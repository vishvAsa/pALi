---
title: कङ्खावितरणीअट्ठकथाकरणं

---
कङ्खावितरणीअट्ठकथाकरणं  
कङ्खावितरणिं नाम पातिमोक्खट्ठकथं आचरियबुद्धघोसत्थेरो सोणत्थेरेन याचितो महाविहारवासीनं वाचनामग्गनिस्सितं सीहळपातिमोक्खट्ठकथानयं निस्साय एकम्पि पदं पाळिया वा महाविहारवासीनं पोराणट्ठकथाहि वा अविरोधेत्वा अकासि। तेन वुत्तं तिस्सं अट्ठकथायं –  
‘‘सूरतेन निवातेन, सुचिसल्‍लेखवुत्तिना।  
विनयाचारयुत्तेन, सोणत्थेरेन याचितो॥  
तत्थ सञ्‍जातकङ्खानं, भिक्खूनं तस्स वण्णनं।  
कङ्खावितरणत्थाय, परिपुण्णविनिच्छयं॥  
महाविहारवासीनं, वाचनामग्गनिस्सितं।  
वत्तयिस्सामि नामेन, कङ्खावितरणिं सुभ’’न्ति [कङ्खा अट्ठ॰ गन्थारम्भकथा] च॥  
‘‘आरभिं यमहं सब्बं, सीहळट्ठकथानयं।  
महाविहारवासीनं, वाचनामग्गनिस्सितं॥  
निस्साय सा अयं निट्ठं, गता आदाय सब्बसो।  
सब्बं अट्ठकथासारं, पाळियत्थञ्‍च केवलं॥  
न हेत्थ तं पदं अत्थि, यं विरुज्झेय्य पाळिया।  
महाविहारवासीनं, पोराणट्ठकथाहि वा’’ति [कङ्खा॰ अट्ठ॰ निगमनकथा] च॥  