---
title: द्विपादब्यासयमकगाथा

---
द्विपादब्यासयमकगाथा  
८७.  
यसोधरं पीणपयोधराधरं,  
अनङ्गरङ्गद्धजभूतमङ्गं।  
देवच्छरावुज्जलितं पतिब्बतं,  
हित्वा गतो सो सुगतो व नून॥  
८८.  
सभावनिच्छन्दमतिं पभावतिं,  
भत्तो कुसो संहरि भत्तकाजं।  
तायाभिरूपं पि यसोधरं वरं,  
हित्वा गतो सो सुगतो व नून॥  
८९.  
पुरे पुरे सण्चरि खग्गहत्थो,  
वरं परित्थीनं अनित्थिगन्धो।  
सिरिञ्च रिञ्चापि न रिञ्चि नारिं,  
हित्वानिमन्दानि गतो तथागतो॥  
९०.  
हरित्तचो रागबलेन देविया,  
अवत्थलिङ्गेन न लिङ्गनुस्सरि।  
असेवि कामं तमिदानि कामं,  
हित्वा गतो सो सुगतो व नून॥  
९१.  
अपमेय्यकप्पेसु विवेकसेवी,  
हित्वा गतो रज्जसिरिं वरित्थिं।  
अणुं कलिं वण्णयि तं पुराणं,  
वत्थम्हि छिद्दं विय तुन्नकारो॥  
९२.  
तथाति मन्त्वान इदानिनङ्गो,  
यसोधरं पग्गहितो धजं व।  
मत्तो जितोम्ही ति पमत्तबन्धु,  
न पस्सि ञाणासनिपातमन्तरं॥  
९३.  
दिस्वान दुक्खानलसम्भवंभवं,  
कत्वा तदुप्पादकनङ्गभङ्गं।  
यसोधरं पीणपयोधराधरं,  
हित्वा गतो बुद्धबलप्पदं पदं॥  
९४.  
अनन्तसत्तानमनन्तकाले,  
मनङ्गहेत्वान जितो अनङ्गो।  
पराजितो नून हि एककस्स,  
तथागतो सो न पुनागतो व॥  
९५.  
दिस्वान ञाणासनिपातमन्तरं,  
तथागतो सो न पुनागतो व।  
तथागतो सो न पुनागतो व,  
दिस्वानञाणासनिपातमन्तरं॥  