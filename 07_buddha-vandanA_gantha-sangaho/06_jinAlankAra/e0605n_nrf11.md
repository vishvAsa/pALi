---
title: अपुनरावत्तिगमनदीपनीयमकगाथा

---
अपुनरावत्तिगमनदीपनीयमकगाथा  
७८.  
अनन्तकालोपचितेन तेन,  
पुञ्ञेन निब्बत्तविमानयाने।  
तस्मिं दिने जातसुतं पजापतिं,  
हित्वा गतो सो सुगतो गतो व॥  
७९.  
तं जीवमानं पितरञ्च मातरं,  
ते ञातके तादिसियो च इत्थियो।  
ते तादिसे रम्मकरे निकेते,  
हित्वा गतो सो सुगतो गतो व॥  
८०.  
खोमञ्च पत्तुण्णदुकूलचीनं,  
सकासिकं साधुसुगन्धवासितं।  
निवासितो सोभति वासवो व,  
हित्वा गतो सो सुगतो गतो व॥  
८१.  
विधिप्पकासा निधियो चतस्सो,  
समुग्गता भूतधरा वसुन्धरा।  
सत्तावसत्तावसुधा सुधासा,  
हित्वा गतो सो सुगतो गतो व॥  
८२.  
सुवण्णथाले सतराजिके सुभे,  
साधुं सुगन्धं सुचिसालिभोजनं।  
भुत्वा सवासीहि विलासिनीहि,  
हित्वा गत सो सुगतो गतो व॥  
८३.  
मनुञ्ञगन्धेन असुञ्ञगन्धो,  
सुगन्धगन्धेन विलित्तगत्तो।  
सुगन्धवातेन सुविज्जितङ्गो,  
हित्वा गतो सो सुगतो गतो व॥  
८४.  
सुलक्खणे हेवभिलक्खितङ्गो,  
पसाधितो देवपसाधनेन।  
विरोचमानो समराजिनीहि,  
हित्वा गतो सो सुगतो गतो व॥  
८५.  
नानासनानि सयनानि निवेसनानि,  
भाभानिभानि रतनाकरसन्निभानि।  
तत्रुस्सितानि रतनद्धजभूसितानि,  
हित्वा व तानि हिमबिन्दुसमानि तानि॥  
८६.  
नानाविधेहि रतनेहि समुज्जलेहि,  
नारीहि निच्चमुपगायितहम्मियेहि।  
रज्जेहि चक्करतनादिविभूसितेहि,  
यातो ततो हि महितो पुरिसस्सरेहि॥  