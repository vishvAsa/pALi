---
title: UNKNOWN_TITLE

---
॥नमो तस्स भगवतो अरहतो सम्मासम्बुद्धस्स॥  
अभिधानप्पदीपिका  


## बुद्धप्पणामो

१.  
तथागतो यो करुणाकरो करो,  
पयात’मोसज्‍ज सुखप्पदं पदं।  
अका परत्थं कलिसम्भवे भवे,  
नमामि तं केवलदुक्‍करं करं॥  


## धम्मप्पणामो

२.  
अपूजयुं यं मुनिकुञ्‍जरा जरा,  
रुजादिमुत्ता यहिमुत्तरे तरे।  
ठिता तिवट्टम्बुनिधिं नरानरा,  
तरिंसु तं धम्ममघप्पहं पहं॥  


## सङ्घप्पणामो

३.  
गतं मुनिन्दो’रससूनुतं नुतं,  
सुपुञ्‍ञखेत्तं भुवने सुतं सुतं।  
गणम्पि पाणीकतसंवरं वरं,  
सदा गुणोघेन निरन्तर’न्तरं॥  


## पटिञ्‍ञा

४.  
नामलिङ्गेसु कोसल्‍ल, मत्थनिच्छयकारणं।  
यतो महब्बलं बुद्ध, वचने पाटवत्थिनं॥  
५.  
नामलिङ्गान्य’तो बुद्ध, भासितस्सा’रहान्य’हं।  
दस्सयन्तो पकासेस्स, मभिधानप्पदीपिकं॥  


## परिभासा

६.  
भिय्यो रूपन्तरा साह, चरियेन च कत्थचि।  
क्‍वचा’ हच्‍चविधानेन ञेय्यं थीपुन्‍नपुंसकं॥  
७.  
अभिन्‍नलिङ्गानंयेव, द्वन्दो च, लिङ्गवाचका।  
गाथापादन्तमज्झट्ठा, पुब्बं यन्त्यपरे परं॥  
८.  
पुमित्थियं पदं द्वीसु, सब्बलिङ्गे च तीस्विति।  
अभिधानन्तरारम्भे, ञेय्यं त्व’न्त मथादि च॥  
९.  
भिय्यो पयोग मागम्म, सोगते आगमे क्‍वचि।  
निघण्डु युत्ति ञ्‍चानीय, नामलिङ्गं कथीयतीति॥  