---
title: ०३. सामञ्ञकण्ड

---
३. सामञ्ञकण्ड  
१. विसेस्याधीनवग्ग  
६९१.  
विसेस्याधीन संकिण्णा, नेकत्थेह्य’ब्ययेहि च।  
सा’ङ्गो’पाङ्गेहि कथ्यन्ते, कण्डे वग्गा इह क्कमा॥  
६९२.  
गुणदब्बक्रियासद्दा, सियुं सब्बे विसेसना।  
विसेस्याधीनभावेन, विसेस्यसमलिङ्गिनो॥  
६९३.  
सोभनं रुचिरं साधु, मनुञ्ञं चारु सुन्दरं।  
वग्गु मनोरमं कन्तं, हारी मञ्जु च पेसलं॥  
६९४.  
भद्दं वामञ्च कल्याणं, मनापं लद्धकं सुभं।  
उत्तमो पवरो जेट्ठो, पमुखा’नुत्तरो वरो॥  
६९५.  
मुख्यो पधानं पामोक्खो, पर मग्गञ्ञ मुत्तरं।  
पणीतं परमं सेय्यो, गामणी सेट्ठ सत्तमा॥  
६९६.  
विसिट्ठा’रिय नागे’को, सभग्गा मोक्ख पुङ्गवा।  
सीह कुञ्जर सद्दूला, दी तु समासगा पुमे॥  
६९७.  
चित्त’क्खि पीतिजनन, मब्यासेक मसेचनं।  
इट्ठं तु सुभगं हज्जं, दयितं वल्लभं पियं॥  
६९८.  
तुच्छञ्च रित्तकं सुञ्ञं, अथा’सारञ्च फेग्गु च।  
मेज्झं पूतं पवित्तो थ, अविरद्धो अपण्णको॥  
६९९.  
उक्कट्ठो च पकट्ठो थ, निहीनो हीन लामका।  
पतिकिट्ठं निकिट्ठञ्च, इत्तरा’वज्ज कुच्छिता॥  
७००.  
अधमो’मक गारय्हा,  
मलीनो तु मलीमसो।  
ब्रहा महन्तं विपुलं, विसालं पुथुलं पुथु॥  
७०१.  
गरु’रु वित्थिण्ण मथो, पीनं थूलञ्च पीवरं।  
थुल्लञ्च वठरञ्चा थ, आचितं निचितं भवे॥  
७०२.  
सब्बं समत्त मखिलं, निखिलं सकलं तथा।  
निस्सेसं कसिणा’सेसं, समग्गञ्च अनूनकं,  
७०३.  
भूरि पहुतं पचुरं, भिय्यो सम्बहुलं बहु।  
येभुय्यं बहुलं चाथ, बाहिरं परिबाहिरं॥  
७०४.  
परोसतादी ते, येसं, परं मत्तं सतादितो।  
परित्तं सुखुमं खुद्दं, थोक मप्पं किसं तनु॥  
७०५.  
चुल्लं मत्ते’त्थियं लेस,  
लवा’णुहि कणो पुमे।  
समीपं निकटा’सन्नो, पकट्ठा’भ्यास सन्तिकं॥  
७०६.  
अविदूरञ्च सामन्तं, सन्निकट्ठ मुपन्तिकं।  
सकासं अन्तिकं ञत्तं, दूरं तु विप्पकट्ठकं॥  
७०७.  
निरन्तरं घनं सन्दं, विरळं पेलवं तनु।  
अथा यतं दीघ मथो, नित्तलं वट्ट वट्टुलं॥  
७०८.  
उच्चो तु उन्नतो तुङ्गो, उदग्गो चेव उच्छितो।  
नीचो रस्सो वामनो थ, अजिम्हो पगुणो उजु॥  
७०९.  
अळारं वेल्लितं वङ्कं, कुटिलं जिम्ह कुञ्चितं।  
धुवो च सस्सतो निच्चो, सदातन सनन्तना॥  
७१०.  
कूटट्ठो त्वे’करूपेन, कालब्यापी पकासितो।  
लहु सल्लहुकं चाथ, सङ्ख्यातं गणितं मितं॥  
७११.  
तिण्हं तु तिखिणं तिब्बं, चण्डं उग्गं खरं भवे।  
जङ्गमञ्च चरञ्चेव, तसं ञेय्यं चराचरं॥  
७१२.  
कम्पनं चलनं चाथ, अतिरित्तो तथा’धिको।  
थावरो जङ्गमा अञ्ञो, लोलं तु चञ्चलं चलं॥  
७१३.  
तरलञ्च पुराणो तु, पुरातन सनन्तना।  
चिरन्तनो थ पच्चग्घो, नूतनो’भिनवो नवो॥  
७१४.  
कुरूरं कठिनं दळ्हं, निट्ठुरं कक्खळं भवे।  
अनित्थ्य’न्तो परियन्तो, पन्तो च पच्छिम’न्तिमा॥  
७१५.  
जिघञ्ञं चरिमं पुब्बं, त्व’ग्गं पठम मादि सो।  
पतिरूपो नुच्छविकं, अथ मोघं निरत्थकं॥  
७१६.  
ब्यत्तं पुट [फुटं (सी॰)] ञ्च मुदु तु, सुकुमारञ्च कोमलं।  
पच्चक्खं इन्द्रियग्गय्हं, अपच्चक्खं अतिन्द्रियं॥  
७१७.  
इतरा’ञ्ञतरो एको, अञ्ञो बहुविधो तु च।  
नानारूपो च विविधो, अबाधं तु निरग्गलं॥  
७१८.  
अथे’काकी च एकच्चो, एको च एकको समा।  
साधारणञ्च सामञ्ञं, सम्बाधो तु च संकटं॥  
७१९.  
वामं कळेवरं सब्यं। अपसब्यं तु दक्खिणं।  
पटिकूलं त्व’पसब्यं, गहनं कलिलं समा॥  
७२०.  
उच्चावचं बहुभेदं, संकिण्णा’ किण्ण संकुला।  
कतहत्थो च कुसलो, पवीणा’भिञ्ञ सिक्खिता॥  
७२१.  
निपुणो च पटु छेको, चातुरो दक्ख पेसला।  
बालो दत्तु जलो मूळ्हो, मन्दो विञ्ञू च बालिसो॥  
७२२.  
पुञ्ञवा सुकती धञ्ञो, महुस्साहो महाधिति।  
महातण्हो महिच्छो थ, हदयी हदयालु च॥  
७२३.  
सुमनो हट्ठचित्तो थ, दुम्मनो विमनो प्यथ।  
वदानियो वदञ्ञू च, दानसोण्डो बहुप्पदो॥  
७२४.  
ख्यातो पतीतो पञ्ञातो,  
भिञ्ञातो पथितो सुतो,  
विस्सुतो विदितो चेव, पसिद्धो पाकटो भवे॥  
७२५.  
इस्सरो नायको सामी, पती’सा’धिपती पभू।  
अय्या’धिपा’धिभू नेता,  
इब्भो त्व’ड्ढो तथा धनी॥  
७२६.  
दानारहो दक्खिणेय्यो, सिनिद्धो तु च वच्छलो।  
परिक्खको कारणिको,  
आसत्तो तु च तप्परो॥  
७२७.  
कारुणिको दयालुपि, सूरतो उस्सुको तु च।  
इट्ठत्थे उय्युतो चाथ, दीघसुत्तो चिरक्रियो॥  
७२८.  
पराधीनो परायत्तो, आयत्तो तु च सन्तको।  
परिग्गहो अधीनो च, सच्छन्दो तु च सेरिनि॥  
७२९.  
अनिसम्मकारी जम्मो, अतितण्हो तु लोलुपो।  
गिद्धो तु लुद्धो लोलो थ,  
कुण्ठो मन्दो क्रियासु हि॥  
७३०.  
कामयिता तु कमिता, कामनो कामि कामुको।  
सोण्डो मत्तो विधेय्यो तु,  
अस्सवो सुब्बचो समा॥  
७३१.  
पगब्भो पटिभायुत्तो, भीसीलो भीरु भीरुको।  
अधीरो [अवीरो (टी॰)] कातरो चाथ,  
हिंसासीलो च घातुको॥  
७३२.  
कोधनो रोसनो [दोसनो (सी॰)] कोपी,  
चण्डो त्वच्चन्तकोधनो।  
सहनो खमनो खन्ता, तितिक्खवा च खन्तिमा॥  
७३३.  
सद्धायुत्तो तु सद्धालु, धजवा तु धजालु च [लज्जालुतु च लज्जवा (क॰)]।  
निद्दालु निद्दासीलो थ, भस्सरो भासुरो भवे॥  
७३४.  
नग्गो दिगम्बरो’वत्थो, घस्मरो तु च भक्खको।  
एळमूगो तु वत्तुञ्च, सोतुं चा’कुसलो भवे॥  
७३५.  
मुखरो दुम्मुखा’बद्ध, मुखा चाप्पियवादिनि।  
वाचालो बहुगारय्ह, वचे वत्ता तु सो वदो॥  
७३६.  
निजो सको अत्तनियो,  
विम्हयो’च्छरिय’ब्भुतो।  
विहत्थो ब्याकुलो चाथ,  
आततायी वधुद्यतो॥  
७३७.  
सीसच्छेज्जम्हि वज्झो थ, निकतो च सठो’नुजु।  
सूचको पिसुणो कण्णे,  
जपो धुत्तो तु वञ्चको॥  
७३८.  
अनिसम्म हि यो किच्चं, पुरिसो वधबन्धनादि माचरति।  
अविनिच्छितकारित्ता, सोखलु चपलोति विञ्ञेय्यो॥  
७३९.  
खुद्दो कदरियो थद्ध, मच्छरी कपणो प्यथ।  
अकिञ्चनो दलिद्दो च, दीनो निद्धन दुग्गता॥  
७४०.  
असम्भावितसम्पत्तं, काकतालिय मुच्चते।  
अथ याचनको अत्थी, याचको च वनिब्बको॥  
७४१.  
अण्डजा पक्खिसप्पादी, नरादी तु जलाबुजा।  
सेदजा किमिडंसादी, देवादी त्वो’ पपातिका॥  
७४२.  
जण्णुतग्घो जण्णुमत्तो, कप्पो तु किञ्चिदूनके।  
अन्तग्गतं भु परिया, पन्‍न मन्तोगधो’गधा॥  
७४३.  
राधितो साधितो चाथ, निप्पक्‍कं कुथितं भवे।  
आपन्‍नो त्वा’पदप्पत्तो, विवसो त्ववसो भवे॥  
७४४.  
नुण्णो नुत्ता’त्त, खित्ता चे’, रिता विद्धा थ कम्पितो।  
धूतो आधूत चलिता, निसितं तु च तेजितं॥  
७४५.  
पत्तब्बं गम्म मापज्‍जं [आसज्‍जं (क॰)], पक्‍कं परिणतं समा।  
वेठितं तु वलयितं, रुद्धं संवुत मावुतं॥  
७४६.  
परिक्खित्तञ्‍च निवुतं, विसटं वित्थतं ततं।  
लित्तो तु दिद्धो गूळ्हो तु,  
गुत्तो पुट्ठो तु पोसितो॥  
७४७.  
लज्‍जितो हीळितो चाथ, सनितं धनितं प्यथ।  
सन्दानितो सितो बद्धो,  
कीलितो संयतो भवे॥  
७४८.  
सिद्धे निप्फन्‍न निब्बत्ता, दारिते भिन्‍न भेदिता।  
छन्‍नो तु छादिते चाथ, विद्धे छिद्दित वेधिता॥  
७४९.  
आहटो आभता’नीता,  
दन्तो तु दमितो सिया।  
सन्तो तु समितो चेव,  
पुण्णो तु पूरितो भवे॥  
७५०.  
अपचायितो महितो, पूजिता’रहितो’च्‍चितो।  
मानितो चा’पचितो च, तच्छितं तुतनूकते॥  
७५१.  
सन्तत्तो धूपितो चोप,  
चरितो तु उपासितो।  
भट्ठं तु गलितं पन्‍नं, चुतञ्‍च धंसितं भवे॥  
७५२.  
पीतो पमुदितो हट्ठो,  
मत्तो तुट्ठो थ कन्तितो।  
सञ्छिन्‍नो लून दाता थ,  
पसत्थो वण्णितो थुतो॥  
७५३.  
तिन्तो’ल्‍ल’द्द किलिन्‍नो’न्‍ना, मग्गितं परियेसितं।  
अन्वेसितं गवेसितं, लद्धं तु पत्त मुच्‍चते॥  
७५४.  
रक्खितं गोपितं गुत्तं, तातं गोपायिता’विता।  
पालितं अथ ओस्सट्ठं, चत्तं हीनं समुज्झितं॥  
७५५.  
भासितं लपितं वुत्ता, भिहिता’ख्यात जप्पिता।  
उदीरितञ्‍च कथितं, गदितं भणितो’दिता॥  
७५६.  
अवञ्‍ञाता’वगणिता, परिभूता’वमानिता।  
जिघच्छितो तु खुदितो,  
छातो चेव बुभुक्खितो॥  
७५७.  
बुद्धं ञातं पटिपन्‍नं, विदिता’वगतं मतं।  
गिलितो खादितो भुत्तो,  
भक्खितो’ज्झोहटा’सिता॥  
इति विसेस्याधीनवग्गो।  
२. संकिण्णवग्ग  
७५८.  
ञेय्यं लिङ्ग मिह क्‍वापि, पच्‍चयत्थवसेन च।  
क्रिया तु किरियं कम्मं,  
सन्ति तु समथो समो।  
दमो च दमथो दन्ति, वत्तं तु सुद्धकम्मनि।  
अथो आसङ्गवचनं, तीसु वुत्तं परायणं॥  
७५९.  
भेदो विदारो फुटनं, तप्पनं तु च पीणनं।  
अक्‍कोसन मभिसङ्गो,  
भिक्खा तु याचना’त्थना॥  
७६०.  
निन्‍निमित्तं यदिच्छा था’, पुच्छना नन्दनानि च।  
सभाजन मथो ञायो,  
नयो फाति तु वुद्धियं॥  
७६१.  
किलमथो किलमनं, पसवो तु पसूतियं।  
उक्‍कंसो त्वतिसयो थ,  
जयो च जयनं जिति॥  
७६२.  
वसो कन्ति, ब्यधो वेधो,  
गहो गाहो वरो वुति।  
पचा पाको हवो हुति [हूभि (सी॰ अमरकोस)],  
वेदो वेदन मित्थि वा॥  
७६३.  
जीरणं जानि ताणं तु, रक्खणं पमितिप्पमा।  
सिलेसो सन्धि च खयो,  
त्वपचयो रवो रणो॥  
७६४.  
निगादो निगदो मादो, मदो पसिति बन्धनं।  
आकरो त्विङ्गितं इङ्गो,  
अथ’त्थापगमो ब्ययो॥  
७६५.  
अन्तरायो च पच्‍चूहो,  
विकारो तु विकत्य’पि।  
पविसिलेसो विधुरं, उपवेसनमासनं॥  
७६६.  
अज्झासयो अधिप्पायो, आसयो चाभिसन्धि च।  
भावो धिमुत्ति छन्दो थ,  
दोसो आदीनवो भवे॥  
७६७.  
आनिसंसो गुणो चाथ,  
मज्झं वेमज्झ मुच्‍चते।  
मज्झन्हिको [मज्झन्तिको (टी॰ सी॰ पी॰)] तु मज्झन्हो, वेमत्तं तु च नानता॥  
७६८.  
वा जागरो जागरियं [जागरियो (टी॰)], पवाहो तु पवत्ति च।  
ब्यासो पपञ्‍चो वित्थारो,  
यामो तु संयमो यमो॥  
७६९.  
सम्बाहनं मद्दनञ्‍च, पसरो तु विसप्पनं।  
सन्थवो तु परिचयो,  
मेलको सङ्ग सङ्गमा॥  
७७०.  
सन्‍निधि सन्‍निकट्ठम्हि, विनासो तु अदस्सनं।  
लवो भिलावो लवनं,  
पत्थावो’वसरो समा॥  
७७१.  
ओसानं परियोसानं, उक्‍कंसो’तिसयो भवे [अवसानं समापनं (?)]।  
सन्‍निवेसो च सण्ठानं, अथा’ब्भन्तर मन्तरं॥  
७७२.  
पाटिहीरं पाटिहेरं, पाटिहारिय मुच्‍चते।  
किच्‍चं तु करणीयञ्‍च, सङ्खारो वासना भवे॥  
७७३.  
पवनं पव निप्पावा, तसरो सुत्तवेठनं।  
सङ्कमो दुग्गसञ्‍चारो, पक्‍कमो तु उपक्‍कमो॥  
७७४.  
पाठो निपाठो निपठो, विचयो मग्गना पुमे।  
आलिङ्गनं परिस्सङ्गो, सिलेसो उपगूहनं॥  
७७५.  
आलोकनञ्‍च निज्झानं, इक्खणं दस्सनं प्यथ।  
पच्‍चादेसो निरसनं, पच्‍चक्खानं निराकति॥  
७७६.  
विपल्‍लासो’ञ्‍ञथाभावो, ब्यत्तयो विपरीययो।  
विपरियासो’तिक्‍कमो, त्व’तिपातो उपच्‍चयो॥  
इति संकिण्णवग्गो।  
३. अनेकत्थवग्ग  
७७७.  
अनेकत्थे पवक्खामि, गाथा’द्धपादतो कमा।  
एत्थ लिङ्गविसेसत्थ, मेकस्स पुनरुत्तता॥  
७७८.  
समयो समवाये च, समूहे कारणे खणे।  
पटिवेधे सिया काले, पहाने लाभ दिट्ठिसु॥  
७७९.  
वण्णो सण्ठान रूपेसु, जाति,च्छवीसु कारणे।  
पमाणे च पसंसायं, अक्खरे च यसे गुणे॥  
७८०.  
उद्देसे पातिमोक्खस्स, पण्णत्तिय मुपोसथो।  
उपवासे च अट्ठङ्गे, उपोसथदिने सिया॥  
७८१.  
रथङ्गे लक्खणे धम्मो, रचक्‍के’स्वीरियापथे।  
चक्‍कं सम्पत्तियं चक्‍क, रतने मण्डले बले॥  
७८२.  
कुलालभण्डे आणाय, मायुधे दान रासिसु।  
७८३.  
दानस्मिं ब्रह्मचरिय, मप्पमञ्‍ञासु सासने।  
मेथुनारतियं वेय्या, वच्‍चे सदारतुट्ठियं।  
पञ्‍चसीला’रियमग्गो, पोसथङ्ग धितीसु [ठितीसु (क॰)] च॥  
७८४.  
धम्मो सभावे परियत्तिपञ्‍ञा,  
ञायेसु सच्‍चप्पकतीसु पुञ्‍ञे।  
ञेय्ये गुणा’चार समाधिसूपि,  
निस्सत्तता’पत्तिसु कारणादो॥  
७८५.  
अत्थो पयोजने सद्दा, भिधेय्ये वुद्धियं धने।  
वत्थुम्हि कारणे नासे, हिते पच्छिमपब्बते॥  
७८६.  
येभुय्यता’ब्यामिस्सेसु, विसंयोगे च केवलं।  
दळ्हत्थे’नतिरेके चा, नवसेसम्हि तं तिसु॥  
७८७.  
गुणो पटल रासीसु, आनिसंसे च बन्धने।  
अप्पधाने च सीलादो, सुक्‍कादिम्हि जियाय च॥  
७८८.  
रुक्खादो विज्‍जमाने चा, रहन्ते खन्धपञ्‍चके।  
भूतो सत्त महाभूता, मनुस्सेसु न नारियं॥  
७८९.  
वाच्‍चलिङ्गो अतीतस्मिं, जाते पत्ते समे मतो।  
७९०.  
सुन्दरे दळ्हिकम्मे चा, याचने सम्पटिच्छने।  
सज्‍जने सम्पहंसायं, साध्वा’भिधेय्यलिङ्गिकं॥  
७९१.  
अन्तो नित्थी समीपे चा, वसाने पदपूरणे।  
देहावयवे कोट्ठासे, नास सीमासु लामके॥  
७९२.  
निकाये सन्धि सामञ्‍ञ, प्पसूतीसु कुले भवे।  
विसेसे सुमनायञ्‍च, जाति सङ्खतलक्खणे॥  
७९३.  
भवभेदे पतिट्ठायं, निट्ठा’ज्झासयबुद्धिसु।  
वासट्ठाने च गमने, विसटत्ते [विसरत्त विसदत्ते] गतीरिता॥  
७९४.  
फले विपस्सना दिब्ब, चक्खु सब्बञ्‍ञुतासु च।  
पच्‍चवेक्खणञाणम्हि, मग्गे च ञाणदस्सनं॥  
७९५.  
कम्मारुद्धन अङ्गार, कपल्‍ल दीपिकासु च।  
सुवण्णकारमूसायं, उक्‍का वेगे च वायुनो॥  
७९६.  
केसोहारण, जीवित, वुत्तिसु वपने च वापसमकरणे।  
कथने पमुत्तभाव, ज्झेनादो [ज्झेसनादो (सी॰)] वुत्त मपि तीसु॥  
७९७.  
गमने विस्सुते चा’व, धारितो’पचितेसु च।  
अनुयोगे किलिन्‍ने च, सुतो’ भिधेय्यलिङ्गिको॥  
७९८.  
सोतविञ्‍ञेय्य सत्थेसु, सुतं पुत्ते सुतो सिया।  
७९९.  
कप्पो काले युगे लेसे, पञ्‍ञत्ति परमायुसु।  
सदिसे तीसु समण, वोहार कप्पबिन्दुसु।  
समन्तत्थे’न्तरकप्पा, दिके तक्‍के विधिम्हि च॥  
८००.  
निब्बान मग्ग विरति, सपथे सच्‍चभासिते।  
तच्छे चा’रियसच्‍चम्हि, दिट्ठियं सच्‍च मीरितं॥  
८०१.  
सञ्‍जातिदेसे हेतुम्हि, वासट्ठाना’करेसु च।  
समोसरणट्ठाने चा, यतनं पदपूरणे॥  
८०२.  
अन्तरं मज्झ वत्थ’ञ्‍ञ, खणो’कासो’धि हेतुसु।  
ब्यवधाने विनट्ठे च, भेदे छिद्दे मनस्य’पि॥  
८०३.  
आरोग्ये कुसलं इट्ठ, विपाके कुसलो तथा।  
अनवज्‍जम्हि छेके च, कथितो वाच्‍चलिङ्गिको॥  
८०४.  
द्रवा’चारेसु वीरिये, मधुरादीसु पारदे।  
सिङ्गारादो धातुभेदे, किच्‍चे सम्पत्तियं रसो॥  
८०५.  
बोधि सब्बञ्‍ञुतञ्‍ञाणे, रियमग्गे च नारियं।  
पञ्‍ञत्तियं पुमे’ स्सत्थ, रुक्खम्हि पुरिसित्थियं॥  
८०६.  
सेवितो येन यो निच्‍चं, तत्थापि विसयो सिया।  
रूपादिके जनपदे, तथा देसे च गोचरे॥  
८०७.  
भावो पदत्थे सत्ताय, मधिप्पाय क्रियासु च।  
सभावस्मिञ्‍च लीलायं, पुरिसि’त्थिन्द्रियेसु च॥  
८०८.  
सो बन्धवे’त्तनि च सं, सो धनस्मि मनित्थियं।  
सा पुमे सुनखे वुत्तो, त्तनिये सो तिलिङ्गिको॥  
८०९.  
सुवण्णं कनके वुत्तं, सुवण्णो गरुळे तथा।  
पञ्‍चधरणमत्ते च, छवि सम्पत्तियम्पि च॥  
८१०.  
वरो देवादिका [देवादितो (सी॰)] इट्ठे, जामातरि पतिम्हि च,  
उत्तमे वाच्‍चलिङ्गो सो, वरं मन्दप्पिये ब्ययं॥  
८११.  
मकुले धनरासिम्हि, सिया कोस मनित्थियं।  
नेत्तिंसादि पिधाने च, धनुपञ्‍चसतेपि च॥  
८१२.  
पितामहे जिने सेट्ठे, ब्राह्मणे च पितूस्वपि।  
ब्रह्मा वुत्तो तथा ब्रह्मं, वेदे तपसि वुच्‍चते॥  
८१३.  
हत्थीनं मज्झबन्धे च, पकोट्ठे कच्छबन्धने।  
मेखलायं मता कच्छा, कच्छो वुत्तो लताय च॥  
८१४.  
तथेव बाहुमूलम्हि, अनूपम्हि तिणेपि च।  
८१५.  
पमाणं हेतु सत्थेसु, माने च सच्‍चवादिनि।  
पमातरि च निच्‍चम्हि, मरियादाय मुच्‍चते॥  
८१६.  
सत्तं दब्ब’त्तभावेसु, पाणेसु च बले, सिया [बले सक्‍का (टी॰)]।  
सत्तायञ्‍च, जनेसत्तो, आसत्ते सो तिलिङ्गिको॥  
८१७.  
सेम्हादो रसरत्तादो, महाभूते पभादिके।  
धातु द्वीस्व’ट्ठिचक्खा’दि, भ्वा’दीसु गेरिकादिसु॥  
८१८.  
अमच्‍चादो सभावे च, योनियं पकती’रिता।  
सत्वादिसाम्या’वत्थायं, पच्‍चया पठमेपि च॥  
८१९.  
पदं ठाने परित्ताणे, निब्बानम्हि च कारणे।  
सद्दे वत्थुम्हि कोट्ठासे, पादे तल्‍लञ्छने मतं॥  
८२०.  
लोहमुग्गर मेघेसु, घनो, तालादिके घनं,।  
निरन्तरे च कठिने, वाच्‍चलिङ्गिक मुच्‍चते॥  
८२१.  
खुद्दा च मक्खिकाभेदे, मधुम्हि खुद्द, मप्पके।  
अधमे कपणे चापि, बहुम्हि चतूसु त्तिसु॥  
८२२.  
तक्‍के मरणलिङ्गे च, अरिट्ठं असुभे सुभे,।  
अरिट्ठो आसवे काके, निम्बे च फेनिलद्दुमे॥  
८२३.  
मानभण्डे पलसते, सदिसत्ते तुला तथा।  
गेहानं दारुबन्धत्थ, पीठिकायञ्‍च दिस्सति॥  
८२४.  
मित्तकारे लञ्‍जदाने, बले रासि विपत्तिसु [बलरासि विपत्तिसु (क॰)]।  
युद्धे चेव पटिञ्‍ञायं, सङ्गरो सम्पकासितो॥  
८२५.  
खन्धे भवे निमित्तम्हि, रूपं वण्णे च पच्‍चये।  
सभाव सद्द सण्ठान, रूपज्झान वपूसु च॥  
८२६.  
वत्थु किलेस कामेसु, इच्छायं मदने रते।  
कामो, कामं निकामे, चा, नुञ्‍ञायं काम मब्ययं॥  
८२७.  
पोक्खरं पदुमे देहे, वज्‍जभण्डमुखेपि च।  
सुन्दरत्ते च सलिले, मातङ्गकरकोटियं॥  
८२८.  
रासिनिच्‍चल मायासु, दम्भा’सच्‍चेस्व’योघने।  
गिरिसिङ्गम्हि सीरङ्गे, यन्ते कूट मनित्थियं॥  
८२९.  
वुद्धियं जनने काम, धात्वादीम्हि च पत्तियं।  
सत्तायञ्‍चेव संसारे, भवो सस्सतदिट्ठियं॥  
८३०.  
पटिवाक्यो’त्तरासङ्गे, सु’त्तरं उत्तरो तिसु।  
सेट्ठे दिसादिभेदे च, परस्मि मुपरी’रितो॥  
८३१.  
नेक्खम्मं पठमज्झाने, पब्बज्‍जायं विमुत्तियं।  
विपस्सनाय निस्सेस, कुसलम्हि च दिस्सति॥  
८३२.  
सङ्खारो सङ्खते पुञ्‍ञा, भिसङ्खारादिकेपि च।  
पयोगे कायसङ्खारा, द्य’भिसङ्खरणेसु च॥  
८३३.  
आरम्मणे च संसट्ठे, वोकिण्णे निस्सये तथा।  
तब्भावे चाप्यभिधेय्य, लिङ्गो सहगतो भवे॥  
८३४.  
तीसु छन्‍नं पतिरूपे, छादिते च निगूहिते।  
निवासन पारुपने, रहो पञ्‍ञत्तियं पुमे॥  
८३५.  
बुद्धसमन्तचक्खूसु, चक्खु पञ्‍ञाय मीरितं।  
धम्मचक्खुम्हि च मंस, दिब्बचक्खुद्वयेसु च॥  
८३६.  
वाच्‍चलिङ्गो अभिक्‍कन्तो, सुन्दरम्हि अभिक्‍कमे।  
अभिरूपे खये वुत्तो, तथेव’ब्भनुमोदने॥  
८३७.  
कारणे देसनायञ्‍च, वारे वेवचनेपि च।  
पाकारस्मिं [पकारस्मिं (क॰)] अवसरे, परियायो कथीयति॥  
८३८.  
विञ्‍ञाणे चित्तकम्मे च, विचित्ते चित्त मुच्‍चते।  
पञ्‍ञत्ति चित्तमासेसु, चित्तो, तारन्तरे थियं॥  
८३९.  
सामं वेदन्तरे सान्त्वे, तं पीते सामले तिसु।  
सयमत्थे ब्ययं सामं, सामा च सारिवायपि॥  
८४०.  
पुमे आचरियादिम्हि, गरु [गुरु (क॰ टी॰)] मातापितूस्वपि।  
गरु तीसु महन्ते च, दुज्‍जरा’लहुकेसु च॥  
८४१.  
अच्‍चिते विज्‍जमाने च, पसत्थे सच्‍च साधुसु।  
खिन्‍ने च समिते चेव, सन्तोभिधेय्यलिङ्गिकोति॥  
इति गाथाअनेकत्थवग्गो।  
८४२.  
देवो विसुद्धिदेवा’दो, मेघ मच्‍चु नभेसु च।  
अथोपि तरुणे सत्ते, चोरेपि माणवो भवे॥  
८४३.  
आदि कोट्ठास कोटीसु, पुरतो’ग्गंवरे तीसु।  
पच्‍चनीको’त्तमेस्व’ञ्‍ञे, पच्छाभागे परो तिसु॥  
८४४.  
योनि काम सिरि’स्सरे, धम्मु’य्याम यसे भगं।  
उळारो तीसु विपुले, सेट्ठे च मधुरे सिया॥  
८४५.  
सम्पन्‍नो तीसु सम्पुण्णे, मधुरे च समङ्गिनि।  
सङ्खा तु ञाणे कोट्ठास, पञ्‍ञत्ति गणनेसु च॥  
८४६.  
ठानं इस्सरियो’कास, हेतूसु ठितियम्पि च।  
अथो माने पकारेच, कोट्ठासेच विधो द्विसु॥  
८४७.  
पञ्‍ञो’पवास खन्तीसु, दमो इन्द्रियसंवरे।  
ञाणे च सोमनस्सेच, वेदो छन्दसि चो’च्‍चते॥  
८४८.  
खन्धकोट्ठास, पस्साव, मग्ग, हेतूसु योनि सा [योनि सो (टी॰)]।  
काले तु कूले सीमायं, वेला रासिम्हि भासिता॥  
८४९.  
वोहारो सद्द पण्णत्ति, वणिज्‍जा चेतनासु च।  
नागो तु’रग हत्थीसु, नागरुक्खे तथु’त्तमे॥  
८५०.  
सेट्ठा’सहाय सङ्ख्या’ञ्‍ञ,  
तुल्येस्वे’कोतिलिङ्गिको।  
रागे तु मानसो चित्ता, रहत्तेसु च मानसं॥  
८५१.  
मूलं भे सन्तिके मूल, मूले हेतुम्हि पाभते।  
रूपाद्यं’स पकण्डेसु, खन्धो रासि गुणेसु च॥  
८५२.  
आरम्भो वीरिये कम्मे, आदिकम्मे विकोपने।  
अथो हदयवत्थुम्हि, चित्ते च हदयं उरे॥  
८५३.  
पच्छातापा’नुबन्धेसु, रागादो’नुसयो भवे।  
मातङ्गमुद्धपिण्डे तु, घटे कुम्भो दसम्बणे॥  
८५४.  
परिवारो परिजने, खग्गकोसे परिच्छदे।  
आलम्बरो तु सारम्भे, भेरिभेदे च दिस्सति॥  
८५५.  
खणो कालविसेसे च, निब्यापारट्ठितिम्हि च।  
कुले त्व’भिजनो वुत्तो, उप्पत्तिभूमियम्पि च॥  
८५६.  
आहारो कबळीकारा, हारादीसु च कारणे।  
विस्सासे याचनायञ्‍च, पेमे च पणयो मतो॥  
८५७.  
णादो सद्धा, चीवरादि, हेत्वा’धारेसु पच्‍चयो।  
कीळा दिब्बविहारादो, विहारो सुगतालये॥  
८५८.  
समत्थने मतो चित्ते, कग्गतायं समाधि च।  
योगो सङ्गति [सङ्गे च (टी॰)] कामादो,  
झानो’पायेसु युत्तियं॥  
८५९.  
भोगो सप्पफण’ङ्गेसु, कोटिल्‍ले भुञ्‍जने धने।  
भूमिभागे किलेसे च, मले चा’ङ्गण मुच्‍चते॥  
८६०.  
धनादिदप्पे पञ्‍ञाय, अभिमानो मतो थ च।  
अपदेसो निमित्ते च, छले च कथने मतो॥  
८६१.  
चित्ते काये सभावे च, सो अत्ता परम’त्तनि।  
अथ गुम्बो च थम्बस्मिं [थम्भस्मिं (टी॰)], समूहे बलसज्‍जने॥  
८६२.  
अन्तोघरे कुसूले च, कोट्ठो न्तोकुच्छियं प्यथ।  
सोपानङ्गम्हि उण्हीसो, मकुटे सीसवेठने॥  
८६३.  
निय्यासे सेखरे द्वारे, निय्यूहो नागदन्तके।  
अथो सिखण्डे तूणीरे, कलापो निकरे मतो॥  
८६४.  
चूळा संयतकेसेसु, मकुटे मोळि च द्विसु।  
सङ्खो त्व’नित्थियं कम्बु, नलाट’ट्ठीसु [ललाटट्ठीसु (सी॰)] गोप्फके॥  
८६५.  
पक्खो काले बले साध्ये, सखी वाजेसु पङ्गुले।  
देसे’ण्णवे पुमे सिन्धु, सरितायं स नारियं॥  
८६६.  
गजे करेणु पुरिसे, सो हत्थिनिय मित्थियं।  
रतने वजिरो नित्थी, मणिवेधि’न्दहेतिसु॥  
८६७.  
विसाणं तीसु मातङ्ग, दन्ते च पसुसिङ्गके।  
कोटियं तु मतो कोणो, तथा वादित्तवादने॥  
८६८.  
वणिप्पथे च नगरे, वेदे च निगमो थ च।  
विवादादो’ धिकरणं, सिया’धारे च कारणे॥  
८६९.  
पसुम्हि वसुधायञ्‍च, वाचादो गो पुमित्थियं।  
हरिते तु सुवण्णे च, वासुदेवे हरी’रितो॥  
८७०.  
आयत्ते परिवारे च, भरियायं परिग्गहो।  
उत्तंसो त्व’ वतंसो च, कण्णपूरे च सेखरे॥  
८७१.  
विज्‍जुयं वजिरे चेवा, सनि’त्थिपुरिसे प्यथ।  
कोणे सङ्ख्याविसेसस्मिं, उक्‍कंसे कोटि नारियं॥  
८७२.  
चूळा जाला पधान’ग्ग, मोरचूळासु सा सिखा।  
सप्पदाठाय मासी’त्थी, इट्ठस्सा’सीसनायपि॥  
८७३.  
वसा विलीन तेलस्मिं, वसगा वञ्झगाविसु।  
अभिलासे तु किरणे, अभिसङ्गे रुचि’त्थियं॥  
८७४.  
सञ्‍ञा सञ्‍जानने नामे, चेतनायञ्‍च दिस्सति।  
अंसे सिप्पे कला काले, भागे चन्दस्स सोळसे॥  
८७५.  
बीजकोसे घरकूटे, कण्णभूसाय कण्णिका।  
आगामिकाले दीघत्ते, पभावे च मता’यति॥  
८७६.  
उण्णा मेसादिलोमे, च, भूमज्झे रोमधातुयं।  
वारुणी त्वित्थियं वुत्ता, नट्टकी मदिरादिसु॥  
८७७.  
क्रियचित्ते च करणे, किरियं कम्मनि क्रिया।  
सुनिसायं तु कञ्‍ञाय, जायाय च वधू मता॥  
८७८.  
पमाणि’स्सरिये मत्ता, अक्खरावयवे’प्पके।  
सुत्तं पावचने रिट्ठे [सिद्धे (टी॰)], तन्ते तं सुपिते तिसु॥  
८७९.  
राजलिङ्गो’सभङ्गेसु, रुक्खे च ककुदो [ककुधो (टी॰ सी॰)] प्यथ।  
निमित्त’क्खर सूपेसु, ब्यञ्‍जनं चिहने पदे॥  
८८०.  
वोहारे जेतु मिच्छायं, कीळादो चापि देवनं।  
भरियायं तु केदारे, सरीरे खेत्त मीरितं॥  
८८१.  
सुस्सूसायञ्‍च विञ्‍ञेय्यं, इस्साभ्यासे प्यु’पासनं।  
सूलं तु नित्थियं हेति, भेदे संकु रुजासु च॥  
८८२.  
तन्ति वीणागुणे, तन्तं, मुख्यसिद्धन्त तन्तुसु।  
रथाद्यङ्गे तु च युगो, कप्पम्हि युगले युगं॥  
८८३.  
इत्थिपुप्फे च रेणुम्हि, रजो पकतिजे गुणे।  
न्यासप्पणे तु दानम्हि, निय्यातन मुदीरितं॥  
८८४.  
गरु’पाया’वतारेसु, तित्थं पूतम्बु दिट्ठिसु।  
पण्डके जोति नक्खत्त, रंसीस्व’ग्गिम्हि जोति सो॥  
८८५.  
कण्डो नित्थी सरे दण्डे, वग्गे चावसरे प्यथ।  
उद्धंबाहुद्वयमाने [बाहुद्वयुम्माने (सी॰ क॰)], सूरत्तेपि च पोरिसं॥  
८८६.  
उट्ठानं पोरिसे’हासु, निसिन्‍नाद्यु’ग्गमे प्यथ।  
अनिस्सयमहीभागे, त्वि’रीणं ऊसरे सिया॥  
८८७.  
आराधनं साधने च, पत्तियं परितोसने।  
पधाने तु च सानुम्हि, विसाणे सिङ्ग मुच्‍चते॥  
८८८.  
दिट्ठा’दिमग्गे ञाण’क्खि, क्खण लद्धीसु दस्सनं।  
हेमे पञ्‍चसुवण्णे च, निक्खो नित्थी पसाधने॥  
८८९.  
तिथिभेदे च साखादि, फळुम्हि पब्ब मुच्‍चते।  
नागलोके तु पातालं, भासितं बलवामुखे॥  
८९०.  
कामजे कोपजे दोसे, ब्यसनञ्‍च विपत्तियं।  
अथो’पकरणे सिद्धि, कारकेसु च साधनं॥  
८९१.  
तीस्वीरितो [तीस्वितो (टी॰)] दानसीले, वदञ्‍ञू वग्गुवादिनि।  
पुरक्खतो भिसित्ते च, पूजिते पुरतोकते॥  
८९२.  
मन्दो भाग्यविहीने चा, प्पके मूळ्हा’पटूस्वपि।  
वुद्धियुत्ते समुन्‍नद्धे, उप्पन्‍ने उस्सितं भवे॥  
८९३.  
रथङ्गे’क्खो सुवण्णस्मिं, पासके, अक्ख मिन्द्रिये।  
सस्सते च धुवो तीसु, धुवं तक्‍के च निच्छिते॥  
८९४.  
हरे सिवो, सिवं भद्द, मोक्खेसु, जम्बुके सिवा।  
सेनायं सत्तियञ्‍चेव, थूलत्ते च बलं भवे॥  
८९५.  
सङ्ख्या नरकभेदेसु, पदुमं वारिजे प्यथ।  
देवभेदे वसु पुमे, पण्डकं रतने धने॥  
८९६.  
निब्बानं अत्थगमने, अपवग्गे सिया थ च।  
सेतम्बुजे पुण्डरीकं, ब्यग्घे रुक्खन्तरे पुमे॥  
८९७.  
उपहारे बलि पुमे, करस्मिंचा’सुरन्तरे।  
सुक्‍कं तु सम्भवे, सुक्‍को, धवले, कुसले तिसु॥  
८९८.  
दायो दाने विभत्तब्ब, धने च पितुनं वने [धने (टी॰)]।  
पभुत्ता’यत्तता’यत्ता’, भिलासेसु वसो भवे॥  
८९९.  
परिभासन मक्‍कोसे, नियमे भासने थ च,  
धनम्हि सेळनं योध, सीहनादम्हि दिस्सति॥  
९००.  
पभवो जातिहेतुम्हि, ठाने चाद्युपलद्धियं।  
अथो’तु नारिपुप्फस्मिं, हेमन्तादिम्हि च द्विसु॥  
९०१.  
करणं साधकतमे, क्रिया गत्तेसु इन्द्रिये।  
तातो [ताळो (सी॰)] तु कुञ्‍चिकायञ्‍च, तूरियङ्गे दुमन्तरे॥  
९०२.  
पुप्फे फले च पसवो, उप्पादे गब्भमोचने।  
गायने गायके अस्से, गन्धब्बो देवतान्तरे॥  
९०३.  
विना पुप्फं फलग्गाहि, रुक्खे वनप्पति।  
आहते हेमरजते, रूपियं रजतेपि च॥  
९०४.  
खगादिबन्धने पासो, केसपुब्बो चये प्यथ।  
तारा’क्खिमज्झे नक्खत्ते, तारो उच्‍चतरस्सरे॥  
९०५.  
पत्ते च लोहभेदस्मिं, कंसो चतुकहापणे।  
मज्झिमो देहमज्झस्मिं, मज्झभवे च सो तिसु॥  
९०६.  
आवेसनंभूतावेसे, सिप्पसाला घरेसु च।  
सोभा सम्पत्तीसु सिरी, लक्खीत्थी देवताय च॥  
९०७.  
कुमारो युवराजे च, खन्दे वुत्तो सुसुम्हि च।  
अथा’नित्थी पवाळो च, मणिभेदे तथा’ङ्कुरे॥  
९०८.  
पणो वेतन मूलेसु, वोहारे च धने मतो।  
पटिग्गहो तु गहणे, कथितो भाजनन्तरे॥  
९०९.  
असुभे च सुभे कम्मे, भाग्यं वुत्तं द्वये प्यथ।  
पिप्फलं तरुभेदे च, वत्थच्छेदनसत्थके॥  
९१०.  
अपवग्गो परिच्‍चागा’, वसानेसु विमुत्तियं।  
लिङ्गं तु अङ्गजातस्मिं, पुमत्तादिम्हि लक्खणे॥  
९११.  
चागे सभावे निम्माने, सग्गो ज्झाये दिवेप्यथ।  
रोहितो लोहिते मच्छ, भेदे चेव मिगन्तरे॥  
९१२.  
निट्ठा निप्फत्तियं चेवा, वसानम्हि अदस्सने।  
कण्टको तु सपत्तस्मिं, रुक्खङ्गे लोमहंसने॥  
९१३.  
मुख्यो’पायेसु वदने, आदिस्मिं मुख मीरितं।  
दब्बं भब्बे गुणाधारे, वित्ते च बुध दारुसु॥  
९१४.  
मानं पमाणे पत्थादो, मानो वुत्तो विधाय च।  
अथो परिस्समे वुत्तो, वायामो वीरियेपि च॥  
९१५.  
सरोरुहे सतपत्तं, सतपत्तो खगन्तरे।  
छिद्दे तु छिद्दवन्ते च, सुसिरं तूरियन्तरे॥  
९१६.  
एकस्मिं सदिसे सन्ते, समानं वाच्‍चलिङ्गिकं।  
अथो गारव भीतीसु, संवेगे सम्भमो मतो॥  
९१७.  
जुण्हा चन्दप्पभायञ्‍च, तदुपेतनिसाय च।  
विमानं देवतावासे, सत्तभूमिघरम्हि च॥  
९१८.  
मासे जेट्ठो, तिवुद्धा’ति, प्पसत्थेसु च तीसु सो।  
धम्मे च मङ्गले सेय्यो, सो पसत्थतरे तिसु॥  
९१९.  
आदिच्‍चादिम्हि गहणे, निबन्धे च घरे गहो।  
काचो तु मत्तिकाभेदे, सिक्‍कायं नयनामये॥  
९२०.  
तीसु गामणि सेट्ठस्मिं, अधिपे गामजेट्ठके।  
बिम्बं तु पटिबिम्बे च, मण्डले बिम्बिकाफले॥  
९२१.  
भाजनादि परिक्खारे, भण्डं मूलधनेपि च।  
मग्गो त्वरियमग्गे च, सम्मादिट्ठादिके, पथे॥  
९२२.  
समा वस्से, समो खेद, सन्तीसु, सो निभे तिसु।  
चापेत्विस्सास, मुसुनो, इस्सासो खेपकम्हि च॥  
९२३.  
बालो तीस्वा’दिवयसा, समङ्गिनि अपण्डिते।  
रत्तं तु सोणिते, तम्बा, नुरत्त, रञ्‍जिते तिसु॥  
९२४.  
तचे काये च तन्वित्थी, तीस्व’प्पे विरळे किसे।  
उतुभेदे तु सिसिरो, हिमे सो सीतले तिसु॥  
९२५.  
सक्खरा गुळभेदे च, कथलेपि च दिस्सति।  
अनुग्गहे तु सङ्खेपे, गहणे सङ्गहो मतो॥  
९२६.  
दक्खे च तिखिणे ब्यत्ते, रोगमुत्ते पटुत्तिसु।  
राजा तु खत्तिये वुत्तो, नरनाथे पभुम्हि च॥  
९२७.  
खलञ्‍च धञ्‍ञकरणे, कक्‍के नीचे खलो भवे।  
अथु’प्पादे समुदयो, समूहे पच्‍चयेपि च॥  
९२८.  
ब्रह्मचारी गहट्ठादो, अस्समो च तपोवने।  
भयङ्करे तु कठिने, कुरूरो तीसु निद्दये॥  
९२९.  
कनिट्ठो कनियो तीसु, अत्यप्पे’तियुवे प्यथ।  
सीघम्हि लहु तं, इट्ठ, निस्सारा’गरुसुत्तिसु॥  
९३०.  
अधरो तीस्वधो हीने, पुमे दन्तच्छदे प्यथ।  
सुस्सुसा सोतु मिच्छाय, सा पारिचरियाय च॥  
९३१.  
हत्थो पाणिम्हि रतने, गणे सोण्डाय भन्तरे।  
आवाटे उदपाने च, कूपो कुम्भे च दिस्सति॥  
९३२.  
आदो पधाने पठमं, पमुखञ्‍च तिलिङ्गिकं।  
वज्‍जभेदे च वित तं, तं वित्थारे तिलिङ्गिकं॥  
९३३.  
सारो बले थिरंसे च, उत्तमे सो तिलिङ्गिको।  
भारो तु खन्धभारादो, द्विसहस्सपलेपि च॥  
९३४.  
मन्दिरे रोगभेदे च, खयो अपचयम्हि च।  
वाळो तु सापदे सप्पे, कुरूरे सो तिलिङ्गिको॥  
९३५.  
सालो सज्‍जद्दुमे रुक्खे, सालागेहे च दिस्सति।  
सोते तु सवनं वुत्तं, यजने सुतियम्पि च॥  
९३६.  
तीसु पतो परेतो च, मते च पेतयोनिजे।  
ख्याते तु हट्ठे विञ्‍ञाते, पतीतं वाच्‍चलिङ्गिकं॥  
९३७.  
अधिप्पाये च आधारे, आसयो कथितो थ च।  
पत्तं पक्खे दले, पत्तो, भाजने सो गते तिसु॥  
९३८.  
कुसले सुकतं, सुट्ठु, कते च सुकतो तिसु।  
तपस्सी त्व’नुकम्पाया, रहे वुत्तो तपोधने॥  
९३९.  
तीसु सुरादिलोलस्मिं, सोण्डो हत्थिकरे द्विसु।  
अस्सादने तु रसनं, जिव्हायञ्‍च धनिम्हि च॥  
९४०.  
पणीतो तीसु मधुरे, उत्तमे विहिते प्यथ।  
अञ्‍जसे विसिखायञ्‍च, पन्तियं वीथि नारियं॥  
९४१.  
पापस्मिं गगने दुक्खे, ब्यसने चा’घ मुच्‍चते।  
समूहे पटलं नेत्त, रोगे वुत्तं छदिम्हि च॥  
९४२.  
सन्धि सङ्घट्टने वुत्तो, सन्धि’त्थि पटिसन्धियं।  
सत्तन्‍नं पूरणे सेट्ठे, तिसन्ते सत्तमो तिसु॥  
९४३.  
ओजा तु यापनायञ्‍च, ओजो दित्ति बलेसु च।  
अथो निसामनं वुत्तं, दस्सने सवनेपि च॥  
९४४.  
गब्भो कुच्छिट्ठसत्ते च, कुच्छि ओवरकेसु च।  
खण्डने त्व’पदानञ्‍च, इतिवुत्ते च कम्मनि॥  
९४५.  
चित्तके रुक्खभेदे च, तिलको तिलकाळके।  
सीलादो पटिपत्ति’त्थी, बोधे पत्ति पवत्तिसु॥  
९४६.  
असुम्हि [आयुम्हि (टी॰), ४०७-गाथा पस्सितब्बा] च बले पाणो, सत्ते हदयगा’निले।  
छन्दो वसे अधिप्पाये, वेदे’च्छा’नुट्ठुभादिसु॥  
९४७.  
कामोघादो, समूहस्मिं, ओघोवेगे जलस्स च।  
कपालं सिरसट्ठिम्हि, घटादि सकलेपि च॥  
९४८.  
वेण्वादिसाखाजालस्मिं, लग्गकेसे जटा’लये।  
सरणं तु वधे गेहे, रक्खितस्मिञ्‍च रक्खणे॥  
९४९.  
थियं कन्ता पिये, कन्तो, मनुञ्‍ञे, सो तिलिङ्गिको।  
गवक्खे तु समूहे च, जालं मच्छादिबन्धने॥  
९५०.  
पुच्छायं गरहायञ्‍चा, नियमे किं तिलिङ्गिकं।  
ससद्धे तीसु निवापे, सद्धं, सद्धा च पच्‍चये॥  
९५१.  
बीजं हेतुम्हि अट्ठिस्मिं, अङ्गजाते च दिस्सति।  
पुब्बो पूये’ग्गतो [अग्गते (टी॰)] आदो,  
सो दिसादो तिलिङ्गिको॥  
९५२.  
फलचित्ते हेतुकते, लाभे धञ्‍ञादिके फलं।  
आगमने तु दीघादि, निकायेसु च आगमो॥  
९५३.  
सन्तानो देवरुक्खे च, वुत्तो सन्ततियं प्यथ।  
उत्तरविपरीते च, सेट्ठे चा’नुत्तरं तिसु॥  
९५४.  
सत्तिसम्पत्तियं वुत्तो, कन्तिमत्ते च विक्‍कमो।  
छाया तु आतपाभावे, पटिबिम्बे पभाय च॥  
९५५.  
गिम्हे घम्मो निदाघो च, उण्हे सेदजले प्यथ।  
कप्पनं कन्तने वुत्तं, विकप्पे सज्‍जने’त्थियं॥  
९५६.  
अङ्गा देसे बहुम्ह’ङ्गं, अङ्गो देसे वपुम्ह’[ङ्ग (टी॰)] तथा’वयवहेतुसु।  
देवालये च थूपस्मिं, चेतियं चेतिय’द्दुमे॥  
९५७.  
सज्‍जनो साधुपुरिसे, सज्‍जनं कप्पने प्यथ।  
सुपिनं सुपिने सुत्त, विञ्‍ञाणे त मनित्थियं॥  
९५८.  
पच्‍चक्खे सन्‍निधाने च, सन्‍निधि परिकित्तितो।  
भिय्यो बहुतरत्थे सो, पुनरत्थे’ब्ययं भवे॥  
९५९.  
विसलित्तसरे दिद्धो, दिद्धो लित्ते तिलिङ्गिको।  
वासे धूमादिसङ्खारे, धिवासो सम्पटिच्छने॥  
९६०.  
वुत्तो विसारदो तीसु, सुप्पगब्भे च पण्डिते।  
अथ सित्थं मधुच्छिट्ठे, वुत्तं ओदनसम्भवे॥  
९६१.  
द्रवे वण्णे रसभेदे, कसायो सुरभिम्हि च।  
अथो उग्गमनं वुत्तं, उप्पत्तु’द्धगतीसु च॥  
९६२.  
लूखे निट्ठुरवाचायं, फरुसं वाच्‍चलिङ्गिकं।  
पवाहो त्व’म्बुवेगे च, सन्दिस्सति पवत्तियं॥  
९६३.  
निस्सये तप्परे इट्ठे, परायणपदं तिसु।  
कवचे वारवाणे च, निम्मोकेपि च कञ्‍चुको॥  
९६४.  
लोहभेदे मतं तम्बं, तम्बो रत्ते तिलिङ्गिको।  
तीसु त्व’वसितं ञाते, अवसानगते मतं॥  
९६५.  
बोधने च पदाने च, विञ्‍ञेय्यं पटिपादनं।  
सेले निज्‍जलदेसे च, देवतासु मरू’रितो॥  
९६६.  
सत्थं आयुध गन्थेसु, लोहे, सत्थो च सञ्‍चये।  
जीविकायं विवरणे, वत्तने वुत्ति नारियं॥  
९६७.  
वीरिये सूरभावे च, कथीयति परक्‍कमो।  
अथ कम्बु मतो सङ्खे, सुवण्णे वलयेपि च॥  
९६८.  
सरो कण्डे अकारादो, सद्दे वापिम्हि’नित्थियं।  
दुप्फस्से तिखिणे तीसु, गद्रभे ककचे खरो॥  
९६९.  
सुरायु’पद्दवे कामा, सवादिम्हि च आसवो।  
देहे वुत्तो रथङ्गे च, चतुरो’पधिसू’पधि॥  
९७०.  
वत्थु’त्तं कारणे दब्बे, भूभेदे रतनत्तये।  
यक्खो देवे महाराजे, कुवेरा’नुचरे नरे॥  
९७१.  
दारुक्खन्धे पीठिकायं, आपणे पीठ मासने।  
परिवारे परिक्खारो, सम्भारे च विभूसने॥  
९७२.  
वोहारस्मिञ्‍च ठपने, पञ्‍ञत्ति’त्थी पकासने।  
पटिभानं तु पञ्‍ञायं, उपट्ठित गिराय च॥  
९७३.  
वचनावयवे मूले, कथितो हेतु कारणे।  
उदरे तु तथा पाचा, नलस्मिं गहणी’त्थियं॥  
९७४.  
पियो भत्तरि, जायायं, पिया, इट्ठे पियो तिसु।  
यमराजे तु युगळे, संयमे च यमो भवे॥  
९७५.  
मुद्दिकस्स च पुप्फस्स, रसे खुद्दे मधू’रितं।  
उल्‍लोचे तु च वित्थारे, वितानं पुन्‍नपुंसके॥  
९७६.  
अपवग्गे च सलिले, सुधायं अमतं मतं।  
मोहे तु तिमिरे सङ्ख्या, गुणे तम मनित्थियं॥  
९७७.  
खरे चा’कारिये तीसु, रसम्हि पुरिसे कटु।  
पण्डके सुकते, पुञ्‍ञं, मनुञ्‍ञे पवने तिसु॥  
९७८.  
रुक्खो दुमम्हि, फरुसा, सिनिद्धेसु च सो तिसु।  
उप्पत्तियं तु हेतुम्हि, सङ्गे सुक्‍के च सम्भवो॥  
९७९.  
निमित्तं कारणे वुत्तं, अङ्गजाते च लञ्छने।  
आदि सीमापकारेसु, समीपे’वयवे मतो॥  
९८०.  
वेदे च मन्तने मन्तो, मन्ता पञ्‍ञाय मुच्‍चते।  
अनयो ब्यसने चेव, सन्दिस्सति विपत्तियं॥  
९८१.  
अरुणो रंसिभेदे चा, ब्यत्तरागे च लोहिते।  
अनुबन्धो तु पकता, निवत्ते नस्सनक्खरे॥  
९८२.  
अवतारो’वतरणे, तित्थम्हि विवरे प्यथ।  
आकारो कारणे वुत्तो, सण्ठाने इङ्गितेपि च॥  
९८३.  
सुद्दित्थि तनये खत्ता, उग्गो, तिब्बम्हि सो तिसु।  
पधानं तु महामत्ते, पकत्य’ग्ग’धितीसु च॥  
९८४.  
कल्‍लं पभाते, निरोग, सज्‍जदक्खेसु [युत्तदक्खेसु (क॰)] तीसु तं।  
कुहना कूटचरियायं, कुहनो कुहके तिसु॥  
९८५.  
कपोतो पक्खिभेदे च, दिट्ठो पारावते थ च।  
सारदो सारदब्भूते, अपगब्भे मतो तिसु॥  
९८६.  
तीसु खरे च कठिने, कक्‍कसो साहसप्पिये [साहसप्पिये=साहस+अप्पिये (टी॰)]।  
अकारिये तु गुय्हङ्गे, चीरे कोपीन मुच्‍चते॥  
९८७.  
मिगभेदे पटाकायं, मोचे च कदली’त्थियं।  
दक्खिणा दानभेदस्मिं, वामतो’ञ्‍ञम्हि दक्खिणो॥  
९८८.  
दुतिया भरियायञ्‍च, द्विन्‍नं पूरणियं मता।  
अथुप्पादे सिया धूम, केतु वेस्सानरेपि च॥  
९८९.  
भवनिग्गमने याने, द्वारे निस्सरणं सिया।  
नियामको पोतवाहे, तिलिङ्गो सो नियन्तरि॥  
९९०.  
अपवग्गे विनासे च, निरोधो रोधने प्यथ।  
भये पटिभयं वुत्तं, तिलिङ्गं तं भयंकरे॥  
९९१.  
पिटकं भाजने वुत्तं, तथेव परियत्तियं।  
जरासिथिलचम्मस्मिं, उदरङ्गे मता वलि॥  
९९२.  
भिन्‍नं विदारिते’ञ्‍ञस्मिं, निस्सिते वाच्‍चलिङ्गिकं।  
उपजापे मतो भेदो, विसेसे च विदारणे॥  
९९३.  
मण्डलं गामसन्दोहे, बिम्बे परिधिरासिसु।  
आणाय मागमे लेखे। सासनं अनुसासने॥  
९९४.  
अग्गे तु सिखरं चा’यो, मयविज्झनकण्टके।  
गुणुक्‍कंसे च विभवे, सम्पत्ति चेव सम्पदा॥  
९९५.  
भूखन्तीसु खमा, योग्ये, हिते सक्‍के [युत्ते (टी॰) १००१-गाथा पस्सितब्बा] खमो तिसु।  
अद्धो भागे पथे काले, एकंसे’द्धो’ब्ययं भवे।  
अथो करीसं वच्‍चस्मिं, वुच्‍चते चतुरम्बणे॥  
९९६.  
उसभो’सध गो [उसभो उसभे (टी॰)] सेट्ठे, सू’सभं वीसयट्ठियं।  
सेतुस्मिं तन्ति पन्तीसु, नारियं पाळि कथ्यते॥  
९९७.  
कटो जये’त्थिनिमित्ते, किलञ्‍जे सो कते तिसु।  
महियं जगती वुत्ता, मन्दिरालिन्दवत्थुम्हि॥  
९९८.  
वितक्‍के मथिते तक्‍को, तथा सूचिफले मतो।  
सुदस्सनं सक्‍कपुरे, तीसु तं दुद्दसे’तरे॥  
९९९.  
दीपो’न्तरीप पज्‍जोत, पतिट्ठा निब्बुतीसु च।  
बद्धनिस्सित सेतेसु, तीसु तं मिहिते सितं॥  
१०००.  
थियं पजापति दारे, ब्रह्मे मारे सुरे पुमे।  
वासुदेवे’न्तके कण्हो, सो पापे असिते तिसु॥  
१००१.  
उपचारो उपट्ठाने, आसन्‍ने अञ्‍ञरोपने।  
सक्‍को इन्दे जनपदे, साकिये, सो खमे तिसु॥  
१००२.  
वज्‍जने परिहारो च, सक्‍कारे चेव रक्खणे।  
सोतापन्‍नादिके अग्गे, अरियो तीसु, द्विजे पुमे॥  
१००३.  
सुसुको सुसुमारे च, बालके च उलूपिनि।  
इन्दीवरं मतं नीलु, प्पले उद्दालपादपे॥  
१००४.  
असनो पियके कण्डे, भक्खणे खिपने’ सनं।  
युगे’धिकारे [विकारे (टी॰)] वीरिये, पधाने चा’न्तिके धुरो॥  
१००५.  
काळे च भक्खिते तीसु, लवित्ते असितो पुमे।  
पवारणा पटिक्खेपे, कथिता’ज्झेसनाय च॥  
१००६.  
उम्मारे एसिकत्थम्भे, इन्दखीलो मतो थ च।  
पोत्थकं मकचिवत्थे, गन्थे लेप्यादि कम्मनि॥  
१००७.  
धञ्‍ञं साल्यादिके वुत्तं, धञ्‍ञो पुञ्‍ञवति त्तिसु।  
पाणि हत्थे च सत्ते भू, सण्हकरणियं मतो॥  
१००८.  
तीसु पीतं हलिद्याभे, हट्ठे च पायिते सिया।  
ब्यूहो निब्बिद्धरच्छायं, बलन्यासे गणे मतो॥  
१००९.  
लोहितादिम्हि लोभे च, रागो च रञ्‍जने मतो।  
पदरो फलके भङ्गे, पवुद्ध दरियं पिच॥  
१०१०.  
सिङ्घाटकं कसेरुस्स, फले, मग्गसमागमे।  
बहुलायञ्‍च खेळम्हि, एळा, दोसे’ळ मीरितं॥  
१०११.  
आधारो चा’धिकरणे, पत्ताधारे’ लवालके।  
कारो’ गभेदे सक्‍कारे, कारा तु बन्धनालये॥  
१०१२.  
करका मेघपासाणे, करको कुण्डिकाय च।  
पापने च पदातिस्मिं, गमने पत्ति नारियं॥  
१०१३.  
छिद्दं रन्धञ्‍च विवरं, सुसिरे दूसनेपि च।  
मुत्ता तु मुत्तिके, मुत्तं, पस्सावे, मुच्‍चिते तिसु॥  
१०१४.  
निसेधे वारणं, हत्थि, लिङ्ग हत्थीसु वारणो।  
दानं चागे मदे सुद्धे, खण्डने लवने खये॥  
१०१५.  
मनोतोसे च निब्बाने, त्थङ्गमे निब्बुति’त्थियं।  
नेगमो निगमुब्भूते, तथा’पणोपजीविनि॥  
१०१६.  
हरितस्मिञ्‍च पण्णे च, पलासो किं सुकद्दुमे।  
पकासो पाकटेतीसु, आलोकस्मिं पुमे मतो॥  
१०१७.  
पक्‍कं फलम्हि, तं नासु, म्मुखे [नासमुखे (क॰)] परिणते तिसु।  
पिण्डो आजीवने देहे, पिण्डने गोळके मतो॥  
१०१८.  
वट्टो परिब्बये कम्मा, दिके, सो वट्टुले तिसु।  
पच्‍चाहारे पटिहारो, द्वारे च द्वारपालके॥  
१०१९.  
नारियं भीरु कथिता, भीरुके सो तिलिङ्गिको।  
विकटं गूथमुत्तादो, विकटो विकते तिसु॥  
१०२०.  
वामं सब्यम्हि, तं चारु, विपरीतेसु तीस्व’थ।  
सङ्ख्याभेदे सरब्ये च, चिहणे लक्ख मुच्‍चते॥  
१०२१.  
सेणी’त्थी समसिप्पीनं, गणे चा’वलियं पिच।  
सुधायं धूलियं चुण्णो, चुण्णञ्‍च वासचुण्णके॥  
१०२२.  
जेतब्बे’तिप्पसत्थे’ति, वुद्धे जेय्यं तिसू’रितं।  
तक्‍के तु मथितं होत्या,  
लोलिते मथितो तिसु॥  
१०२३.  
अब्भुतो’च्छरिये तीसु, पणे चेवा’ब्भुतो पुमे।  
मेचको पुच्छमूलम्हि, कण्हेपि मेचको तिसु॥  
१०२४.  
वसवत्ती पुमे मारे, वसवत्तापके तिसु।  
सम्भवे चा’सुचि पुमे, अमेज्झे तीसु दिस्सति॥  
१०२५.  
अच्छो इक्‍के पुमे वुत्तो, पसन्‍नम्हि तिलिङ्गिको।  
बळिसे सेलभेदे च, वङ्को, सो कुटिले तिसु॥  
१०२६.  
कुणपम्हि छवो ञेय्यो,  
लामके सो तिलिङ्गिको।  
सब्बस्मिं सकलो तीसु, अद्धम्हि पुरिसे सिया॥  
१०२७.  
चन्दग्गाहादिके चेवु, प्पादो उप्पत्तियं पिच।  
पदुस्सने पदोसो च, कथितो संवरीमुखे॥  
१०२८.  
रुधिरे लोहितं वुत्तं, रत्तम्हि लोहितो तिसु।  
उत्तमङ्गे पुमे मुद्धा, मुद्धो मूळ्हे तिलिङ्गिको॥  
१०२९.  
रट्ठम्हि विजितं वुत्तं, जिते च विजितो तिसु।  
परित्तं तु परित्ताणे, परित्तो तीसु अप्पके॥  
१०३०.  
कुम्भण्डो देवभेदे च, दिस्सति वल्‍लिजातियं।  
चतुत्थंसे पदे पादो, पच्‍चन्तसेलरंसिसु॥  
१०३१.  
वङ्गो लोहन्तरे वङ्गा, देसे पुमे बहुम्हि च।  
कम्मारभण्डभेदे च, खटके मुट्ठि च द्विसु॥  
१०३२.  
अम्बणं दोणियं चे’का, दसदोणप्पमाणके।  
अधिट्ठितिय माधारे, ठाने’धिट्ठान मुच्‍चते॥  
१०३३.  
पुमे महेसी सुगते, देवियं नारियं मता।  
उपद्दवे उपसग्गो, दिस्सति पादिकेपि च॥  
१०३४.  
वक्‍कं कोट्ठासभेदस्मिं, वक्‍को वङ्के तिसु’च्‍चते।  
विज्‍जा वेदे च सिप्पे च, तिविज्‍जादो च बुद्धियं॥  
१०३५.  
समाधिम्हि पुमे’कग्गो, नाकुले वाच्‍चलिङ्गिको।  
पज्‍जं सिलोके, पज्‍जो’द्धे, पज्‍जो पादहिते तिसु॥  
१०३६.  
कतको रुक्खभेदस्मिं, कतको कित्तिमे तिसु।  
विधेय्ये अस्सवो तीसु, पुब्बम्ही पुरिसे सिया॥  
१०३७.  
कल्याणे कथितं खेमं, तीसु लद्धत्थरक्खणे।  
अथो नियोजने वुत्तं, कारियेपि पयोजनं॥  
१०३८.  
अस्सत्थो तीसु अस्सास, प्पत्ते, बोधिद्दुमे पुमे।  
तीसु लुद्दो कुरूरे च, नेसादम्हि पुमे सिया॥  
१०३९.  
विलग्गो तीसु लग्गस्मिं, पुमे मज्झम्हि दिस्सति।  
अड्ढो त्वनित्थियं भागे, धनिम्हि वाच्‍चलिङ्गिको॥  
१०४०.  
कट्ठं दारुम्हि, तं किच्छे, गहने कसिते तिसु।  
ससन्ताने च विसये, गोचरे’ ज्झत्त मुच्‍चतेति॥  
इति अद्धानेकत्थवग्गो।  
१०४१.  
भुवने च जने लोको, मोरेत्वग्गिम्हि सो सिखी।  
सिलोको तु यसे पज्‍जे,  
रुक्खे तु सामिके धवो॥  
१०४२.  
वटब्यामेसु निग्रोधो, धङ्को तु वायसे बके।  
वारो त्व’वसरा’हेसु, कुचेत्वब्भे पयोधरो॥  
१०४३.  
उच्छङ्गे लक्खणे चा’ङ्को, रस्मि’त्थी जुति रज्‍जुसु।  
दिट्ठो’भासेसु आलोको,  
बुद्धो तु पण्डिते जिने॥  
१०४४.  
सूरं’सूसु पुमे भानू, दण्डो तु मुग्गरे दमे।  
देवमच्छेस्व’निमिसो, पत्थो तु मानसानुसु॥  
१०४५.  
आतङ्को रोग तापेसु,  
मातङ्गो सपचे गजे।  
मिगो पसु कुरुङ्गेसु, उलूकि’न्देसु कोसियो॥  
१०४६.  
विग्गहो कलहे काये, पुरिसो माणव’त्तसु।  
दायादो बन्धवे पुत्ते, सिरे सीसं तिपुम्हि च॥  
१०४७.  
बलिहत्थं’सूसु करो, दन्ते विप्पे’ण्डजे द्विजो।  
वत्तं पज्‍जा’नना’चारे, धञ्‍ञङ्गे सुखुमे कणो॥  
१०४८.  
थम्भो थूण जळत्तेसु, सूपो कुम्मास ब्यञ्‍जने।  
गण्डो फोटे कपोलम्हि, अग्घो मूल्ये च पूजने॥  
१०४९.  
पकारो तुल्य भेदेसु, सकुन्तो भासपक्खिसु।  
भाग्ये विधि विधाने च, सरे खग्गे च सायको॥  
१०५०.  
सारङ्गो चातके एणे, पत्ती तु सरपक्खिसु।  
सेदे पाको विपाके थ,  
भिक्खुभेदे चये गणो॥  
१०५१.  
रासि पुञ्‍जे च मेसा’दो,  
अस्से लोणे च सिन्धवो।  
संवट्टे पलयो नासे, पूगो कमुकरासिसु॥  
१०५२.  
अमते तु सुधा लेपे, अभिख्या नाम रंसिसु।  
सत्ति सामत्थिये सत्थे, मही नज्‍जन्तरे भुवि।  
लीला क्रिया विलासेसु,  
सत्ते तु अत्रजे पजा॥  
१०५३.  
ञाणे लाभे उपलद्धि, पवेणी कुथवेणिसु।  
पवत्ति वुत्ति वत्तासु, वेतने भरणे भति॥  
१०५४.  
आचारेपि मरियादा, भूति सत्ता समिद्धिसु।  
सोप्पे पमादे तन्दी च, यात्रा गमन वुत्तिसु॥  
१०५५.  
निन्दा कुच्छा’पवादेसु, कङ्गु धञ्‍ञ पियङ्गुसु।  
मोक्खेसिवे समेसन्ति, विभागे भत्ति सेवने॥  
१०५६.  
इच्छायं जुतियं कन्ति, रञ्‍जने सूरते रति।  
गेहे वसति वासे थ, नदी सेनासु वाहिनी॥  
१०५७.  
पत्थे नाळे च नाळि’त्थी, गणे समिति सङ्गमे।  
तण्हा लोभे पिपासायं, मग्ग वुत्तीसु वत्तनी॥  
१०५८.  
पाण्यङ्गे नाभि चक्‍कन्ते, याचे विञ्‍ञत्ति ञापने।  
वित्ति तोसे वेदनायं, ठाने तु जीविते ठिति॥  
१०५९.  
तरङ्गे चा’न्तरे वीचि, धीरत्ते धारणे धिति।  
भू भूमियञ्‍च भमुके, सद्दे वेदे सवे सुति॥  
१०६०.  
गोत्तं नामे च वंसे थ, नगरे च घरे पुरं।  
ओकं तु निस्सये गेहे, कुलं तु गोत्तरासिसु॥  
१०६१.  
हेमे वित्ते हिरञ्‍ञञ्‍च, पञ्‍ञाणं त्व’ङ्क वुद्धिसु।  
अथा’म्बरञ्‍च खे वत्थे, गुय्हं लिङ्गे रहस्य’पि॥  
१०६२.  
तपो धम्मे वते चेव, पापे त्वा’गुम्हि किब्बिसं।  
रतनं मणि सेट्ठेसु, वस्सं हायन वुट्ठिसु॥  
१०६३.  
वनं अरञ्‍ञ वारीसु, खीरम्हि तु जले पयो।  
अक्खरं लिपि मोक्खेसु, मेथूनं सङ्गमे रते॥  
१०६४.  
सोतं कण्णे पयोवेगे, रिट्ठं पापा’सुभेसु च।  
आगु पापा’पराधेसु, केतुम्हि चिहने धजो॥  
१०६५.  
गोपुरं द्वारमत्तेपि, मन्दिरं नगरे घरे।  
वाच्‍चलिङ्गा परमितो, ब्यत्तो तु पण्डिते फुटे॥  
१०६६.  
वल्‍लभो दयिते’ज्झक्खे, जले थूलो महत्यपि।  
कुरूरे भेरवे भीमो,  
लोलो तु लोलुपे चले॥  
१०६७.  
बीभच्छो विकते भीमे, कोमले तिखिणे मुदु।  
इट्ठे च मधुरे सादु, सादुम्हि मधुरो पिये॥  
१०६८.  
सिते तु सुद्धे ओदातो, द्विजिव्हो सूचका’हिसु।  
सक्‍के समत्थो सम्बन्धे, समत्तं निट्ठिता’खिले॥  
१०६९.  
सुद्धो केवल पूतेसु, जिघञ्‍ञो’न्ता’धमेसु च।  
पोणो’पनत निन्‍नेसु, अञ्‍ञ नीचेसु चे’तरो॥  
१०७०.  
सुचि सुद्धे सिते पूते, पेसलो दक्खचारुसु।  
अधमो कुच्छिते ऊने, अप्पिये प्य’लिको भवे॥  
१०७१.  
ब्यापे असुद्धे संकिण्णो, भब्बं योग्ये च भाविनि।  
सुखुमो अप्पका’णूसु, वुद्धो थेरे च पण्डिते॥  
१०७२.  
सुभे साधुम्हि भद्दो थ, त्या’दो च विपुले बहु।  
धीरो बुधे धितिमन्ते, वेल्‍लितं कुटिले धुते॥  
१०७३.  
विसदो ब्यत्त सेतेसु, तरुणो तु युवे नवे।  
योग्गं याने, खमे योग्गो,  
पिण्डितं गणिते घने॥  
१०७४.  
बुधे’भिजातो कुलजे, वुद्धो’रूसु महल्‍लको।  
कल्याणं सुन्दरे चापि, हिमो तु सीतलेपि च॥  
१०७५.  
लोले तु सीघे चपलो, वुत्ते उदित मुग्गते।  
आदित्ते गब्बिते दित्तो, पिट्ठं तु चुण्णितेपि च॥  
१०७६.  
विगते वायिते [वायने (क॰)] वीतं, भावितं वड्ढितेपि च।  
भज्‍जिते पतिते भट्ठो, पुट्ठो पुच्छित पोसिते॥  
१०७७.  
जातो भूते चये जातं,  
पटिभागो समा’रिसु।  
सूरो वीरे रविसूरे, दुट्ठो कुद्धे च दूसिते॥  
१०७८.  
दिट्ठो’रिम्हि’क्खिते दिट्ठो [दिट्ठं (क॰)],  
मूळ्हे पोते च बालिसो।  
निन्दायं खेपने खेपो, नियमो निच्छये वते॥  
१०७९.  
सलाकायं कुसो दब्भे,  
बाल्यादो तु खये वयो।  
लेप गब्बेस्व’वलेपो, अण्डजो मीनपक्खिसु॥  
१०८०.  
बिलाले नकुले बब्बु, मन्थो मन्थनसत्तुसु।  
वालो केसे’स्सादिलोमे,  
सङ्घातो घातरासिसु॥  
१०८१.  
गोपगामे रवे घोसो, सूतो सारथिवन्दिसु।  
माल्यं तु पुप्फे तद्दामे, वाहो तु सकटे हये॥  
१०८२.  
खये’च्‍चने चा’पचयो, कालो समय मच्‍चुसु।  
भे तारका नेत्तमज्झे, सीमा’ वधि, ट्ठितीसु च॥  
१०८३.  
आभोगो पुण्णता’वज्‍जे-  
स्वा’ळि’त्थी सखि सेतुसु।  
सत्ते थूले तीसु दळ्हो, लता साखाय वल्‍लियं॥  
१०८४.  
मुत्ति’त्थी मोचने मोक्खे,  
कायो तु देह रासिसु।  
नीचे पुथुज्‍जनो मूळ्हे, भत्ता सामिनि धारके॥  
१०८५.  
सिखा, पिञ्छेसु सिखण्डो, सत्ते त्व’त्तनि पुग्गलो।  
सम्बाधो संकटे गुय्हे,  
नासे खेपे पराभवो॥  
१०८६.  
वच्‍चो रूपे करीसे थ, जुति’त्थी कन्तिरंसिसु।  
१०८७.  
लब्भं युत्ते च लद्धब्बे, खण्डे पण्णे दलं मतं।  
सल्‍लं कण्डे सलाकायं, सुचित्ते धावनं गते।  
भन्तत्थे विब्भमो हावे, मोहो’विज्‍जाय मुच्छने॥  
१०८८.  
सेदो घम्मजले पाके,  
गोळे उच्छुमये गुळो।  
मित्ते सहाये च सखा, विभू निच्‍चप्पभूसु सो॥  
१०८९.  
खग्गे कुरूरे नेत्तिंसो, परस्मिं अत्र तीस्व’मु।  
कलङ्को’ङ्का’पवादेसु,  
देसे जनपदो जने॥  
१०९०.  
पज्‍जे गाथा वचीभेदे, वंसो त्व’न्वयवेणुसु।  
यानं रथादो गमने, सरूपस्मिं अधो तलं॥  
१०९१.  
मज्झो विलग्गे वेमज्झे, पुप्फं तु कुसुमो’तुसु।  
सीलं सभावे सुब्बते, पुङ्गवो उसभे वरे॥  
१०९२.  
कोसे खगादिबीजे’ण्डं, कुहरं गब्भरे बिले।  
नेत्तिंसे गण्डके खग्गो, कदम्बो तु दुमे चये॥  
१०९३.  
भे’धेनुयं रोहिणी’त्थी, वरङ्गं योनियं सिरे।  
अक्‍कोसे सपथे सापो, पङ्कं पापे च कद्दमे॥  
१०९४.  
भोगवत्यु’रगे भोगी, स्सरो तु सिवसामिसु।  
बले पभावे वीरियं, तेजो तेसु च दित्तियं॥  
१०९५.  
धारा सन्तति खग्गङ्गे, वानं तण्हाय सिब्बने।  
खत्ता सूते पटिहारे, वित्ति पीळासु वेदना॥  
१०९६.  
थियं मति’च्छापञ्‍ञासु, पापे युद्धे रवे रणो।  
लवोतु बिन्दु’च्छेदेसु, पलाले’ [पलासे (टी॰), पलापे-टी (४५३-११२४) गाथा पस्सितब्बा] तिसये भुसं॥  
१०९७.  
बाधा दुक्खे निसेधे च, मूलपदेपि मातिका।  
स्नेहो तेले’धिकप्पेमे,  
घरा’पेक्खासु आलयो॥  
१०९८.  
केतुस्मिं केतनं गेहे, ठाने भूमि’त्थियं भुवि।  
लेख्ये लेखो राजि लेखा, पूजिते भगवा जिने॥  
१०९९.  
गदा सत्थे गदो रोगे, निसज्‍जा पीठेस्वा’सनं।  
तथागतो जिने सत्ते,  
चये देहे समुस्सयो॥  
११००.  
बिलं कोट्ठास छिद्देसु, वज्‍जं दोसे च भेरियं।  
काले दीघञ्‍जसे’द्धानं, आलियं सेतु कारणे॥  
११०१.  
ओकासो कारणे देसे,  
सभा गेहे च संसदे।  
यूपो थम्भे च पासादे, अयनं गमने पथे॥  
११०२.  
अक्‍को रुक्खन्तरे सूरे,  
अस्सो कोणे हयेपि च।  
अंसो खन्धे च कोट्ठासे,  
जालं सूस्व’च्‍चि नो पुमे॥  
११०३.  
नासा’सत्तेस्व’ भावो थ,  
अन्‍न मोदन भुत्तिसु।  
जीवं पाने जने जीवो,  
घासो त्व’न्‍ने च भक्खणे॥  
११०४.  
छदने’च्छादनं वत्थे, निकायो गेहरासिसु।  
अन्‍नादो आमिसं मंसे। दिक्खा तु यजने’च्‍चने॥  
११०५.  
क्रियायं कारिका पज्‍जे,  
केतु तु चिहने धजे।  
कुसुमं थीरजे पुप्फे, वानरे तु बुधे कवि॥  
११०६.  
अधरे खरभे ओट्ठो, लुद्दो तु लुद्दकेपि च।  
कलुसं त्वा’विले पापे, पापे कलि पराजये॥  
११०७.  
कन्तारो वन, दुग्गेसु, चरो चारम्हि चञ्‍चले।  
जनावासे गणे गामो, चम्मं तु फलके तचे॥  
११०८.  
आमोदो हास गन्धेसु,  
चारु तु कनकेपि च।  
सत्तायं भवनं गेहे, लेसे तु खलिते छलं॥  
११०९.  
वेरं पापे च पटिघे, तचो चम्मनि वक्‍कले।  
उच्‍चे’धिरोहे आरोहो, नेत्तं वत्थन्तर’क्खिसु॥  
१११०.  
पटिहारे मुखे द्वारं, पेते ञाते मतो तिसु।  
मासो परण्ण कालेसु, नग्गो त्व’चेलकेपि च॥  
११११.  
दोसे घाते च पटिघो, मिगादो छगले पसु।  
अरूपे चा’व्हये नामं, दरो दरथ भीतिसु॥  
१११२.  
याचने भोजने भिक्खा,  
भारे त्व’तिसये भरो।  
दब्बि’न्दजायासु सुजा, मेघे त्व’ब्भं विहायसे॥  
१११३.  
मोदको खज्‍जभेदेपि, मणिके रतने मणि।  
सेला’रामेसु मलयो,  
सभाव’ङ्केसु लक्खणं॥  
१११४.  
हवि सप्पिम्हि होतब्बे, सिरो सेट्ठे च मुद्धनि।  
विचारेपि विवेको थ, सिखरी पब्बते दुमे॥  
१११५.  
वेगो जवे पवाहे च, सङ्कु तु खिलहेतिसु।  
निग्गहीते कणे बिन्दु, वराहो सूकरे गजे॥  
१११६.  
नेत्तन्ते चित्तके’पाङ्गं, सिद्धत्थो सासपे जिने।  
हारो मुत्तागुणे गाहे,  
खारको मकुळे रसे॥  
१११७.  
अच्‍चयो’ तिक्‍कमे दोसे,  
सेलरुक्खेस्व’गो नगो।  
स्वप्पे’वधारणे मत्तं, अपचित्य’च्‍चने खये॥  
१११८.  
छिद्दो’तरणेस्वो’तारो,  
ब्रह्मे च जनके पिता।  
पितामहो’य्यके ब्रह्मे,  
पोतो नावाय बालके॥  
१११९.  
रुक्खे वण्णे सुने सोणो,  
सग्गे तु गगने दिवो।  
वत्थे गन्धे घरे वासो, चुल्‍लो खुद्दे च उद्धने॥  
११२०.  
कण्णो कोणे च सवणे,  
माला पुप्फे च पन्तियं।  
भागो भाग्ये’कदेसेसु,  
कुट्ठं रोगे’ जपालके॥  
११२१.  
सेय्या सेनासने सेने, चुन्दभण्डम्हि च’ब्भमो।  
वत्थादिलोमं’सु करे, निपातो पतने’ब्यये॥  
११२२.  
साखायं विटपो थम्भे, सत्तु खज्‍जन्तरे दिसे।  
सामिको पति’यिरेसु, पट्ठानं गति हेतुसु॥  
११२३.  
रागे रङ्गो नच्‍चट्ठाने, पानं पेय्ये च पीतियं।  
इणु’क्खेपेसु उद्धारो, उम्मारे एळको अजे॥  
११२४.  
पहारो पोथने यामे,  
सरदो हायनो’तुसु।  
कुण्डिकाया’ळ्हके तुम्बो,  
पलालो [पलापो (क॰) ४५३-गाथा पस्सितब्बा] तु भुसम्हि च॥  
११२५.  
मता’वाटे चये कासु, पनिसा कारणे रहो।  
कासो पोटगले रोगे,  
दोसो कोधे गुणे’तरे॥  
११२६.  
युत्य’ट्टाल’ट्टितेस्व’ट्टो, कीळायं कानने दवो।  
उप्पत्तियं चो’प्पतनं, उय्यानं गमने वने॥  
११२७.  
वोकारो लामके खन्धे, मूलो’पदासु पाभतं।  
दसा’ वत्था पटन्तेसु, कारणं घात, हेतुसु॥  
११२८.  
हत्थिदाने मदो गब्बे, घटा घटन रासिसु।  
उपहारो’भिहारेपि, चयो बन्धन रासिसु॥  
११२९.  
गन्धो थोके घायनीये,  
चागो तु दानहानिसु।  
पाने पमोदे पीति’त्थी, इणे गिवा गलेपि च॥  
११३०.  
पतिट्ठा निस्सये ठाने, बलक्‍कारेपि साहसं।  
भङ्गो भेदे पटे भङ्गं, छत्तं तु छवकेपि च॥  
११३१.  
ञाणे भुवि च भूरि’त्ती, अनङ्गे मदनो दुमे।  
पमातरिपि माता थ, वेठु’णीसेसु वेठनं॥  
११३२.  
मारिसो तण्डुलेय्ये’य्ये,  
मोक्खो निब्बान मुत्तिसु।  
इन्दो’धिपति सक्‍केस्वा, रम्मणं हेतु गोचरे॥  
११३३.  
अङ्के सण्ठान माकारे,  
खेत्ते [वप्पे (पाकारमूले नेत्तजले उसुमे च वप्पो-टी)] वप्पो तटेपि च।  
सम्मुत्य’नुञ्‍ञा वोहारे, स्व’थ लाजासु चा’क्खतं॥  
११३४.  
सत्रं यागे सदादाने,  
सोमो तु ओसधि’न्दुसु।  
सङ्घातो युगगेहङ्गे, खारो ऊसे च भस्मनि॥  
११३५.  
आतापो वीरिये तापे,  
भागे सीमाय ओधि चाति॥  
इति पादानेकत्थवग्गो।  
अनेकत्थवग्गो निट्ठितो।  