<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;०४ सद्दनीतिप्पकरणं धातुमाला on पाळिषु विश्वासटिप्पणयो</title>
    <link>https://vishvAsa.github.io/pALi/09_byAkaraNa_gantha-sangaho/04_saddanItippakaraNaM_dhAtumAlA/</link>
    <description>Recent content in &#43;०४ सद्दनीतिप्पकरणं धातुमाला on पाळिषु विश्वासटिप्पणयो</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/pALi/09_byAkaraNa_gantha-sangaho/04_saddanItippakaraNaM_dhAtumAlA/index.xml" rel="self" type="application/rss+xml" />
    <item>
      <title>१५. सरवग्गपञ्‍चकन्तिक सुद्धस्सरधातु</title>
      <link>https://vishvAsa.github.io/pALi/09_byAkaraNa_gantha-sangaho/04_saddanItippakaraNaM_dhAtumAlA/15_saravaggapa~nchakantika_suddhassaradhAtu/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/09_byAkaraNa_gantha-sangaho/04_saddanItippakaraNaM_dhAtumAlA/15_saravaggapa~nchakantika_suddhassaradhAtu/</guid>
      <description>&lt;p&gt;॥ नमो तस्स भगवतो अरहतो सम्मासम्बुद्धस्स॥&lt;br&gt;&#xA;सद्दनीतिप्पकरणम्&lt;br&gt;&#xA;धातुमाला&lt;br&gt;&#xA;१५. सरवग्गपञ्‍चकन्तिक सुद्धस्सरधातु&lt;br&gt;&#xA;इतो परं तु सरतो, ककारन्तादिभेदतो।&lt;br&gt;&#xA;धातुयो धातुनिप्फन्‍न-रूपानि विविधानि च॥&lt;br&gt;&#xA;साट्ठकथे पिटकम्हि, जिनपाठे यथाबलं।&lt;br&gt;&#xA;नयं उपपरिक्खित्वा, समासेन कथेस्स’हं॥&lt;br&gt;&#xA;इ गतियं। येसं धातूनं गतिअत्थो, बुद्धिपि तेसं अत्थो। पवत्तिपापुणानिपि। तत्र गमनं दुविधं कायगमनं ञाणगमनञ्‍च। तेसु कायगमनं नाम इरियापथगमनं, ञाणगमनं नाम ञाणुप्पत्ति, तस्मा पयोगानुरूपेन ‘‘गच्छती’’ति पदस्स ‘‘जानाती’’तिपि अत्थो भवति, ‘‘पवत्तती’’तिपि अत्थो भवति, ‘‘पापुणाती’’तिपि अत्थो भवति, इरियापथगमनेन गच्छतीतिपि अत्थो भवति, ञाणगमनेन गच्छतीतिपि अत्थो भवति। तथा हि ‘‘सीघं गच्छती’’तिआदीसु इरियापथगमनं ‘‘गमन’’न्ति वुच्‍चति। सुन्दरं निब्बानं गतो। ‘‘गतिमा’’तिआदीसु पन ञाणगमनं। एवं सब्बेसम्पि गत्यत्थानं धातूनं यथापयोगं अत्थो गहेतब्बो।&lt;br&gt;&#xA;तस्सिमानि रूपानि भवन्ति – इति, एति, उदेति। कारिते ‘‘उदायती’’ति रूपं भवति। उट्ठापेतीति हि अत्थो, दुकारो आगमो। उपेति, समुपेति, वेति, अपेति, अवेति, अन्वेति, समेति, अभिसमेति, समयो, अभिसमयो, ईदि, उदि, एकोदि, पण्डितो, इतो, उदितो, उपेतो, समुपेतो, अन्वितो, अपेतो, समेतो, एतब्बो, पच्‍चेतब्बो, पटियमानो, पटिच्‍चो, एन्तो, अधिप्पेतो, अधिप्पायो, पच्‍चयो, अञ्‍ञानिपि योजेतब्बानि। ‘‘इता, इत’’न्तिआदिना यथारहं इत्थिनपुंसकवसेनपि। पच्‍चेतुं, उपेतुं, समुपेतुं, अन्वेतुं, समेतुं, अभिसमेतुं, इच्‍च, पटिच्‍च, समेच्‍च, अभिसमेच्‍च, अपेच्‍च, उपेच्‍च, पटिमुखं इत्वा, इत्वान, उपेत्वा, उपेत्वान, उपेतुन, अञ्‍ञानिपि बुद्धवचनानुरूपतो योजेतब्बानि।&lt;br&gt;&#xA;इतिइति क्रियासद्दो, सुत्तन्तेसु न दिस्सति।&lt;br&gt;&#xA;इदमेत्थ न वत्तब्बं, दस्सनायेव मे रुतो॥&lt;br&gt;&#xA;‘‘इतायं कोधरूपेन’’, इति पाळि हि दिस्सति।&lt;br&gt;&#xA;अङ्गुत्तरनिकायम्हि, मुनिनाहच्‍च भासिता।&lt;br&gt;&#xA;वुत्तञ्हेतं भगवता अङ्गुत्तरनिकाये कोधं निन्दन्तेन –&lt;br&gt;&#xA;‘‘इतायं कोधरूपेन, मच्‍चुवेसो गुहासयो।&lt;br&gt;&#xA;तं दमेन समुच्छिन्दे, पञ्‍ञावीरियेन दिट्ठिया’’ति॥&lt;br&gt;&#xA;तत्र इतायन्ति इति अयन्ति छेदो। इतिइति च गच्छति पवत्ततीति अत्थो। अयं पनेत्थ सुत्तपदत्थो – यो दोसो लोके ‘‘कोधो’’ति लोकियमहाजनेन वुच्‍चति, नायं अत्थतो कोधोति वत्तब्बो। किन्ति पन वत्तब्बो, एसो हि सरीरसङ्खातगुहासयो मच्‍चुराजा एव कोधवसेन पमद्दन्तो सत्तसन्ताने गच्छतीति वत्तब्बो। तं एवरूपं ‘‘मच्‍चुराजा’’ति वत्तब्बं बहुनो जनस्स अनत्थकरं कोधं हितकामो दमेन पञ्‍ञाय वीरियेन दिट्ठिया च छिन्देय्याति।&lt;br&gt;&#xA;एतीति इमस्स पन आगच्छतीति अत्थो। ‘‘एती’’ति एत्थ हि आउपसग्गो सन्धिकिच्‍चेन पटिच्छन्‍नत्ता न पाकटो वलाहकावत्थरितो पुण्णचन्दो विय। तथा हि एत्थ आ इति एतीति सन्धिविग्गहो भवति, आकारस्स च इकारेन परेन सद्धिंयेव एकारादेसो। तस्मा ‘‘अयं सो सारथी एति। एतु वेस्सन्तरो राजा’’तिआदीसु ‘‘आगच्छति, आगच्छतू’’तिआदिना अत्थो कथेतब्बो। ब्याकरणसत्थेपि हि आ इति एतीति सन्धिविग्गहो दिस्सति, तस्मा अयम्पि नीति साधुकं मनसि कातब्बा। अथ वा इतीति रस्सवसेन वुत्तं पदं गमनं बोधेति, एतीति वुद्धिवसेन वुत्तं पन यथापयोगं आगमनादीनि। मत्तावसेनपि हि पदानि सविसेसत्थानि भवन्ति। तं यथा? सासने पब्बजितो, रट्ठा पब्बाजितोति। सञ्‍ञोगासञ्‍ञोगवसेनपि, तं यथा? गामा निग्गच्छति। यसं पोसो निगच्छति, तस्मा अयम्पि नीति साधुकं मनसि कातब्बा। एत्थेतं वुच्‍चति –&lt;br&gt;&#xA;इ गतियन्ति कथिता, धातु वुद्धिं गता यदा।&lt;br&gt;&#xA;तदा आगमनत्थस्स, वाचिका पायतो वसा॥&lt;br&gt;&#xA;इरियापथत्थतो हे-सा निच्‍चागमवाचिका।&lt;br&gt;&#xA;‘‘अयं सो सारथी एति’’, इच्‍चादेत्थ निदस्सनं॥&lt;br&gt;&#xA;अनिरियापथत्थेन , वत्तने गमनेपि च।&lt;br&gt;&#xA;आगमने च होतीति, धीमा लक्खेय्य तं यथा॥&lt;br&gt;&#xA;‘‘पटिच्‍च फलमेती’’ति, एवमादीसु वत्तने।&lt;br&gt;&#xA;वुद्धिप्पत्ता इकारव्हा, एसा धातु पवत्तति॥&lt;br&gt;&#xA;‘‘अत्थमेन्तम्हि सूरिये, वाळा’’ इच्‍चादीसु पन।&lt;br&gt;&#xA;गते, ‘‘एतीति इती’’ति-आदिस्वागमने सिया॥&lt;br&gt;&#xA;तथा हि ईतीति अनत्थाय एति आगच्छतीति ईति, उपद्दवो, इति आगमनत्थो गहेतब्बो। आह च सुत्तनिपातट्ठकथायं ‘‘एतीति ईति, आगन्तुकानं अकुसलभागीनं ब्यसनहेतूनं एतं अधिवचन’’न्ति।&lt;br&gt;&#xA;इदानि यथारहं निपाताख्यातनामिकपरियापन्‍नानं इतिइतो सद्दानमत्थुद्धारो वुच्‍चते – तत्थ इतिसद्दो हेतुपरिसमापनादिपदत्थ विपरियाय पकारावधारण निदस्सनादिअनेकत्थप्पभेदो। तथा हेस ‘‘रुप्पतीति खो भिक्खवे तस्मा रूपन्ति वुच्‍चती’’तिआदीसु हेतुअत्थे दिस्सति। ‘‘तस्मातिह मे भिक्खवे धम्मदायादा भवथ, मा आमिसदायादा। अत्थि मे तुम्हेसु अनुकम्पा, किन्ति मे सावका धम्मदायादा भवेय्युं, नो आमिसदायादा’’तिआदीसु परिसमापने। ‘‘इति वा इति एवरूपा विसूकदस्सना पटिविरतो’’तिआदीसु आदिअत्थो। ‘‘मागण्डियोति तस्स ब्राह्मणस्स सङ्खा समञ्‍ञा पञ्‍ञत्ति वोहारो नामं नामकम्मं नामधेय्यं निरुत्ति ब्यञ्‍जनमभिलापो’’तिआदीसु पदत्थविपरियाये। ‘‘इति खो भिक्खवे सप्पटिभयो बालो, अप्पटिभयो पण्डितो। सउपद्दवो बालो, अनुपद्दवो पण्डितो। सउपसग्गो बालो, अनुपसग्गो पण्डितो’’तिआदीसु पकारो। ‘‘अत्थि इदप्पच्‍चया जरामरणन्ति इति पुट्ठेन सता आदन्द अत्थीतिस्स वचनीयं। किं पच्‍चया जरामरणन्ति इति चे वदेय्य, जातिपच्‍चया जरामरणन्ति इच्‍चस्स वचनीय’’न्तिआदीसु अवधारणे। ‘‘अत्थीति खो कच्‍चान अयमेको अन्तो, नत्थीति खो कच्‍चान अयं दुतियो अन्तो’’तिआदीसु निदस्सने। निपातवसेनेव ते पयोगा गहेतब्बा। ‘‘इतायं कोधरूपेना’’ति एत्थ पन आख्यातवसेन गमने इतिसद्दो दिस्सति। अयमेवत्थो इधाधिप्पेतो, निपातत्थो पन न इच्छितब्बो, विञ्‍ञूनं अत्थग्गहणे कोसल्‍लुपादनत्थं केवलं अत्थुद्धारवसेन आगतोति दट्ठब्बं। इतरो पन –&lt;br&gt;&#xA;गत्यत्थे चिमसद्दत्थे, इतोसद्दो पवत्तति।&lt;br&gt;&#xA;अन्वितो’’ति हि गत्यत्थे, पच्‍चत्तवचनं भवे॥&lt;br&gt;&#xA;इमसद्दस्स अत्थम्हि, निस्सक्‍कवचनं भवे।&lt;br&gt;&#xA;‘‘इतो सा दक्खिणा दिसा’’, इतिआदीसु पाळिसु॥&lt;br&gt;&#xA;गत्यत्थो इच्छितो एत्थ, इतरत्थो न इच्छितो।&lt;br&gt;&#xA;अत्थुद्धारवसा वुत्तो, कोसल्‍लत्थाय विञ्‍ञुनं॥&lt;br&gt;&#xA;इध पन समयसद्दस्स अत्थुद्धारं सनिब्बचनं वत्तब्बम्पि अवत्वा उपरि अयधातुविसयेयेव वक्खाम इ ए अयधातुवसेन तिधातुमयत्ता समयसद्दस्स। तत्र इतीति इकारानन्तरत्यन्तपदस्स च ‘‘एति, उदेती’’तिआदीनञ्‍च एकारानन्तरत्यन्तपदानं अञ्‍ञेसञ्‍च एवरूपानं पदमाला यथारहं येभुय्येन अत्तनोपदानि वज्‍जेत्वा योजेतब्बा। ईदिसेसु हि ठानेसु दुक्‍करा क्रियापदमाला। यस्मा पन इमस्मिं पकरणे सुकरा च दुक्‍करा च त्यन्तपदमाला जानितब्बा , तस्मा भूवादिगणादीसु अट्ठसु गणेसु विहितेहि छन्‍नवुतिया वचनेहि सब्बसाधारणं असब्बसाधारणञ्‍च पदमालानयं ब्रूम –&lt;br&gt;&#xA;अकारानन्तरत्यन्त-पदानं पन्तियो बुधो।&lt;br&gt;&#xA;भवति रुन्धतादीनं, योजे सब्बत्थ सब्बथा॥&lt;br&gt;&#xA;इति एती’’ति चेतेसं, पदानं पन पन्तियो।&lt;br&gt;&#xA;सुद्धस्सरपुब्बकानं, योजे विञ्‍ञू यथारहं॥&lt;br&gt;&#xA;आकारानन्तरत्यन्त-पदानञ्‍चापि पन्तियो।&lt;br&gt;&#xA;‘‘याति सुणाति अस्ना-ति’’ इच्‍चादीनं यथारहं॥&lt;br&gt;&#xA;इवण्णानन्तरत्यन्त-पदानमपि पाळियो।&lt;br&gt;&#xA;योजे ‘‘रुन्धिति रुन्धीति’’-इच्‍चादीनं यथारहं॥&lt;br&gt;&#xA;उकारानन्तरत्यन्त-सुतिइति पदस्स च।&lt;br&gt;&#xA;पेरणत्थे पवत्तस्स, योजे मालं यथारहं॥&lt;br&gt;&#xA;एकारानन्तरत्यन्त-पदानम्पि यथारहं।&lt;br&gt;&#xA;‘‘जेति रुन्धेति कारेति, कारापेती’’तिआदीनं॥&lt;br&gt;&#xA;ओकारानन्तरत्यन्त-पदानम्पि पदक्‍कमे।&lt;br&gt;&#xA;‘‘करोति भोति होती’’ति-आदीनं युत्तितोवदे।&lt;br&gt;&#xA;इच्‍चेवं सत्तधा वुत्तो, पदमालानयो मया।&lt;br&gt;&#xA;इतो मुत्तो नयो नाम, नत्थि कोचि क्रियापदे॥&lt;br&gt;&#xA;‘‘आदत्ते कुरुते पेते’’, इच्‍चादि नयदस्सना।&lt;br&gt;&#xA;यथारहं युत्तितोति, वचनं एत्थ भासितं॥&lt;br&gt;&#xA;इदानि इकारानन्तरत्यन्तपदस्स कमो वुच्‍चते – इति, इन्ति। इसि, इथ। इमि, इम। अपरिपुण्णो वत्तमानानयो। इतु, इन्तु। इहि, इथ। इमि, इम। अपरिपुण्णो पञ्‍चमीनयो। एत्थ च इमेसं द्विन्‍नं सासनानुरूपभावस्स इमानि साधकपदानि ‘‘वेति, अपेति, अन्वेती’’ति। तत्थ वि इति वेति। विगच्छतीति अत्थो, इतिसद्दो हेत्थ गमनं बोधेति। तथा अप इति अपेति। अपगच्छतीति अत्थो। अनु इति अन्वेति। अनुगच्छतीति अत्थो। गरू पन अनु एति अन्वेतीति वदन्ति। तं –&lt;br&gt;&#xA;‘‘यथा आरञ्‍ञकं नागं, दन्तिं अन्वेति हत्थिनी।&lt;br&gt;&#xA;जेस्सन्तं गिरिदुग्गेसु, समेसु विसमेसु च।&lt;br&gt;&#xA;एवं तं अनुगच्छामि, पुत्ते आदाय पच्छतो’’ति॥&lt;br&gt;&#xA;इमाय पाळिया न समेति ‘‘जेस्सन्तं अन्वेती’’ति वचनतो ‘‘अनुगच्छामी’’ति वचनतो च। तथा हि एतिसद्दो यत्थ चे इरियापथवाचको, तत्थ आगमनंयेव जोतेति, न गमनं, तस्मा आगमनत्थस्स अयुत्तितो गमनत्थस्स च युत्तितो वि इतिआदिना छेदो ञेय्यो। एतेसञ्‍च इतिसद्दवसेन कतछेदानं अत्थिभावं युत्तिभावञ्‍च ‘‘इतायं कोधरूपेना’’ति पाळियेव साधेति, तस्मायेव ‘‘अनु इति, अनु इन्ति, अनु इसी’’तिआदिना ‘‘अन्वेती’’तिआदीनं छेदे लब्भमाननयेन वुत्तप्पकारो वत्तमानापञ्‍चमीनयो परस्सपदवसेन दस्सितो। सत्तमीरूपादीनि सब्बथा अप्पसिद्धानि।&lt;br&gt;&#xA;इमानि पन भविस्सन्तिया रूपानि, सित्ता ते लहुमेस्सति। इस्सति, इस्सन्ति। इस्ससि, इस्सथ। इस्सामि, इस्साम। इस्सते, इस्सन्ते। इस्ससे, इस्सव्हे। इस्सं, इस्साम्हे। असब्बधातुकत्तेपि सुद्धस्सरत्ता धातुस्स इकारागमो न लब्भति। परिपुण्णो भविस्सन्तीनयो।&lt;br&gt;&#xA;अथ कालातिपत्तिया रूपानि भवन्ति, इस्सा, इस्संसु। इस्से, इस्सथ। इस्सं, इस्सम्हा। इस्सथ, इस्सिसु। इस्ससे, इस्सव्हे। इस्सं, इस्साम्हसे। कालातिपत्तिभावे च असब्बधातुकत्ते च सन्तेपि सुद्धस्सरत्ता धातुस्स अकारिकारागमो न लब्भति अनेकन्तिकत्ता वा अनुपपन्‍नत्ता च अकारागमो न होति। द्विन्‍नञ्हेत्थ सुद्धस्सरानं अनन्तरिकानं एकतोसन्‍निपातो अनुपपत्ति। परिपुण्णो कालातिपत्तिनयो।&lt;br&gt;&#xA;इमस्मिं पन ठाने साट्ठकथे तेपिटके बुद्धवचने सोतूनं पयोगत्थेसु परमकोसल्‍लजननत्थं ‘‘ननु ते सुतं ब्राह्मण भञ्‍ञमाने, देवा न इस्सन्ति पुरिसपरक्‍कमस्सा’’ति पाळितो नयं गहेत्वा वुत्तप्पकारेहि भविस्सन्तिया रूपेहि सब्बसो समानानि असमानत्थानि वत्तमानिकरूपानि च ईसकं अञ्‍ञमञ्‍ञं समानानि भविस्सन्तीकालातिपत्तीनं रूपानि च पकासयिस्साम – वत्तमानावसेन ताव ‘‘इस्सति, इस्सन्ति। इस्ससि, इस्सथा’’ति सब्बं योजेतब्बं। अत्थो पन ‘‘इस्सं करोती’’तिआदिना वत्तब्बो। तस्मिंयेव अत्थे भविस्सन्तीवसेन ‘‘इस्सिस्सति, इस्सिस्सन्ति। इस्सिस्ससि, इस्सिस्सथा’’ति परिपुण्णं योजेतब्बं। अत्थो पन ‘‘इस्सं करिस्सती’’तिआदिना वत्तब्बो। कालातिपत्तिवसेन पन ‘‘इस्सिस्सा, इस्सिस्संसु। इस्सिस्से, इस्सिस्सथा’’ति परिपुण्णं योजेतब्बं, अत्थो पन ‘‘इस्सं अकरिस्सा’’तिआदिना वत्तब्बो। धात्वन्तरवसेन संसन्दनानयोयं।&lt;br&gt;&#xA;इदानि एकारानन्तरत्यन्तपदस्स कमो वुच्‍चते –&lt;br&gt;&#xA;एति, एन्ति। एसि, एथ। एमि, एम।&lt;br&gt;&#xA;एतु, एन्तु। एहि, एथ। एमि, एम।&lt;br&gt;&#xA;न च अप्पत्वा दुक्खन्तं, विस्सासं एय्य पण्डितो।&lt;br&gt;&#xA;निवेसनानि मापेत्वा, वेदेहस्स यसस्सिनो।&lt;br&gt;&#xA;यदा ते पहिणिस्सामि, तदा एय्यासि खत्तिय॥&lt;br&gt;&#xA;एय्य , एय्युं। एय्यासि, एय्याथ। एय्यामि, एय्याम। एथ, एरं। एथो, एय्याव्हो। एय्यं, एय्याम्हे।&lt;br&gt;&#xA;सो पुरिसो एय्य, ते एय्युं। त्वं एय्यासि, तुम्हे एय्याथ। अहं एय्यामि, मयं एय्याम। सो पुरिसो एथ, ते एरं। त्वं एथो, तुम्हे एय्याव्हो। अहं एय्यं, मयं एय्याम्हे।&lt;br&gt;&#xA;परोक्खाहिय्यत्तनज्‍जतनीरूपानि सब्बसो अप्पसिद्धानि।&lt;br&gt;&#xA;एस्सति, एस्सन्ति। एस्ससि, एस्सथ। एस्सामि, एस्साम। एस्सते, एस्सन्ते। एस्ससे, एस्सव्हे। एस्सं, एस्साम्हे।&lt;br&gt;&#xA;सम्मोदमाना गच्छन्ति, जालमादाय पक्खिनो।&lt;br&gt;&#xA;यदा ते विवदिस्सन्ति, तदा एहिन्ति मे वसं॥&lt;br&gt;&#xA;‘‘अभिदोसगतो इदानि एही’’ति वचनदस्सनतो अपरानिपि भविस्सन्तीरूपानि गहेतब्बानि।&lt;br&gt;&#xA;एहिति, एहिन्ति। एहिसि, एहिथ। एहिमि, एहिम। एहिते, एहिन्ते। एहिसे, एहिव्हे। एहिस्सं, एहिस्साम्हे।&lt;br&gt;&#xA;एस्सा, एस्संसु। एस्से, एस्सथ। एस्सं एस्साम्हा। एस्सथ, एस्सिसु। एस्ससे, एस्सव्हे। एस्सिं, एस्साम्हसे।&lt;br&gt;&#xA;अथापरोपि एकारानन्तरत्यन्तपदक्‍कमो भवति।&lt;br&gt;&#xA;उदेति, उदेन्ति। उदेसि, उदेथ। उदेमि, उदेम॥&lt;br&gt;&#xA;उदेतु, उदेन्तु। उदेहि, उदेथ। उदेमि, उदेम, उदामसे।&lt;br&gt;&#xA;उदेय्य, उदेय्युं। सेसं नेय्यं। उदिस्सति, उदिस्सन्ति। सेसं नेय्यं। उदिस्सा, उदिस्संसु। सेसं नेय्यं।&lt;br&gt;&#xA;इमानि सुद्धस्सरधातुरूपानि।&lt;/p&gt;</description>
    </item>
    <item>
      <title>१६. भूवादिगणिकपरिच्छेद</title>
      <link>https://vishvAsa.github.io/pALi/09_byAkaraNa_gantha-sangaho/04_saddanItippakaraNaM_dhAtumAlA/16_bhUvAdigaNikaparichCheda/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/09_byAkaraNa_gantha-sangaho/04_saddanItippakaraNaM_dhAtumAlA/16_bhUvAdigaNikaparichCheda/</guid>
      <description>&lt;p&gt;१६. भूवादिगणिकपरिच्छेद&lt;br&gt;&#xA;इतो परं अवग्गन्ता, मिस्सका चेव धातुयो।&lt;br&gt;&#xA;वक्खामि धातुभेदादि-कुसलस्स मतानुगा॥&lt;/p&gt;&#xA;&lt;h2 id=&#34;यकरनतधत&#34;&gt;यकारन्तधातु&lt;/h2&gt;&#xA;&lt;p&gt;या गतिपापुणेसु। याति, यन्ति। यातु, यन्तु। येय्य, येय्युं, अनुपरियेय्युं। यथासम्भवं पदमाला योजेतब्बा। यन्तो पुरिसो। यन्ती इत्थी। यन्तं कुलं। यानं, उपयानं, उय्यानं इच्‍चादीनि। दिवादिगणिकस्स पनस्स ‘‘यायति, यायन्ती’’तिआदीनि रूपानि भवन्ति।&lt;br&gt;&#xA;तत्र यानन्तिआदीसु यन्ति एतेनाति यानं, रथसकटादि। उपयन्ति एतेन इस्सरस्स वा पियमनापस्स वा सन्तिकं गच्छन्तीति उपयानं, पण्णाकारं। ‘‘उपयानानि मे दज्‍जुं, राजपुत्त तयि गते’’ति एत्थ हि पण्णाकारानि ‘‘उपयानानी’’ति वुच्‍चन्ति। सम्पन्‍नदस्सनीयपुप्फफलादिताय उद्धं ओलोकेन्ता यन्ति गच्छन्ति एत्थाति उय्यानं।&lt;br&gt;&#xA;ब्या उम्मीसने। ब्याति, ब्यन्ति। ब्यासि, ब्याथ। ब्यामि, ब्याम। यथासम्भवं पदमाला योजेतब्बा। तत्र पनायं पाळि ‘‘याव ब्याति निम्मीसति, तत्रापि रसतिब्बयो’’ति। तत्थ याव ब्यातीति याव उम्मीसति, पुराणभासा एसा, अयञ्हि यस्मिं काले बोधिसत्तो चूळबोधिपरिब्बाजको अहोसि, तस्मिं काले मनुस्सानं वोहारो।&lt;br&gt;&#xA;यु मिस्सने गतियञ्‍च। योति, यवति। आयु, योनि।&lt;br&gt;&#xA;तत्थ ‘‘आयू’’ति आसद्दो उपसग्गो। आयवन्ति मिस्सीभवन्ति सत्ता एतेनाति आयु। अथ वा आयवन्ति आगच्छन्ति पवत्तन्ति तस्मिं सति अरूपधम्माति आयु। तथा हि अट्ठसालिनियं वुत्तं ‘‘आयवनट्ठेन आयु। तस्मिञ्हि सति अरूपधम्मा आयवन्ति आगच्छन्ति पवत्तन्ति, तस्मा आयूति वुच्‍चती’’ति। ‘‘आयु, जीवितं, पाणो’’ इच्‍चेते परियाया लोकवोहारवसेन। अभिधम्मवसेन पन ‘‘ठिति यपना यापना जीवितिन्द्रियं’’ इच्‍चेतेपि तेहेव सद्धिं परियाया। योनीति अण्डजादीनं अण्डजादीहि सद्धिं याय मिस्सीभावो होति, सा योनि। इदं पनेत्थ निब्बचनं ‘‘यवन्ति एत्थ सत्ता एकजातिसमन्वयेन अञ्‍ञमञ्‍ञं मिस्सका होन्तीति योनि’’ इति। एत्थ च योनिसद्दस्स अत्थुद्धारो नीयते। योनीति खन्धकोट्ठासस्सपि कारणस्सपि पस्सावमग्गस्सपि नामं। ‘‘चतस्सो नागयोनियो। चतस्सो सुपण्णयोनियो’’ति एत्थ हि खन्धकोट्ठासो योनि नाम। ‘‘योनि हेसा भूमिज फलस्स अधिगमाया’’ति एत्थ कारणं। ‘‘न चाहं ब्राह्मणं ब्रूमि, योनिजं मत्तिसम्भव’’न्ति एत्थ पस्सावमग्गो। एत्थेतं वुच्‍चति –&lt;br&gt;&#xA;खन्धानञ्‍चापि कोट्ठासे, मुत्तमग्गे च कारणे।&lt;br&gt;&#xA;इमेसु तीसु अत्थेसु, योनिसद्दो पवत्तति॥&lt;br&gt;&#xA;ब्ये संवरणे। ब्यायति।&lt;br&gt;&#xA;ब्ये पवत्तियं। ब्येति सहब्यो।&lt;br&gt;&#xA;एत्थ सहब्योति सह ब्येति सह पवत्ततीति सहब्यो, सहायो, एकभवूपगो वा। तथा हि ‘‘तावतिंसानं देवानं सहब्यतं उपपन्‍नो’’तिआदीसु एकभवूपगो ‘‘सहब्यो’’ति वुच्‍चति।&lt;br&gt;&#xA;हय गतियं। हयति। हयो। हयोति अस्सो। सो हि हयति सीघं गच्छतीति हयोति वुच्‍चति। इमानि पनस्स नामानि –&lt;br&gt;&#xA;अस्सो तुरङ्गो तुरगो, वाजी वाहो हयोपि च।&lt;br&gt;&#xA;तब्भेदा सिन्धवो चेव, गोजो अस्सतरोपि च॥&lt;br&gt;&#xA;कारणाकारणञ्‍ञू तु, आजानीयो हयुत्तमो।&lt;br&gt;&#xA;घोटको तु खळुङ्कस्सो, वळवोति च वुच्‍चति।&lt;br&gt;&#xA;अस्सपोतो किसोरोति, खळुङ्कोतिपि वुच्‍चति।&lt;br&gt;&#xA;हरिय गतिगेलञ्‍ञेसु। हरियति।&lt;br&gt;&#xA;अय वय पय मय तय चय रय गतियं। अयति। वयति। पयति। मयति। तयति। चयति। रयति। अयो, समयो, वयो, पयो, रयो। मयतयचयधातूनं नामिकपदानि उपपरिक्खितब्बानि।&lt;br&gt;&#xA;तत्थ अयोति काळलोहं, अयति नानाकम्मारकिच्‍चेसु उपयोगं गच्छतीति अयो। वयोति पठमवयादिआयुकोट्ठासो, वयति परिहानिं गच्छतीति वयो। पयोति खीरस्सपि उदकस्सपि नामं, पयति जनेन पातब्बभावं गच्छतीति पयो। रयोति वेगो, यो ‘‘जवो’’तिपि वुच्‍चति, तस्मा रयनं जवनं रयो। एत्थ समयसद्दस्स अत्थुद्धारो वुच्‍चते अह निब्बचनेन। समयसद्दो –&lt;br&gt;&#xA;समवाये खणे काले, समये हेतुदिट्ठिसु।&lt;br&gt;&#xA;पटिलाभे पहाने च, पटिवेधे च दिस्सति॥&lt;br&gt;&#xA;तथा हि ‘‘अप्पेव नाम स्वेपि उपसङ्कमेय्याम कालञ्‍च समयञ्‍च उपादाया’’ति एवमादीसु समवायो अत्थो। ‘‘एकोव खो भिक्खवे खणो च समयो च ब्रह्मचरियवासाया’’तिआदीसु खणो। ‘‘उण्हसमयो परिळाहसमयो’’तिआदीसु कालो। ‘‘महासमयो पवनस्मि’’न्तिआदीसु समूहो। ‘‘समयोपि खो ते भद्दालि अप्पटिविद्धो अहोसी’’तिआदीसु हेतु। ‘‘तेन समयेन उग्गाहमानो परिब्बाजको समणमुण्डिकापुत्तो समयप्पवादके तिन्दुकाचीरे एकसालके मल्‍लिकाय आरामे पटिवसती’’तिआदीसु दिट्ठि।&lt;br&gt;&#xA;‘‘दिट्ठे धम्मे च यो अत्थो, यो चत्थो सम्परायिको।&lt;br&gt;&#xA;अत्थाभिसमया धीरो, पण्डितोति पवुच्‍चती’’ति&lt;br&gt;&#xA;आदीसु पटिलाभो। ‘‘सम्मा मानाभिसमया अन्तमकासि दुक्खस्सा’’तिआदीसु पहानं। ‘‘दुक्खस्स पीळनट्ठो सङ्खतट्ठो सन्तापट्ठो अभिसमयट्ठो’’तिआदीसु पटिवेधो। एत्थ च उपसग्गानं जोतकमत्तत्ता तस्स तस्स अत्थस्स वाचको समयसद्दो एवाति समयसद्दस्स अत्थुद्धारेपि सउपसग्गो अभिसमयसद्दो वुत्तो।&lt;br&gt;&#xA;तत्थ सहकारीकारणताय सन्‍निज्झं समेति समवेतीति समयो, समवायो। समेति समागच्छति मग्गब्रह्मचरियं एत्थ तदाधारपुग्गलोति समयो, खणो। समेन्ति एत्थ, एतेन वा सङ्गच्छन्ति धम्मा सहजातधम्मेहि उप्पादादीहि वाति समयो, कालो। धम्मप्पवत्तिमत्तताय अत्थतो अभूतोपि हि कालो धम्मप्पवत्तिया अधिकरणं करणं विय च परिकप्पनामत्तसिद्धेन रूपेन वोहरियतीति। समं, सह वा अवयवानं अयनं पवत्ति अवट्ठानन्ति समयो, समूहो, यथा ‘‘समुदायो’’ति। अवयवसहावट्ठानमेव हि समूहो। पच्‍चयन्तरसमागमे एति फलं एतस्मा उप्पज्‍जति पवत्तति चाति समयो, हेतु, यथा ‘‘समुदयो’’ति। समेति संयोजनभावतो सम्बन्धा एति अत्तनो विसये पवत्तति, दळ्हग्गहणभावतो वा संयुत्ता अयन्ति पवत्तन्ति सत्ता यथाभिनिवेसं एतेनाति समयो, दिट्ठि। दिट्ठिसंयोजनेन हि सत्ता अतिविय बज्झन्ति। समिति सङ्गति समोधानन्ति समयो, पटिलाभो। समस्स निरोधस्स यानं, सम्मा वा यानं अपगमो अप्पवत्तीति समयो, पहानं। ञाणेन अभिमुखं सम्मा एतब्बो अधिगन्तब्बोति समयो, धम्मानं अविपरीतो सभावो, अभिमुखभावेन सम्मा एति गच्छति बुज्झतीति समयो। यथाभूतसभावावबोधो। एवं तस्मिं तस्मिं अत्थे समयसद्दस्स पवत्ति वेदितब्बा।&lt;br&gt;&#xA;ननु च अत्थमत्तं पति सद्दा अभिनिविसन्तीति न एकेन सद्देन अनेके अत्था अभिधीयन्तीति? सच्‍चमेतं सद्दविसेसे अपेक्खिते। सद्दविसेसे हि अपेक्खमाने एकेन सद्देन अनेकत्थाभिधानं न सम्भवति। न हि यो कालत्थो समयसद्दो, सोयेव समूहादिअत्थं वदति। एत्थ पन तेसं तेसं अत्थानं समय सद्दवचनीयता सामञ्‍ञमुपादाय अनेकत्थता समयसद्दस्स वुत्ता। एवं सब्बत्थ अत्थुद्धारे अधिप्पायो वेदितब्बो।&lt;br&gt;&#xA;इतो यातो अयतो च, निप्फत्तिं समुदीरये।&lt;br&gt;&#xA;विञ्‍ञू समयसद्दस्स, समवायादिवाचिनो॥&lt;br&gt;&#xA;इतो यातो अयतो च, समानत्थेहि धातुहि।&lt;br&gt;&#xA;एवं समानरूपानि, भवन्तीति च ईरये॥&lt;br&gt;&#xA;नय रक्खणे च। चकारो गतिपेक्खको। नयति। नयो। नयोति नयनं गमनन्ति नयो, पाळिगति। नयन्ति वा रक्खन्ति अत्थं एतेनाति नयो, तथत्तनयादि।&lt;br&gt;&#xA;दय दानगतिहिंसादानरक्खासु। दयति। दया।&lt;br&gt;&#xA;दयाति मेत्तापि वुच्‍चति करुणापि। ‘‘दयापन्‍नो’’ति एत्थ हि मेत्ता ‘‘दया’’ति, मेत्तचित्ततं आपन्‍नोति हि अत्थो। ‘‘अदयापन्‍नो’’ति एत्थ पन करुणा ‘‘दया’’ति वुच्‍चति। निक्‍करुणतं आपन्‍नोति हि अत्थो। एवं दयासद्दस्स मेत्ताकरुणासु पवत्ति वेदितब्बा। तथा हि अभिधम्मटीकायं वुत्तं ‘‘दयासद्दो यत्थ यत्थ पवत्तति, तत्थ तत्थ अधिप्पायवसेन योजेतब्बो। दयासद्दो हि अनुरक्खणत्थं अन्तोनीतं कत्वा पवत्तमानो मेत्ताय च करुणाय च पवत्तती’’ति।&lt;br&gt;&#xA;वचनत्थो पनेत्थ एवं वेदितब्बो – दयति ददाति सत्तानं अभयं एतायाति दया। दयति गच्छति विभागं अकत्वा पापकल्याणजनेसु समं वत्तति, सीतेन समं फरन्तं रजोमलञ्‍च पवाहेन्तं उदकमिवातिपि दया, मेत्ता। दयति वा हिंसति कारुणिकं याव यथाधिप्पेतं परस्स हितनिप्फत्तिं न पापुणाति, तावाति दया। दयति अनुग्गण्हाति पापजनम्पि सज्‍जनो एतायातिपि दया। दयति अत्तनो सुखम्पि पहाय खेदं गण्हाति सज्‍जनो एतायाति दया। दयन्ति गण्हन्ति एताय महाबोधिसत्ता बुद्धभावाय अभिनीहारकरणकाले हत्थगतम्पि अरहत्तफलं छड्डेत्वा संसारसागरतो सत्ते समुद्धरितुकामा अनस्सासकरं अतिभयानकं महन्तं संसारदुक्खं, पच्छिमभवे च सह अमतधातुपटिलाभेन अनेकगुणसमलङ्कतं सब्बञ्‍ञुतञ्‍ञाणञ्‍चातिपि दया, करुणा। करुणामूलका हि सब्बे बुद्धगुणा।&lt;br&gt;&#xA;अपरो नयो – दयन्ति अनुरक्खन्ति सत्ते एताय, सयं वा अनुदयति, अनुदयमत्तमेव वा एतन्ति दया, मेत्ता चेव करुणा च। किञ्‍चि पयोगमेत्थ कथयाम ‘‘सेय्यथापि गहपति गिज्झो वा कङ्को वा कुललो वा मंसपेसिं आदाय दयेय्य। पुत्तेसु मद्दी दयेसि, सस्सुया ससुरम्हि च। दयितब्बो रथेसभ’’। तत्थ दयेय्याति उप्पतित्वा गच्छेय्य, गत्यत्थवसेनेतं दट्ठब्बं। दयेसीति मेत्तचित्तं करेय्यासि। दयितब्बोति पियायितब्बो। उभयम्पेतं विवरणं रक्खणत्थं अन्तोगधं कत्वा अधिप्पायत्थवसेन कतन्ति वेदितब्बं।&lt;br&gt;&#xA;ऊयी तन्तसन्ताने। ऊयति। ऊतो, ऊतवा।&lt;br&gt;&#xA;पूयी विसरणे दुग्गन्धे च। पूयति। पूतो, पूतवा। पूतिमच्छं कुसग्गेन, यो नरो उपनय्हति।&lt;br&gt;&#xA;कनुयी सद्दे। कनुयति। कनुतो, कनुतवा।&lt;br&gt;&#xA;खमाय विधूनने। खमायति। खमातो, खमातवा।&lt;br&gt;&#xA;फायि पायि वुद्धियं। फायति। फीतो, फतवा।&lt;br&gt;&#xA;तत्थ ततवन्तुपच्‍चया, यकारलोपो, धात्वन्तस्स सरस्स इकारादेसो च दट्ठब्बो। एस नयो ‘‘पूतो पूतवा’’तिआदीसुपि यथासम्भवं दट्ठब्बो। पायति। पायो। अपायो। एत्थ च नत्थि पायो वुद्धि एत्थाति अपायो। अथ वा पन अयतो सुखतो अपेतोति अपायोतिपि निब्बचनीयं। अपायोति च निरयो तिरच्छानयोनि पेत्तिविसयो असुरकायोति चत्तारो अपाया।&lt;br&gt;&#xA;तायु सन्तानपालनेसु। तायति। तायनं। दिवादिगणे पन ता पालनेति धातुं पस्सथ, तस्स ‘‘तायति ताण’’न्ति रूपानि। उभयेसं क्रियापदं समं। अकारयकारपच्‍चयमत्तेनेव नानत्तं, नामिकपदानि पन विसदिसानि ‘‘तायनं, ताण’’न्ति।&lt;br&gt;&#xA;चायु पूजानिसामनेसु। पूजा पूजना। निसामनं ओलोकनं सवनञ्‍च वुच्‍चति। ‘‘इङ्घ मद्दि निसामेहि। निसामयथ साधवो’’ति च आदीसु हि ओलोकनसवनानि निसामनसद्देन वुत्तानि। अपिच ञाणेन उपपरिक्खणम्पि निसामनमेवाति गहेतब्बं। चायति, अपचायति। अनगारे पब्बजिते, अपचे ब्रह्मचारिये। ये वुद्धमपचायन्ति। अपचितिं दस्सेति। निच्‍चं वुद्धापचायिनो।&lt;br&gt;&#xA;यकारन्तधातुरूपानि।&lt;/p&gt;</description>
    </item>
    <item>
      <title>१७. रुधादिछक्‍क</title>
      <link>https://vishvAsa.github.io/pALi/09_byAkaraNa_gantha-sangaho/04_saddanItippakaraNaM_dhAtumAlA/17_rudhAdiChakka/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/09_byAkaraNa_gantha-sangaho/04_saddanItippakaraNaM_dhAtumAlA/17_rudhAdiChakka/</guid>
      <description>&lt;p&gt;१७. रुधादिछक्‍क&lt;/p&gt;&#xA;&lt;h2 id=&#34;रधदगणक&#34;&gt;रुधादिगणिक&lt;/h2&gt;&#xA;&lt;p&gt;इतो परं पवक्खामि, रुधादिकगणादयो।&lt;br&gt;&#xA;सासनस्सोपकाराय, गणे तु छब्बिधे कथं॥&lt;br&gt;&#xA;रुधि आवरणे। रुधिधातु आवरणे वत्तति। एत्थ आवरणं नाम पिदहनं वा परिरुन्धनं वा पलिबुद्धनं वा हरितुं वा अप्पदानं, सब्बमेतं वट्टति। रुन्धति, रुन्धिति, रुन्धीति, रुन्धेति, अवरुन्धेति। कम्मनि – मग्गो पुरिसेन रुन्धियति। रोधो, ओरोधो, विरोधो, पटिविरोधो, विरुद्धो, पटिविरुद्धो, परिरुद्धो। रुन्धितुं, परिरुन्धितुं। रुन्धित्वा। परिरुन्धित्वा।&lt;br&gt;&#xA;तत्र रोधोति चारको। सो हि रुन्धति पवेसितानं कुरूरकम्मन्तानं सत्तानं गमनं आवरतीति रोधोति वुच्‍चति। ओरोधोति राजुब्बरी, सा पन यथाकामचारं चरितुं अप्पदानेन ओरुन्धियति अवरुन्धियतीति ओरोधो। विरोधोति अननुकूलता। पटिविरोधोति पुनप्पुनं अननुकूलता। विरुद्धोति विरोधं आपन्‍नो। पटिविरुद्धोति पटिसत्तुभावेन विरोधं आपन्‍नो। परिरुद्धोति गहणत्थाय सम्परिवारितो। वुत्तञ्हि ‘‘यथा अरीहि परिरुद्धो, विज्‍जन्ते गमने पथे’’ति। अवरुद्धोति पब्बाजितो।&lt;br&gt;&#xA;मुच मोचने। मिगं बन्धना मुञ्‍चति। मुञ्‍चनं, मोचनं। दुक्खप्पमोचनं, मोचो।&lt;br&gt;&#xA;मोचोति चेत्थ अट्ठिककदलीरुक्खो। मुञ्‍चितुं। मुञ्‍चित्वा। कारिते ‘‘मोचेति, मोचेतुं, मोचेत्वा’’तिआदीनि।&lt;br&gt;&#xA;रिच विरेचने। रिञ्‍चति। रिञ्‍चनं, विरेचनं, विरेको, विरेचको। रिञ्‍चितुं। रिञ्‍चित्वा।&lt;br&gt;&#xA;सिच पग्घरणे। उदकेन भूमिं सिञ्‍चति। पुत्तं रज्‍जे अभिसिञ्‍चि। अभिसेको। मुद्धाभिसित्तो खत्तियो। सिञ्‍च भिक्खु इमं नावं, सित्ता ते लहुमेस्सति। सित्तट्ठानं। सिञ्‍चितुं। सिञ्‍चित्वा।&lt;br&gt;&#xA;युज योगे। युञ्‍जति, अनुयुञ्‍जति। कम्मनि ‘‘युञ्‍जियती’’ति रूपानि। केचि ‘‘युञ्‍जते’’ति इच्छन्ति। युञ्‍जनं, संयोगो, अनुयोगो, भावनानुयुत्तो, सञ्‍ञोगो, सञ्‍ञोजनं, अत्थयोजना। दीघं सन्तस्स योजनं। युञ्‍जितुं, अनुयुञ्‍जितुं। अनुयुञ्‍जित्वा। योजेति। तत्थ संयोजनन्ति बन्धनं कामरागादि। योजनन्ति –&lt;br&gt;&#xA;विदत्थि द्वादसङ्गुल्यो, तद्वयं रतनं मतं।&lt;br&gt;&#xA;सत्तरतनिका यट्ठि, उसभं वीसयट्ठिकं।&lt;br&gt;&#xA;गावुतं उसभासीति, योजनं चतुगावुतं॥&lt;br&gt;&#xA;भुज पालनब्यवहरणेसु। पालनं रक्खणं। ब्यवहरणं अज्झोहरणं। भुञ्‍जति, परिभुञ्‍जति, संभुञ्‍जति। दासपरिभोगेन परिभुञ्‍जि। कारिते ‘‘भोजेति भोजयती’’तिआदीनि रूपानि। भोजनं, सम्भोगो, महिभुजो, गामभोजको , उपभोगो, परिभोगो। भुत्तो ओदनो भवता। सचे भुत्तो भवेय्याहं। ओदनं भुत्तो भुत्तवा भुत्तावी। तुमन्तादित्ते ‘‘भुञ्‍जितुं, परिभुञ्‍जितुं, भोजेतुं, भोजयितुं, भुञ्‍जित्वा, भुञ्‍जित्वान, भुञ्‍जिय, भुञ्‍जियान, भोजेत्वा, भोजेत्वान, भोजयित्वा, भोजयित्वान’’ इच्‍चादीनि परिसद्दादीहि विसेसितब्बानि।&lt;br&gt;&#xA;तत्र भुञ्‍जतीति भत्तं भुञ्‍जति, भोजनीयं भुञ्‍जति। तथा हि ‘‘खादनीयं वा भोजनीयं वा खादति वा भुञ्‍जति वा’’तिआदि वुत्तं। अपिच कदाचि खादनीयेपि ‘‘भुञ्‍जती’’ति वोहारो दिस्सति। ‘‘फलानि खुद्दकप्पानि, भुञ्‍ज राज वरावर’’न्ति हि वुत्तं। परिभुञ्‍जतीति चीवरं परिभुञ्‍जति, पिण्डपातं परिभुञ्‍जति, गिलानपच्‍चयभेसज्‍जपरिक्खारं परिभुञ्‍जति, पटिसेवतीति वुत्तं होति। तेनेव च पटिसेवतीति परिभुञ्‍जतीति अत्थो संवण्णियति। अपिच ‘‘कामे भुञ्‍जती’’ति च ‘‘पञ्‍चकामगुणे परिभुञ्‍जती’’ति च दस्सनतो पन भुञ्‍जनपरिभुञ्‍जनसद्दा पटिसेवनत्थेन कत्थचि समानत्थापि होन्तीति अवगन्तब्बा। संभुञ्‍जतीति सम्भोगं करोति, एकतो वासं करोतीति अत्थो। एत्थ सिया ‘‘ननु च भो अत्र भुजधातु पालनब्यवहरणेसु वुत्तो, सो कथं एत्तकेसुपि अत्थेसु वत्तती’’ति? वत्ततेव, अनेकत्था हि धातवो, ते उपसग्गसहाये लभित्वापि अनेकत्थतराव होन्ति। इतो पट्ठाय तुमन्तादीनि रूपानि न वक्खाम। यत्थ पन विसेसो दिस्सति, तत्थ वक्खाम।&lt;br&gt;&#xA;कति छेदने। कन्तति, विकन्तति। सल्‍लकत्तो।&lt;br&gt;&#xA;भिदि विदारणे। भिन्दति। अनागतत्थे वत्तब्बे ‘‘भेज्‍जिस्सति, भिन्दिस्सती’’ति द्विधा भवन्ति रूपानि। पापके अकुसले धम्मे भिन्दतीति भिक्खु। तेनाह –&lt;br&gt;&#xA;‘‘न तेन भिक्खु सो होति, यावता भिक्खते परे।&lt;br&gt;&#xA;विसं धम्मं समादाय, भिक्खु होति न तावता॥&lt;br&gt;&#xA;योध पुञ्‍ञञ्‍च पापञ्‍च, बाहित्वा ब्रह्मचरियं।&lt;br&gt;&#xA;सङ्खाय लोके चरति, सवे ‘भिक्खू’ति वुच्‍चती’’ति॥&lt;br&gt;&#xA;इदञ्‍च खीणासवं सन्धाय वुत्तं, सेक्खपुथुज्‍जनसमणापि यथासम्भवं ‘‘भिक्खू’’ति वत्तब्बतं पापुणन्तियेव। सङ्घं भिन्दतीति सङ्घभेदको। देवदत्तेन सङ्घो भिन्‍नो,। भिन्दियतीति भिन्‍नोति हि निब्बचनं। न ते कट्ठानि भिन्‍नानि। भिन्दतीति भेत्ता।&lt;br&gt;&#xA;छिदि द्वेधाकरणे। छिन्दतीति छेदको, एवं छेत्ता। केसे छेत्तुं वट्टति। छिन्दियतीति छिन्‍नो। छिन्‍नोपि रुक्खो पुनदेव रूहति। इदं पन भिदिछिदिद्वयं दिवादिगणं पत्वा ‘‘भिज्‍जति छिज्‍जती’’ति सुद्धकत्तुवाचकं रूपद्वयं जनेति, तस्मा ‘‘भिज्‍जतीति भिन्‍नो’’तिआदिना सुद्धकत्तुवसेनपि निब्बचनं कातब्बं।&lt;br&gt;&#xA;तदि हिंसानादरेसु। तन्दति। तन्दी, तद्दु। तद्दति कच्छु।&lt;br&gt;&#xA;उदि पसवकिलेदनेसु। पसवनं सन्दनं। किलेदनं तिन्दता। उन्दति। उन्दूरो, समुद्दो।&lt;br&gt;&#xA;विद लाभे। विन्दति। गोविन्दो, वित्ति। एत्थ वित्तीति अनुभवनं, वेदना वा।&lt;br&gt;&#xA;विद तुट्ठियं। विन्दति, निब्बिन्दति। निब्बिन्दनं। विरज्‍जति। निब्बिन्दो कामरतिया। वित्ति, वित्तं, वेदो। लभति अत्थवेदं धम्मवेदं।&lt;br&gt;&#xA;एत्थ वित्तीति सोमनस्सं। ‘‘वित्ति हि मं विन्दति सुत दिस्वा’’ति हि वुत्तं। वित्तन्ति वित्तिजननत्ता वित्तसङ्खातं धनं। वेदोति गन्थोपि ञाणम्पि सोमनस्सम्पि वुच्‍चति। ‘‘तिण्णं वेदानं पारगू’’तिआदीसु हि गन्थो ‘‘वेदो’’ति वुच्‍चति। ‘‘ब्राह्मणं वेदगुमभिजञ्‍ञा अकिञ्‍चनं कामभवे असत्त’’न्तिआदीसु ञाणं। ‘‘ये वेदजाता विचरन्ति लोके’’तिआदीसु सोमनस्सं।&lt;br&gt;&#xA;वेदगन्थे च ञाणे च, सोमनस्से च वत्तति।&lt;br&gt;&#xA;वेदसद्दो इमं नाना-धातुतो समुदीरये॥&lt;br&gt;&#xA;लिप लिम्पने। लिम्पति, लिम्पको। अवलेपो। अवलेपोति अहङ्कारो।&lt;br&gt;&#xA;लुप अच्छेदने। लुम्पति। विलुम्पको, विलुत्तो विलोपो।&lt;br&gt;&#xA;विलुम्पतेव पुरिसो, यावस्स उपकप्पति।&lt;br&gt;&#xA;यदा चञ्‍ञे विलुम्पन्ति, सो विलुत्तो विलुम्पतीति॥&lt;br&gt;&#xA;पिस चुण्णने। पिंसति। पिसको। पिसुणा वाचा। आगमट्ठकथायं पन ‘‘अत्तनो पियभावं परस्स च सुञ्‍ञभावं याय वाचाय भासति, सा पिसुणा वाचा’’ति वुत्तं, तं निरुत्तिलक्खणेन वुत्तन्ति दट्ठब्बं।&lt;br&gt;&#xA;हिसि विहिंसायं। हिंसति, विहिंसति। हिंसको।&lt;br&gt;&#xA;अहिंसकोति मे नामं, हिंसकस्स पुरे सतो।&lt;br&gt;&#xA;अज्‍जाहं सच्‍चनामोम्हि, न नं हिंसामि किञ्‍चनं॥&lt;br&gt;&#xA;हिंसितब्बं किंसतीति सीहो। आदिअन्तक्खरविपल्‍लासवसेन सद्दसिद्धि, यथा ‘‘कन्तनट्ठेन तक्‍क’’न्ति। विहेसको, विहेसनं।&lt;br&gt;&#xA;सुम्भ पहारे। यो नो गावोव सुम्भति। परिसुम्भति। सुम्भोति। अत्रिमे पाळितो पयोगा –&lt;br&gt;&#xA;‘‘संसुम्भमाना अत्तानं, कालमागमयामसे’’ति च,&lt;br&gt;&#xA;‘‘केसग्गहणमुक्खेपा, भूम्या च परिसुम्भना।&lt;br&gt;&#xA;दत्वा च नो पक्‍कमति, बहुदुक्खं अनप्पक’’न्ति च,&lt;br&gt;&#xA;‘‘भूमिं सुम्भामि वेगसा’’ति च।&lt;br&gt;&#xA;अञ्‍ञत्थ पन अञ्‍ञापि वुत्ता। ता इध अनुपपत्तितो न वुत्ता। केचेत्थ मञ्‍ञेय्युं, यथा भूवादिगणे ‘‘सकि सङ्कायं खजि गतिवेकल्‍ले’’तिआदीनं धातूनं पटिलद्धवग्गन्तभावस्स निग्गहीतागमस्स वसेन ‘‘सङ्कति खञ्‍जती’’ति रूपानि भवन्ति, तथा इमस्मिं रुधादिगणे ‘‘मुच मोचने कति छेदने’’तिआदीनं धातूनं पटिलद्धवग्गन्तभावस्स निग्गहीतागमस्स वसेन ‘‘मुञ्‍चति कन्तती’’तिआदीनि रूपानि भवन्ति। एवं सन्ते को इमेसं तेसञ्‍च विसेसोति? एत्थ वुच्‍चते – ये भूवादिगणस्मिं अनेकस्सरा असंयोगन्ता इकारन्तवसेन निद्दिट्ठा, ते आख्यातत्तञ्‍च नामिकत्तञ्‍च पत्वा सुद्धकत्तुहेतुकत्तुविसयेसु एकन्ततो निग्गहीतागमेन निप्फन्‍नरूपा भवन्ति, न कत्थचिपि तेसं विना निग्गहीतागमेन रूपप्पवत्ति दिस्सति। तं यथा? सङ्कति, सङ्का, खञ्‍जति, खञ्‍जो इच्‍चादि। अयं अनेकस्सरानं इकारन्तवसेन निद्दिट्ठानं भूवादिगणिकानं विसेसो।&lt;br&gt;&#xA;ये च रुधादिगणस्मिं अनेकस्सरा असंयोगन्त्वा अकारन्तवसेन वा उकारन्तवसेन वा निद्दिट्ठा, ते आख्यातत्तं पत्वा सुद्धकत्तुविसयेयेव एकन्ततो निग्गहीतागमेन निप्फन्‍नरूपा भवन्ति, न हेतुकत्तुविसये। नामिकत्तं पन सहनिग्गहीतागमेन विना च निग्गहीतागमेन निप्फन्‍नरूपा भवन्ति। यत्थ विना निग्गहीतागमेन निप्फन्‍नरूपा, तत्थ ससंयोगरूपायेव भवन्ति। तं यथा? मुञ्‍चति, मुञ्‍चापेति, मोचेति, मोचापेति। छिन्दापेति। छेदेति, छेदापेति। छिन्दनं, छेदो। मुञ्‍चनं, मोचनं। कन्तति, कन्तनं, सल्‍लकत्तो। पिट्ठिमंसानि अत्तनो, सामं उक्‍कच्‍च खादसि इच्‍चादीनि। तत्थ उक्‍कच्‍चाति उक्‍कन्तित्वा, छिन्दित्वाति अत्थो।&lt;br&gt;&#xA;ननु च भो एवं सन्ते आख्यातनामिकभावं पत्वा सुद्धकत्तुहेतुकत्तुविसयेसु एकन्ततो पटिलद्धनिग्गहीतागमेहि सकि खजि आदीहियेव रुधादिगणिकेहि भवितब्बं, न पन मुचछिदिआदीहीति? तन्‍न, मुचछिदिआदीहियेव रुधादिगणिकेहि भवितब्बं रुचधातुया समानगतिकत्ता, तथा हि यथा ‘‘रुन्धिस्स, रुन्धयति, रुन्धापेति, रुन्धनं, रोधो, विरोधो’’तिआदीसु निग्गहीतागमानिग्गहीतागमवसेन द्विप्पकारानि रूपानि दिस्सन्ति, तथा मुचछिदिआदीनम्पीति।&lt;br&gt;&#xA;ननु कच्‍चायने निग्गहीतागमस्स निच्‍चविधानत्थं ‘‘रुधादितो निग्गहीतपुब्बञ्‍चा’’ति लक्खणं वुत्तन्ति? सच्‍चं, तं पन क्रियापदत्तं सन्धाय वुत्तं। यदि च नामिकपदत्तम्पि सन्धाय वुत्तं भवेय्य, ‘‘विरोधो’’तिआदीनं दस्सनतो वासद्दं पक्खिपित्वा वत्तब्बं सिया, न च वासद्दं पक्खिपित्वा वुत्तं, तेन ञायति क्रियापदत्तंयेव सन्धाय वुत्तन्ति।&lt;br&gt;&#xA;ननु च भो एवं सन्ते सकिखजिआदीनं निच्‍चं सनिग्गहीतागमक्रियापदत्तंयेव सन्धाय ‘‘रुधादितो निग्गहीतपुब्बञ्‍चा’’ति इदं वुत्तन्ति सक्‍का मन्तुन्ति? न सक्‍का, सकिखजिआदीनं रुधधातुया असमानगतिकत्ता नामिकत्ते द्विप्पकारस्स असम्भवतो। तथा हि येसं या नामिकत्ते निग्गहीतागमानिग्गहीतागमवसेन द्विप्पकारवन्तता, सा एव तेसं रुधादिगणभावस्स लक्खणं। तञ्‍च सकिखजिआदीनं नत्थि। ‘‘सङ्का खञ्‍जो’’तिआदिना हि नामत्ते एकोयेव पकारो दिस्सति सनिग्गहीतागमो, ‘‘कमु पदविक्खेपे’’इच्‍चादीनं पन ‘‘कमो, कमनं, चङ्कमो, चङ्कमन’’न्तिआदिना नामिकत्ते द्विप्पकारवन्ततासम्भवेपि निग्गहीतागमस्स अब्भासविसये पवत्तत्ता सा द्विप्पकारवन्तता रुधादिगणभावस्स लक्खणं न होति, तस्मा अब्भासविसये पवत्तं निग्गहीतागमं वज्‍जेत्वा या द्विप्पकारवन्तता, सायेव रुधादिगणिकभावस्स लक्खणन्ति सन्‍निट्ठानं कातब्बं। अयं नयो अतीव सुखुमो सम्मा मनसि कातब्बो।&lt;br&gt;&#xA;रुधादी एत्तका दिट्ठा, धातवो मे यथाबलं।&lt;br&gt;&#xA;सुत्तेस्वञ्‍ञेपि पेक्खित्वा, गण्हव्हो अत्थयुत्तितोति॥&lt;br&gt;&#xA;दुधादिगणोयं।&lt;/p&gt;</description>
    </item>
    <item>
      <title>१८. चुरादिगणपरिदीपन</title>
      <link>https://vishvAsa.github.io/pALi/09_byAkaraNa_gantha-sangaho/04_saddanItippakaraNaM_dhAtumAlA/18_churAdigaNaparidIpana/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/09_byAkaraNa_gantha-sangaho/04_saddanItippakaraNaM_dhAtumAlA/18_churAdigaNaparidIpana/</guid>
      <description>&lt;p&gt;१८. चुरादिगणपरिदीपन&lt;br&gt;&#xA;इतो परं पवक्खामि, पचुरत्थहितक्‍करं।&lt;br&gt;&#xA;चुरादिकगणनामं, नामतो अट्ठमं गणं॥&lt;br&gt;&#xA;चुर थेय्ये। थेननं थेय्यं, चोरिकाति वुत्तं होति। तस्मिं थेय्ये चुरध्तु वत्तति। चोरेति, चोरयति, चोरो, चोरी, चोरिका, चोरेतु, चोरयितुं, चोरेत्वा, चोरयित्वा। कत्तुत्थेसु णेणयता चुरादिगणलक्खणं। कारिते – चोरापेति, चोरापयति, चोरापेतुं, चोरापयितुं, चोरापेत्वा, चोरापयित्वा। कम्मेधनं चोरेहि चोरियति, चोरितं धनं। एस नयो सब्बत्थ।&lt;/p&gt;&#xA;&lt;h2 id=&#34;ककरनतधत&#34;&gt;ककारन्तधातु&lt;/h2&gt;&#xA;&lt;p&gt;लोक दस्सने। लोकेति, लोकयति, ओलोकेति, ओलोकयति, उल्‍लोकेति, उल्‍लोकयति, अपलोकेति, अपलोकयति, आलोकेति, आलोकयति, विलोकेति, विलोकयति। लोको, आलोको, लोकनं, ओलोकनं, उल्‍लोकनं, आलोकनं, विलोकनं, अपलोकनं, अवलोकनं। ओलोकेतुं, ओलोकयितुं, ओलोकेत्वा, ओलोकयित्वा। कारिते पन ‘‘ओलोकापेति, ओलोकापयति, ओलोकापेतुं, ओलोकापयितुं, ओलोकापेत्वा , ओलोकापयित्वा’’ इच्‍चेवमादीनि योजेतब्बानि। एस नयो सब्बत्थापि।&lt;br&gt;&#xA;तत्थ लोकोति तयो लोका सङ्खारलोको सत्तलोको ओकासलोकोति। तत्थ ‘‘एको लोको सब्बे सत्ता आहारट्ठितिका’’ति आगतट्ठाने सङ्खारलोको वेदितब्बो। ‘‘सस्सतो लोको’ति वा ‘असस्सतो लोको’ति वा’’ति आगतट्ठाने सत्तलोको।&lt;br&gt;&#xA;‘‘यावता चन्दिमसूरिया परिहरन्ति,&lt;br&gt;&#xA;दिसा भन्ति विरोचमाना।&lt;br&gt;&#xA;ताव सहस्सधा लोको,&lt;br&gt;&#xA;एत्थ ते वत्तते वसो’’ति&lt;br&gt;&#xA;आगतट्ठाने ओकासलोको।&lt;br&gt;&#xA;अथ वा लोकोति तिविधो लोको किलेसलोको भवलोको इन्द्रियलोकोति। तत्थ रागादिकिलेसबहुलताय कामावचरसत्ता किलेसलोको। झानाभिञ्‍ञापरिबुद्धिया रूपावचरसत्ता भवलोको। आनेञ्‍जसमाधिबहुलताय विसदिन्द्रियत्ता अरूपावचरसत्ता इन्द्रियलोको। अथ वा किलिस्सनं किलेसो, विपाकदुक्खन्ति अत्थो। तस्मा दुक्खबहुलताय अपायेसु सत्ता किलेसलोको। तदञ्‍ञे सत्ता सम्पत्तिभवभावतो भवलोको। तत्थ ये विमुत्तिपरिपाचकेहि इन्द्रियेहि समन्‍नागता सत्ता, सो इन्द्रियलोकोति वेदितब्बं।&lt;br&gt;&#xA;जातकट्ठकथायं पन –&lt;br&gt;&#xA;‘‘सङ्खारलोको सत्तलोको ओकासलोको खन्धलोको आयतनलोको धातुलोकोति अनेकविधो लोको। एत्थ ‘एको लोको सब्बे सत्ता आहारट्ठितिका…पे॰… अट्ठारस लोका अट्ठारस धातुयो’ति एत्थ सङ्खारलोको वुत्तो। खन्धलोकादयो तदन्तोगधायेव। ‘अयं लोको परो लोको ब्रह्मलोको सदेवको’तिआदीसु पन सत्तलोको वुत्तो। ‘यावता चन्दिमसूरिया परिहरन्ति, दिसा भन्ति विरोचमाना। ताव सहस्सधा लोको, एत्थ तेवत्तते वसो’ति एत्थ ओकासलोको वुत्तो’’ति वुत्तं।&lt;br&gt;&#xA;अत्थतो पन इन्द्रियबद्धानं खन्धानं समूहो सन्तानो च सत्तलोको, रूपादीसु सत्तविसत्तताय सत्तो, लोकियति एत्थ कुसलाकुसलं तब्बिपाको चाति। अनिन्द्रियबद्धानं रूपानं समूहो सन्तानो च ओकासलोको, लोकियन्ति एत्थ तसा थावरा च, तेसञ्‍च ओकासभूतोति, तदाधारणताय हेस ‘‘भाजनलोको’’तिपि वुच्‍चति। दुविधोपि चेस रूपादिधम्मे उपादाय पञ्‍ञत्तत्ता उपादापञ्‍ञत्तिभूतो अपरमत्थसभावो सप्पच्‍चये पन रूपारूपधम्मे उपादाय पञ्‍ञत्तत्ता तदुभयस्सापि उपादानानं वसेन परियायतो पच्‍चयायत्तवुत्तिता उपचरितब्बा, तदुभये खन्धा सङ्खारलोको, पच्‍चयेहि सङ्खरियन्ति, लुज्‍जन्ति पलुज्‍जन्ति चाति एत्थ पच्‍चयायत्तवुत्तिताय मग्गफलधम्मानम्पि सतिपि लुज्‍जनपलुज्‍जनत्ते तेभूमिकधम्मानंयेव ‘‘लोको’’ति अधिप्पेतत्ता नत्थि लोकतापज्‍जनं। तथा हि ते ‘‘लोकुत्तरा’’ति वुत्ता।&lt;br&gt;&#xA;आलोकोति रस्मि, आलोकेन्ति एतेन भुसो पस्सन्ति जना चक्खुविञ्‍ञाणं वाति आलोको। ओलोकनन्ति हेट्ठा पेक्खनं। विलोकनन्ति उद्धं पेक्खनं। आलोकनन्ति पुरतो पेक्खनं। विलोकनन्ति द्वीसु पस्सेसु पेक्खनं, विविधा वा पेक्खनं। अपलोकनन्ति ‘‘सङ्घं अपलोकेत्वा’’तिआदीसु विय जानापनं। अवलोकनन्ति ‘‘नागावलोकितं अवलोकेत्वा’’तिआदीसु विय पुरिमकायं परिवत्तेत्वा पेक्खनं। ‘‘आलोकिते विलोकिते सम्पजानकारी होती’’ति एत्थापि भाववसेन आलोकनं आलोकितं विलोकनं विलोकितन्ति अत्थो गहेतब्बो।&lt;br&gt;&#xA;थक पटिघाते। थकेति, थकयति द्वारं पुरिसो।&lt;br&gt;&#xA;तक्‍क वितक्‍के। तक्‍केति, वितक्‍केति, वितक्‍कयति। तक्‍को, वितक्‍को, वितक्‍किता।&lt;br&gt;&#xA;तत्थ तक्‍कनं तक्‍को, ऊहनन्ति वुत्तं होति, एवं वितक्‍को। अथ वा वितक्‍केन्ति एतेन, सयं वा वितक्‍केति, वितक्‍कनमत्तमेव वा एतन्ति वितक्‍को। ‘‘तक्‍को, वितक्‍को, अप्पना, ब्यप्पना, चेतसो अभिनिरोपना’’ति अभिधम्मे परियायसद्दा वुत्ता। वितक्‍केतीति वितक्‍किता, पुग्गलो। ‘‘अवितक्‍किता मच्‍चुमुपब्बजन्ती’’ति पाळि।&lt;br&gt;&#xA;अकि लक्खणे। लक्खणं सञ्‍ञाणं, सञ्‍जाननकारणन्ति वुत्तं होति। अत्रिदं सल्‍लक्खितब्बं। ये इमस्मिं चुरादिगणे अनेकस्सरा असंयोगन्ता इकारानुबन्धवसेन निद्दिट्ठा धातवो, ते एवंवुत्तेहि इमेहि तीहि लक्खणेहि समन्‍नागता आख्यातत्तं नामिकत्तञ्‍च पापुणन्ता एकन्ततो निग्गहीतागमेन निप्फन्‍नरूपायेव भवन्ति, न कत्थचिपि विगतनिग्गहीतागमरूपानि भवन्ति। अङ्केति, अङ्कयति। अङ्कनं, अङ्को । समासे पन ‘‘ससङ्को, चक्‍कङ्कितचरणो’’तिआदीनि रूपानि भवन्ति।&lt;br&gt;&#xA;सक्‍क वक्‍क भासने। सक्‍केति, सक्‍कयति। वक्‍केति, वक्‍कयति।&lt;br&gt;&#xA;नक्‍क वक्‍क नासने। नक्‍केति, नक्‍कयति। वक्‍केति, वक्‍कयति।&lt;br&gt;&#xA;चक्‍क चुक्‍क ब्यथने। चक्‍केति, चक्‍कयति। चुक्‍केति, चुक्‍कयति। चक्‍कं। चक्‍कन्ति केनट्ठेन चक्‍कं? चक्‍केति ब्यथति हिंसतीति अत्थेन चक्‍कं। चक्‍कसद्दो –&lt;br&gt;&#xA;सम्पत्तियं लक्खणे च, रथङ्गे इरियापथे।&lt;br&gt;&#xA;दाने रत्नधम्मखुर-चक्‍कादीसु पदिस्सति।&lt;br&gt;&#xA;‘‘चत्तारिमानि भिक्खवे चक्‍कानि येहि समन्‍नागतानं देवमनुस्सान’’न्तिआदीसु हि अयं सम्पत्तियं दिस्सति। ‘‘पादतलेसु चक्‍कानि जातानी’’ति एत्थ लक्खणे। ‘‘चक्‍कंव वहतो पद’’न्ति एत्थ रथङ्गे। ‘‘चतुचक्‍कं नवद्वार’’न्ति एत्थ इरियापथे। ‘‘दद भुञ्‍ज च मा चप्पमादो, चक्‍कं वत्तस्सु पाणिन’’न्ति एत्थ दाने। ‘‘दिब्बं चक्‍करतनं पातुरहोसी’’ति एत्थ रतनचक्‍के। ‘‘मया पवत्तितं चक्‍क’’न्ति एत्थ धम्मचक्‍के। ‘‘इच्छाहतस्स पोसस्स, चक्‍कं भमति मत्थके’’ति एत्थ खुरचक्‍के। ‘‘खुरपरियन्तेन चेपि चक्‍केना’’ति एत्थ पहरणचक्‍के। ‘‘असनिविचक्‍क’’न्ति एत्थ असनिमण्डलेति।&lt;br&gt;&#xA;तकि बन्धने। तङ्केति, तङ्कयति।&lt;br&gt;&#xA;अक्‍क थवने। थवनं थुति। अक्‍केति, अक्‍कयति। अक्‍को। अक्‍कोति सूरियो। सो हि महाजुतिताय अक्‍कियति अभित्थवियति तप्पसन्‍नेहि जनेहीति अक्‍को। तथा हि तस्स ‘‘नत्थि सूरियसमा आभा। उदेतयं चक्खुमा एकराजा’’तिआदिना अभिक्खुति दिस्सति।&lt;br&gt;&#xA;हिक्‍क हिंसायं। हिक्‍केति, हिक्‍कयति।&lt;br&gt;&#xA;निक्‍क परिमाणे। निक्‍केति, निक्‍कयति।&lt;br&gt;&#xA;बुक्‍क भस्सने। एत्थ सुनखभस्सनं भस्सनन्ति गहेतब्बं, न वाचासङ्खातं भस्सनं। बुक्‍केति, बुक्‍कयति। एत्थ च ‘‘बुक्‍कयति सा चोरे’’ इति लोकियप्पयोगो वेदितब्बो। भूवादिगणे पन ‘‘बुक्‍कति सा’’ति रूपं भवति। अञ्‍ञो तु ‘‘बुक्‍क परिभासने’’ इति पठति, एवं पठन्तेपि सुनखभस्सनमेवाधिप्पेतं।&lt;br&gt;&#xA;दक लक अस्सादने। दकेति, दकयति। लकेति, लकयति।&lt;br&gt;&#xA;तक्‍क लोक भासायं। तक्‍केति, तक्‍कयति। लोकेति, लोकयति।&lt;br&gt;&#xA;चिक सिक आमसने। चिकेति, चिकयति। सिकेति, सिकयति।&lt;br&gt;&#xA;ककारन्तधातुरूपानि।&lt;/p&gt;</description>
    </item>
    <item>
      <title>१९. सब्बगणविनिच्छय</title>
      <link>https://vishvAsa.github.io/pALi/09_byAkaraNa_gantha-sangaho/04_saddanItippakaraNaM_dhAtumAlA/19_sabbagaNavinichChaya/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/09_byAkaraNa_gantha-sangaho/04_saddanItippakaraNaM_dhAtumAlA/19_sabbagaNavinichChaya/</guid>
      <description>&lt;p&gt;१९. सब्बगणविनिच्छय&lt;br&gt;&#xA;इतो परं पवक्खामि, सब्बगणविनिच्छयं।&lt;br&gt;&#xA;सोतूनं पटुभावत्थं, परमे पिटकत्तये॥&lt;br&gt;&#xA;पच्‍चयादिविभागेहि, नयेहि विविधेहि तं।&lt;br&gt;&#xA;सुखग्गाहाय सोतूनं, सुणाथ मम भासतो॥&lt;br&gt;&#xA;तत्थ पठमो भूवादिगणो, दुतियो रुधादिगणो, ततियो दिवादिगणो, चतुत्थो स्वादिगुणो, पञ्‍चमो कियादिगणो, छट्ठो गहादिगणो, सत्तमो तनादिगणो, अट्ठमो चुरादिगणो, इमस्मिं भगवतो पावचने अट्ठविधा धातुगणा भवन्ति। एतेसु विकरणपच्‍चयवसेन –&lt;br&gt;&#xA;भूवादितो अकारो च, सानुसारो रुधादितो।&lt;br&gt;&#xA;अकारो चेविवण्णो च, एकारोकारमेव च॥&lt;br&gt;&#xA;यपच्‍चयो दिवादिम्हा, णु णा उणा सुवादितो।&lt;br&gt;&#xA;क्यादितो पन नायेव, प्पण्हा पन गहादितो॥&lt;br&gt;&#xA;ओयिरा तु तनादिम्हा, णे णया च चुरादितो।&lt;br&gt;&#xA;अग्गहितग्गहणेन, पच्‍चया दस पञ्‍च च॥&lt;br&gt;&#xA;हिय्यत्तनी सत्तमी च, वत्तमाना च पञ्‍चमी।&lt;br&gt;&#xA;चतस्सेता पवुच्‍चन्ति, सब्बधातुकनामिका॥&lt;br&gt;&#xA;एतेसु विसयेस्वेव, अकारो सुद्धकत्तरि।&lt;br&gt;&#xA;अञ्‍ञत्र ख छ सादीहि, सहापि चुपलब्भति॥&lt;br&gt;&#xA;‘‘भवति होति सम्भोति, जेति जयति कीयति।&lt;br&gt;&#xA;डेति याति इति एति, अवति कोति सङ्कति॥&lt;br&gt;&#xA;भिक्खति पिवति पाति, वदेति वदति’’ इति।&lt;br&gt;&#xA;भूवादिधातुरूपानि, भवन्तीति पकासये॥&lt;br&gt;&#xA;रूपं ‘‘रुन्धति रुन्धीति, रुन्धेति पुन रुन्धिति।&lt;br&gt;&#xA;सुम्भोति’’च्‍चादीरूपानि, रुधादीन्ति दीपये॥&lt;br&gt;&#xA;‘‘दिब्बति सिब्बति चेव, युज्‍जति विज्‍जति तथा।&lt;br&gt;&#xA;घायति हायति’’च्‍चादि, रूपमाहु दिवादिनं॥&lt;br&gt;&#xA;‘‘सुणोति च सुणाति च, वुणोति च वुणाति च।&lt;br&gt;&#xA;पापुणाति हिनोती’’ति, आदिरूपं सुवादिनं॥&lt;br&gt;&#xA;‘‘किनाति च जिनाति च, धुनाति च मुनाति च।&lt;br&gt;&#xA;अस्नाति’’च्‍चादिरूपञ्‍च, क्यादीनन्ति विभावये॥&lt;br&gt;&#xA;‘‘घेप्पति पटिग्गण्हाति, सण्हञ्‍च सण्हकोति च।&lt;br&gt;&#xA;कण्हं तण्हा च तिण्हुण्ह’’-मिच्‍चादि च गहादिनं॥&lt;br&gt;&#xA;‘‘तनोति च करोति च, कयिरति सनोति च।&lt;br&gt;&#xA;सक्‍कोत’प्पोति पप्पोति’’-च्‍चादिरूपं तनादिनं॥&lt;br&gt;&#xA;‘‘चोरेति चोरयन्ते च, चिन्तेति चिन्तयन्ति च।&lt;br&gt;&#xA;मन्तेति’’च्‍चादिकञ्‍चापि, रूपमाहु चुरादिनं॥&lt;br&gt;&#xA;विकरणवसेनेवं, रूपभेदो पकासितो।&lt;br&gt;&#xA;धातूनं धातुभेदादि-कुसलस्स मतानुगो॥&lt;br&gt;&#xA;किरियाय धारणतो, धातवो एकधा मता।&lt;br&gt;&#xA;द्विधापि च पवुच्‍चन्ति, सकम्माकम्मतो पन॥&lt;br&gt;&#xA;तत्थ सकम्मका नाम, गमिभक्खादया सियुं।&lt;br&gt;&#xA;ठासादयो अकम्मा च, उपसग्गं विना वदे।&lt;br&gt;&#xA;सकम्मककम्मभूतो, दिवु इच्‍चादयो पुन।&lt;br&gt;&#xA;गहेत्वान तिधा होन्ति, एवञ्‍चापि विभावये॥&lt;br&gt;&#xA;सकम्मके द्विधा भित्वा, एककम्मद्विकम्मतो।&lt;br&gt;&#xA;अकम्मकेहि सद्धिं ते, तिविधापि भवन्ति हि॥&lt;br&gt;&#xA;अकम्मका रुतायेव, एककम्मा गमादयो।&lt;br&gt;&#xA;होन्ति द्विकम्मका नाम, दुहिकरवहादयो॥&lt;br&gt;&#xA;सकम्माकम्मकत्तम्हि, धातूनमुपसग्गतो।&lt;br&gt;&#xA;नियमो नत्थि सो तस्मा, न मया एत्थ वुच्‍चति॥&lt;br&gt;&#xA;एकट्ठाना गमिच्‍चादी, द्विट्ठाना भूपचादयो।&lt;br&gt;&#xA;तिट्ठाना स्वादयो एवं, ठानतोपि तिधा मता॥&lt;br&gt;&#xA;गुपादयो नियोगेन, आख्यातत्ते सवुद्धिका।&lt;br&gt;&#xA;वच तुरादयो न हि, वुद्धिका कारितं विना।&lt;br&gt;&#xA;खि जि इच्‍चादयो धातू, सवुद्धावुद्धिका मता।&lt;br&gt;&#xA;इति वुद्धिवसेनापि, तिविधो धातुसङ्गहो॥&lt;br&gt;&#xA;अलुत्तविकरणा च, लुत्तविकरणा तथा।&lt;br&gt;&#xA;लुत्तालुत्तविकरणा, एवम्पि तिविधा सियुं॥&lt;br&gt;&#xA;तत्रालुत्तविकरणा, गमि रुधि दिवादयो।&lt;br&gt;&#xA;पा भादयो जिनिच्‍चादी, कमतो इतरे सियुं॥&lt;br&gt;&#xA;सुद्धस्सरा एकस्सरा, तथानेकस्सराति च।&lt;br&gt;&#xA;तिधा भवन्ति युयाता-पाभालादी करादयो॥&lt;br&gt;&#xA;चतुधादिनयो चापि, लब्भमानवसेन च।&lt;br&gt;&#xA;गहेतब्बो नयञ्‍ञूहि, यथावुत्तानुसारतो॥&lt;br&gt;&#xA;पुन सुद्धस्सरा धातू, एकस्सरा च सत्तधा।&lt;br&gt;&#xA;आइवण्णउवण्णन्त-एओन्तवसा मता॥&lt;br&gt;&#xA;अवण्णिवण्णुवण्णन्ते-कारन्तानं वसेन वे।&lt;br&gt;&#xA;अनेकस्सरधातू च, सत्तधाव पकित्तिता॥&lt;br&gt;&#xA;एवं पन्‍नरसधापि, धातूनमिध सङ्गहो।&lt;br&gt;&#xA;तप्पभेदं पकासेय्युं, इउइच्‍चादिना विदू॥&lt;br&gt;&#xA;तत्र ‘‘इगतियं, इ अज्झयने, उ सद्दे’’ इच्‍चेते सुद्धस्सरा धातवो। या रा ला इच्‍चादयो एकस्सरा आकारन्ता। खिजिनिइच्‍चादयो एकस्सरा इकारन्ता। पीइच्‍चादयो एकस्सरा ईकारन्ता। खु दु कु इच्‍चादयो एकस्सरा उकारन्ता, भू हू इच्‍चादयो एकस्सरा ऊकारन्ता। खे जे से इच्‍चादयो एकस्सरा एकारन्ता। सो इच्‍चादयो एकस्सरा ओकारन्ता।&lt;br&gt;&#xA;कर पच सङ्गाम इच्‍चादयो अनेकस्सरा अकारन्ता, ओमाइच्‍चादयो अनेकस्सरा आकारन्ता, सकि इच्‍चादयो अनेकस्सरा इकारन्ता। चक्खी इच्‍चादयो अनेकस्सरा ईकारन्ता। अन्धुइच्‍चादयो अनेकस्सरा उकारन्ता। कक्खू इच्‍चादयो अनेकस्सरा ऊकारन्ता। गिले मिले इच्‍चादयो अनेकस्सरा एकारन्ताति एवं पन्‍नरसविधेन धातुसङ्गहो।&lt;br&gt;&#xA;अथ तेत्तिंसविधेनपि धातुसङ्गहो भवति। कथं?&lt;br&gt;&#xA;धातू सुद्धस्सरा चेव, पुन चेकस्सरापि च।&lt;br&gt;&#xA;ककारन्ता खकारन्ता, गन्ता घन्ता च धातवो॥&lt;br&gt;&#xA;चकारन्ता छकारन्ता, जन्ता झन्ता च ञन्तका।&lt;br&gt;&#xA;टकारन्ता ठकारन्ता, डन्ता ढन्ता च णन्तका॥&lt;br&gt;&#xA;तन्ता चेव तथा थन्ता, दन्ता धन्ता च नन्तका।&lt;br&gt;&#xA;पन्ता फन्ता बकारन्ता, भन्ता मन्ता च यन्तका॥&lt;br&gt;&#xA;रन्ता लन्ता वकारन्ता, सन्ता हन्ता च ळन्तका।&lt;br&gt;&#xA;इति तेत्तिंसधा ञेय्यो, धातूनमिध सङ्गहो॥&lt;br&gt;&#xA;मते सत्थुस्स ढणळा, पदादिम्हि न दिस्सरे।&lt;br&gt;&#xA;तेनेकस्सरधातूसु, ढणळा न कथीयरे॥&lt;br&gt;&#xA;इकारन्ततिकारन्त-वसेन तु यथारहं।&lt;br&gt;&#xA;नामं सम्भोति धातूनं, इतिप्पच्‍चययोगतो॥&lt;br&gt;&#xA;पचिभिक्खिछिदिखादि, करोति भवति गमि।&lt;br&gt;&#xA;गतिगच्छतिहोतीति, आदिवोहारमुद्धरे॥&lt;br&gt;&#xA;एवं तेत्तिंसभेदेहि गहितेसु निखिलेसु धातूसु –&lt;br&gt;&#xA;सहहिंसईहवसा, सीहसद्दगतिं वदे।&lt;br&gt;&#xA;सहनतो हननतो, सीहोति हि गरू वदुं॥&lt;br&gt;&#xA;तथा हि सीहो वातातपादिपरिस्सयम्पि सहति, ‘‘किं मे बहूहि घाटितेही’’ति अत्तनो गोचरत्थाय खुद्दके पाणे अगण्हन्तो, ‘‘माहं खुद्दके पाणे विसमगते सङ्घातं आपादेसी’’ति अनुद्दयवसेन सहितब्बे खुद्दकसत्तेपि सहति। हिंसितब्बे पन कायूपपन्‍ने सूकरमहिंसादयो सत्ते हिंसति, तस्मापि ‘‘सीहो’’ति वुच्‍चति। यथा पन कन्तनट्ठेन आदिअन्तविपल्‍लासतो तक्‍कं वुच्‍चति, एवं हिंसनट्ठेनपि सीहोति वेदितब्बो। अथ वा सब्बिरियापथेसु दळ्हवीरियत्ता सुट्ठु ईहतीति सीहो। वुत्तञ्हि –&lt;br&gt;&#xA;‘‘यथा सीहो मिगराजा, निसज्‍जट्ठानचङ्कमे।&lt;br&gt;&#xA;अलीनवीरियो होति, पग्गहितमनो सदा’’ति॥&lt;br&gt;&#xA;अपरो नयो –&lt;br&gt;&#xA;सहना च हिंसना च, तथा सीघजवत्ततो।&lt;br&gt;&#xA;सीहो इच्‍चपि भासेय्य, सक्यसीहस्स सासने॥&lt;br&gt;&#xA;वुत्तञ्हि सुत्तनिपातट्ठकथायं ‘‘सहरा च हनना च सीघजवत्ता च सीहो’’ति।&lt;br&gt;&#xA;इदानि तदत्थुद्धारो वुच्‍चते, सीहसद्दो ‘‘सीहो भिक्खवे मिगराजा’’तिआदीसु मिगराजे आगतो। ‘‘अथ खो सीहो सेनापति येन भगवा तेनुपसङ्कमी’’तिआदीसु पञ्‍ञत्तियं। ‘‘सीहोति खो भिक्खवे तथागतस्सेतं अधिवचनं अरहतो सम्मासम्बुद्धस्सा’’तिआदीसु तथागते। तत्थ तथागते सदिसकप्पनाय आगतो।&lt;br&gt;&#xA;एत्थेतं वुच्‍चति –&lt;br&gt;&#xA;सीहे पञ्‍ञत्तियञ्‍चापि, बुद्धे अप्पटिपुग्गले।&lt;br&gt;&#xA;इमेसु तीसु अत्थेसु, सीहसद्दो पवत्तति॥&lt;br&gt;&#xA;रूपिरुप्पतिधातूहि, रूपसद्दगतिं वदे।&lt;br&gt;&#xA;‘‘रूपयति रुप्पती’’ति, वत्वा निब्बचनद्वयं॥&lt;br&gt;&#xA;वुत्तञ्हेतं गरूहि ‘‘रूपयतीति रूपं, वण्णविकारं आपज्‍जमानं हदयङ्गतभावं पकासेतीति अत्थो’’ति। वुत्तम्पि चेतं ‘‘रूपन्ति केनट्ठेन रूपं? रुप्पनट्ठेना’’ति। भगवता पनेतं वुत्तं ‘‘किञ्‍च भिक्खवे रूपं वदेथ, रुप्पतीति खो भिक्खवे तस्मा रूपन्ति वुच्‍चति। केन रुप्पति, सीतेनपि रुप्पती’’ति वित्थारो। अत्थुद्धारो पनस्स हेट्ठा वुत्तोव।&lt;br&gt;&#xA;पसवतेमनत्थेन, धातुना उदिना पन।&lt;br&gt;&#xA;समुद्दसद्दनिप्फत्तिं, वदेय्य मतिमा नरो॥&lt;br&gt;&#xA;एत्थ हि समुद्दोति अट्ठहि अच्छरियब्भुतधम्मेहि समन्‍नागतत्ता समुद्दति अत्तसन्‍निस्सितानं मच्छमकरादीनं पीतिसोमनस्सं पसवति जनेतीति समुद्दो। अयमस्माकं खन्ति। अट्ठकथाचरिया पन ‘‘समुद्दनट्ठेन समुद्दो, किलेदनट्ठेन तेनमनट्ठेनाति वुत्तं होती’’ति वदन्ति। मिलिन्दपञ्हे पन आयस्मा नागसेनो ‘‘भन्ते नागसेन समुद्दो समुद्दोति वुच्‍चति, केन कारणेन आपं उदकं समुद्दोति वुच्‍चती’’ति मिलिन्देन रञ्‍ञा पुट्ठो आह ‘‘यत्तकं महाराज उदकं, तत्तकं लोणं, यत्तकं लोणं, तत्तकं उदकं, उदकसमत्ता समुद्दोति वुच्‍चती’’ति। तदा रञ्‍ञा मिलिन्देन ‘‘कल्‍लोसि भन्ते नागसेना’’ति वुत्तं। एत्थ हि समं उदकेन लोणं एत्थाति समुद्दोति निब्बचनं वेदितब्बं ‘‘नीलोद’’न्तिआदीसु विय। तत्थ भदन्तनागसेनमतञ्‍च अम्हाकं मतञ्‍च पकतिसमुद्दं सन्धाय वुत्तत्ता न विरुज्झति, अट्ठकथाचरियानं मतम्पि ‘‘तण्हासमुद्दो’’ति च ‘‘समुद्दोपेसो’’ति च आगतानि समुद्दसरिक्खकानि च तण्हाचक्खुसोतादीनि सन्धाय वुत्तत्ता न विरुज्झतीति दट्ठब्बं।&lt;br&gt;&#xA;खादधातुवसा चापि, खनुधातुवसेन वा।&lt;br&gt;&#xA;खनितो वापि धातुम्हा, धातो खंपुब्बतोपि वा।&lt;br&gt;&#xA;खन्धसद्दस्स निप्फत्तिं, सद्दक्खन्धविदू वदे॥&lt;br&gt;&#xA;तत्थ ‘‘संखित्तेन पञ्‍चुपादानक्खन्धापि दुक्खा’’ति वचनतो सयम्पि दुक्खधम्मोयेव समानो जातिजराब्याधिमरणदुक्खादीहि अनेकेहि दुक्खेहि खज्‍जति खादियतीति खन्धो, तेहेव दुक्खेहि खञ्‍ञति अवदारियतीतिपि खन्धो, खनियति परिखञ्‍ञतीतिपि खन्धो, अत्तेन वा अत्तनियेन वा तुच्छत्ता खं सुञ्‍ञाकारं धारेतीतिपि खन्धो, रूपक्खन्धादि। अत्थुद्धारतो पन –&lt;br&gt;&#xA;खन्धसद्दो रासिगुण-पण्णत्तीसु च रूळ्हियं।&lt;br&gt;&#xA;कोट्ठासे चेव अंसे च, वत्ततीति विभावये॥&lt;br&gt;&#xA;वुत्तञ्हेतं सम्मोहविनोदनियं विभङ्गट्ठकथायं – खन्धसद्दो सम्बहुलेसु ठानेसु निपतति रासिम्हि गुणे पण्णत्तियं रूळ्हियन्ति। ‘‘सेय्यथापि भिक्खवे महासमुद्दे न सुकरं उदकस्स पमाणं गहेतुं ‘‘एत्तकानि उदकाळ्हकानी’ति वा ‘एत्तकानि उदकाळ्हकसतानी’ति वा ‘एत्तकानि उदकाळ्हकसहस्सानी’ति वा ‘एत्तकानि उदकाळ्हकसतसहस्सानी’ति वा, अथ खो असङ्ख्येय्यो अप्पमेय्यो महाउदकक्खन्धोत्वेव सङ्खं गच्छती’’तिआदीसु हि रासितो खन्धो नाम। न हि परित्तकं उदकं उदकक्खन्धोति वुच्‍चति, बहुकमेव वुच्‍चति, तथा न परित्तकं रजो रजक्खन्धो, न अप्पमत्तका गावो गवक्खन्धो, न अप्पमत्तकं बलं बलक्खन्धो, न अप्पमत्तकं पुञ्‍ञं पुञ्‍ञक्खन्धोति वुच्‍चति। बहुकमेव हि रजो रजक्खन्धो, बहुका च गवादयो गवक्खन्धो, बलक्खन्धो, पुञ्‍ञक्खन्धोति वुच्‍चन्ति। ‘‘सीलक्खन्धो समाधिक्खन्धो’’तिआदीसु पन गुणतो खन्धो नाम। ‘‘अद्दसा खा भगवा महन्तं दारुक्खन्धं गङ्गाय नदिया सोतेन वुय्हमान’’न्ति एत्थ पण्णत्तितो खन्धो नाम। ‘‘यं चित्तं मनो मानसं…पे॰… विञ्‍ञाणं विञ्‍ञाणक्खन्धो’’तिआदीसु रूळ्हीतो खन्धो नाम। स्वायमिध रासितो अधिप्पेतो। अयञ्हि खन्धट्ठो नाम पिण्डट्ठो पूगट्ठो घटट्ठो रासट्ठो, तस्मा रासिलक्खणा खन्धाति वेदितब्बा। कोट्ठासट्ठातिपि वत्तुं वट्टति। लोकस्मिञ्हि इणं गहेत्वा चोदियमाना ‘‘द्वीहि खन्धेहि दस्साम, तीहि खन्धेहि दस्सामा’’ति वदन्ति। इति कोट्ठासलक्खणा खन्धातिपि वत्तुं वट्टति। एवमेत्थ ‘‘रूपक्खन्धोति रूपरासि रूपकोट्ठासो, वेदनाक्खन्धोति वेदनारासि वेदनाकोट्ठासो’’ति इमिना नयेन अत्थो वेदितब्बो। ‘‘खन्धे भारं। खन्धतो ओतारेति, महाहनुसभक्खन्धो’’तिआदीसु पन अंसो ‘‘खन्धो’’ति वुच्‍चति।&lt;br&gt;&#xA;आपुब्बयततो चापि, आयूपपदतो पुन।&lt;br&gt;&#xA;तनुतो तनितो वापि, आयतनरवो गतो॥&lt;br&gt;&#xA;वुत्तम्पि चेतं – आयतनतो, आयानं वा तननतो, आयतस्स च नयनतो आयतनन्ति वेदितब्बं। चक्खु रूपादीसु हि तंतंद्वारारम्मणा चित्तचेतसिका धम्मा सेन सेन अनुभवनादिकिच्‍चेन आयतन्ति उट्ठहन्ति घटन्ति वायमन्तीति वा वुत्तं होति। ते च पन आयभूते धम्मे एतानि तनन्ति वित्थारेन्तीति वुत्तं होति। इदञ्‍च अनमतग्गे संसारे पवत्तं अतीव आयतं संसारदुक्खं याव न निवत्तति, ताव नयन्ति, पवत्तयन्तीति वुत्तं होति। इति सब्बेपिमे धम्मा आयतनतो, आयानं वा तननतो, आयतस्स च नयनतो आयतनन्ति वुच्‍चन्ति।&lt;br&gt;&#xA;अपिच निवासट्ठानट्ठेन आकरट्ठेन समोसरणट्ठानट्ठेन सञ्‍जातिदेसट्ठेन कारणट्ठेन आयतनं वेदितब्बं। तथा हि ‘‘लोके इस्सरायतनं वासुदेवायतन’’न्तिआदीसु निवासट्ठानं आयतनन्ति वुच्‍चति। ‘‘सुवण्णायतनं रजतायतन’’न्तिआदीसु आकरो, सासने पन ‘‘मनोरमे आयतने, सेवन्ति नं विहङ्गमा’’तिआदीसु समोसरणट्ठानं । ‘‘दक्खिणापथो गुन्‍नं आयतन’’न्तिआदीसु सञ्‍जातिदेसो। ‘‘तत्र तत्रेव सक्खिभब्बतं पापुणाति सति सतिआयतने’’तिआदीसु कारणं।&lt;br&gt;&#xA;चक्खुआदीसु चापि चित्तचेतसिका धम्मा निवसन्ति तदायत्तवुत्तितायाति चक्खादयो च नेसं निवासट्ठानं। चक्खादीसु ते आकिण्णा तन्‍निस्सितत्ता तदारम्मणत्ता चाति चक्खादयो च नेसं आकरो। चक्खादयो च नेसं समोसरणट्ठानं तत्थ तत्थ द्वारारम्मणवसेन समोसरणतो। चक्खादयो च नेसं सञ्‍जातिदेसो तन्‍निस्सयारम्मणभावेन तत्थेव उप्पत्तितो, चक्खादयो च नेसं कारणं तेसं अभावे अभावतो। इति निवासट्ठानट्ठेन आकरट्ठेन समोसरणट्ठानट्ठेन सञ्‍जातिदेसट्ठेन कारणट्ठेनाति इमेहि कारणेहि एते धम्मा आयतनन्ति वुच्‍चन्ति, तस्मा यथावुत्तेनत्थेन चक्खु च तं आयतनञ्‍चाति चक्खायतनं…पे॰… धम्मा च ते आयतनञ्‍चाति धम्मायतनन्ति एवं तावेत्थ अत्थतो विञ्‍ञातब्बो विनिच्छयोति। इच्‍चेवं –&lt;br&gt;&#xA;निवासो आकरो चेव, जातिदेसो च कारणं।&lt;br&gt;&#xA;समोसरणट्ठानञ्‍च, वुच्‍चता’यतनं इति।&lt;br&gt;&#xA;विदिविदेहि धातूहि, अकारपुब्बकेहि वा।&lt;br&gt;&#xA;अन्तविरहितसद्दू-पपदेन जुनापि वा॥&lt;br&gt;&#xA;अविज्‍जासद्दनिप्फत्ति, दीपेतब्बा सुधीमता॥&lt;br&gt;&#xA;एत्थ पूरेतुं अयुत्तट्ठेन कायदुच्‍चरितादि अविन्दियं नाम, अलद्धब्बन्ति अत्थो, तं अविन्दियं विन्दतीति अविज्‍जा, तब्बिपरीततो कायसुचरितादि विन्दियं नाम, तं विन्दियं न विन्दतीति अविज्‍जा। खन्धानं रासट्ठं, आयतनानं आयतनट्ठं, धातूनं सुञ्‍ञट्ठं, सच्‍चानं तथट्ठं, इन्द्रियानं अधिपतियट्ठं अविदितं करोतीति अविज्‍जा। दुक्खादीनं पीळनादिवसेन वुत्तं चतुब्बिधं अत्थं अविदितं करोतीति अविज्‍जा, अन्तविरहिते संसारे सब्बभवयोनिगतिविञ्‍ञाणट्ठितिसत्तावासेसु सत्ते जवापेतीति अविज्‍जा, परमत्थतो अविज्‍जमानेसु इत्थिपुरिसादीसु जवति, विज्‍जमानेसुपि खन्धादीसु न जवतीति अविज्‍जा।&lt;br&gt;&#xA;यं पन अट्ठकथायं ‘‘अपिच चक्खुविञ्‍ञाणादीनं वत्थारम्मणपटिच्‍चसमुप्पादपटिच्‍चसमुप्पन्‍ना नं धम्मानं छादनतोपि अविज्‍जा’’ति वुत्तं, एतं न सद्दत्थतो वुत्तं, अथ खो अविज्‍जाय छादनकिच्‍चत्ता वुत्तं। तथा हि अभिधम्मटीकायं इदं वुत्तं –&lt;br&gt;&#xA;‘‘ब्यञ्‍जनत्थं दस्सेत्वा सभावत्थं दस्सेतुं ‘अपिचा’तिआदिमाह, चक्खुविञ्‍ञाणादीनं वत्थारम्मणानि ‘इदं वत्तु, इदमारम्मण’न्ति अविज्‍जाय ञातुं न सक्‍काति अविज्‍जा तप्पटिच्छादिका वुत्ता, वत्थारम्मणसभावच्छादनतो एव अविज्‍जादीनं पटिच्‍चसमुप्पादभावस्स, जरामरणादीनं पटिच्‍चसमुप्पन्‍नभावस्स च छादनतो पटिच्‍चसमुप्पादपटिच्‍चसमुप्पन्‍नछादनं वेदितब्बन्ति। तत्थ दुग्गतिगामिकम्मस्स विसेसप्पच्‍चयत्ता अविज्‍जा ‘अविन्दियं विन्दती’ति वुत्ता, तथा विसेसपच्‍चयो विन्दनीयस्स न होतीति ‘विन्दियं न विन्दती’ति च, अत्तनिस्सितानं चक्खुविञ्‍ञाणादीनं पवत्तापनं उप्पादनं आयतनं, सम्मोहभावेनेव अनभिसमयभूतत्ता ‘अविदितं अञ्‍ञातं करोति, अन्तविरहिते जवापेती’ति वण्णागमविपरियायविकारविनासधातुअत्थविसेसयोगेहि पञ्‍चविधस्स निरुत्तिलक्खणस्स वसेन तीसुपि पदेसु अकारविकारजकारे गहेत्वा अञ्‍ञेसं वण्णानं लोपं कत्वा जकारस्स च दुतियस्स आगमं कत्वा अविज्‍जाति वुत्ता’’ति।&lt;br&gt;&#xA;अरहधातुतो ञेय्या, अरहंसद्दसण्ठिति।&lt;br&gt;&#xA;अरारूपपदहन-धातुतो वाथवा पन॥&lt;br&gt;&#xA;रहतो रहितो चापि, अकारपुब्बतो इध।&lt;br&gt;&#xA;वुच्‍चते अस्स निप्फत्ति, आरकादिरवस्सिता॥&lt;br&gt;&#xA;तथा हि अरहन्ति अग्गदक्खिणेय्यत्ता चीवरादिपच्‍चये अरहति पूजाविसेसञ्‍चाति अरहं। वुत्तञ्‍च –&lt;br&gt;&#xA;‘‘पूजाविसेसं सह पच्‍चयेहि,&lt;br&gt;&#xA;यस्मा अयं अरहति लोकनाथो।&lt;br&gt;&#xA;अत्थानुरूपं अरहन्ति लोके,&lt;br&gt;&#xA;तस्मा जिनो अरहति नाममेत’’न्ति॥&lt;br&gt;&#xA;तथा सो किलेसारयो मग्गेन हनीति अरहं। वुत्तञ्‍च –&lt;br&gt;&#xA;‘‘यस्मा रागादिसङ्खाता, सब्बेपि अरयो हता।&lt;br&gt;&#xA;पञ्‍ञासत्थेन नाथेन, तस्मापि अरहं मतो’’ति॥&lt;br&gt;&#xA;यञ्‍चेतं अविज्‍जाभवतण्हामयनाभिं पुञ्‍ञादिअभिसङ्खारारं जरामरणनेमिं आसवसमुदयमयेन अक्खेन विज्झित्वा विभवरथे समायोजितं अनादिकालप्पवत्तं संसारचक्‍कं, तस्स सो बोधिमण्डे वीरियपादेहि सीलपथवियं पतिट्ठाय सद्धाहत्थेन कम्मक्खयकरं ञाणपरसुं गहेत्वा सब्बे अरे हनीतिपि अरहं। वुत्तञ्‍च –&lt;br&gt;&#xA;‘‘अरा संसारचक्‍कस्स, हता ञाणासिना यतो।&lt;br&gt;&#xA;लोकनाथेन तेनेस, अरहन्ति पवुच्‍चती’’ति॥&lt;br&gt;&#xA;तथा अत्तहितं परहितञ्‍च परिपूरेतुं सम्मा पटिपज्‍जन्तेहि साधूहि दूरतो रहितब्बा परिच्‍चजितब्बा परिहातब्बाति रहा, रागादयो पापधम्मा, न सन्ति एतस्स रहाति अरहं। ‘‘अरहो’’ति वत्तब्बे ओकारस्स सानुसारं अकारादेसं कत्वा ‘‘अरहं’’न्ति वुत्तं। आह च –&lt;br&gt;&#xA;‘‘पापधम्मा रहा नाम, साधूहि रहितब्बतो।&lt;br&gt;&#xA;तेसं सुट्ठु पहीनत्ता, भगवा अरहं मतो’’ति॥&lt;br&gt;&#xA;अथ वा खीणासवेहि सेक्खेहि कल्याणपुथुज्‍जनेहि च न रहितब्बो न परिच्‍चजितब्बो, ते च भगवाति अरहं। आह च –&lt;br&gt;&#xA;‘‘ये च सच्छिकतधम्मा,&lt;br&gt;&#xA;अरिया सुद्धगोचरा।&lt;br&gt;&#xA;न तेहि रहितो होति,&lt;br&gt;&#xA;नाथो तेना’रहं मतो’’ति॥&lt;br&gt;&#xA;रहोति च गमनं वुच्‍चति, नत्थि एतस्स रहो गमनं गतीसु पच्‍चाजातीति अरहं। आह च –&lt;br&gt;&#xA;‘‘रहो वा गमनं यस्स, संसारे नत्थि सब्बसो।&lt;br&gt;&#xA;पहीनजातिमरणो, अरहं सुगतो मतो’’ति॥&lt;br&gt;&#xA;पासंसत्ता वा भगवा अरहं। अक्खरचिन्तका हि पसंसायं अरहसदं वण्णेन्ति। पासंसभावो च भगवतो अनञ्‍ञसाधारणो यथाभुच्‍चगुणाधिगतो सदेवके लोके सुप्पतिट्ठितो। इति पासंसत्तापि भगवा अरहं। आह च –&lt;br&gt;&#xA;‘‘गुणेहि सदिसो नत्थि, यस्मा लोके सदेवके।&lt;br&gt;&#xA;तस्मा पासंसियत्तापि, अरहं द्विपदुत्तमो’’ति॥&lt;br&gt;&#xA;इमानि निब्बचनानि ‘‘अरह पूजायं, हन हिंसायं, रह चागे, रहि गतिय’’न्ति इमेसं धातूनं वसेन इध वुत्तानि किलेसेहि आरकत्ता ‘‘अरह’’न्ति च पापकरणे रहाभावा ‘‘अरह’’न्ति च असप्पुरिसानं आरका दूरेति ‘‘अरह’’न्ति च सप्पुरिसानं आरका आसन्‍नेति ‘‘अरह’’न्ति च। निब्बचनानि पन धातुसद्दनिस्सितानि न होन्तीति इध न गहितानि। पसंसा पन अत्थतो पूजा एवाति ‘‘अरह पूजाय’’न्ति धातुस्स अत्थो भवितुं युत्तोति इध अम्हेहि गहिता, अट्ठकथाचरियेहि तु अरहसद्दस्स लब्भमानवसेन सब्बेपि अत्था गहिता धातुनिस्सिता च अधातुनिस्सिता च। कथं? –&lt;br&gt;&#xA;आरकत्ता हतत्ता च, किलेसारीन सो मुनि।&lt;br&gt;&#xA;हतसंसारचक्‍कारो, पच्‍चयादीन चारहो।&lt;br&gt;&#xA;न रहो करोति पापानि, अरहं तेन वुच्‍चतीति॥&lt;br&gt;&#xA;टीकाचरियेहिपि तथेव गहिता। कथं? –&lt;br&gt;&#xA;आरका मन्दबुद्धीनं, आरका च विजानतं।&lt;br&gt;&#xA;रहानं सुप्पहीनत्ता, विदूनमरहेय्यतो।&lt;br&gt;&#xA;भवेसु च रहाभावा, पासंसा अरहं जिनोति॥&lt;br&gt;&#xA;यथा पन अरहंसद्दस्स, एवं अरहासद्दस्सापि निब्बचनानि वेदितब्बानि।&lt;br&gt;&#xA;सुपुब्बगमितो चेव, सुपुब्बगदितोपि च।&lt;br&gt;&#xA;धीरो सुगतसद्दस्स, निप्फत्तिं समुदीरये॥&lt;br&gt;&#xA;एत्थ हि सुगतोति सोभनं गतं एतस्साति सुगतो, सुन्दरं ठानं गतोति सुगतो, सम्मा गतोति सुगतो, सम्मा च गदतीति सुगतोति धातुनिस्सितं अत्थं गहेत्वा सद्दनिप्फत्ति कातब्बा। वुत्तञ्हि अट्ठकथासु –&lt;br&gt;&#xA;‘‘सोभनगमनत्ता , सुन्दरं ठानं गतत्ता, सम्मा गतत्ता, सम्मा च गदत्ता सुगतो। गमनम्पि हि गतन्ति वुच्‍चति, तञ्‍च भगवतो सोभनं परिसुद्धमनवज्‍जं। किं पन तन्ति? अरियमग्गो, तेनेस गमनेन खेमं दिसं असज्‍जमानो गतोति सोभनगमनत्ता सुगतो’’तिआदि।&lt;br&gt;&#xA;भगसद्दूपपदतो, वनुतो वमुतोपि च।&lt;br&gt;&#xA;भगवासद्दनिप्फत्तिं, पवदे अञ्‍ञथापि वा॥&lt;br&gt;&#xA;अत्रिमानि निब्बचनानि – भगसङ्खाता लोकियलोकुत्तरसम्पत्तियो वनि भजि सेवीति भगवा। सोमनस्सकुमारत्तभावादीसु चरिमत्तभावे च भगसङ्खातं सिरिं इस्सरियं यसञ्‍च वमि उग्गिरि खेळपिण्डं विय अनपेक्खो छड्डयीति भगवा। अथ वा नक्खत्तेहि समं पवत्तत्ता भगसङ्खाते सिनेरुयुगन्धरउत्तरकुरुहिमवन्तादिभाजनलोके वमि, तन्‍निवासितत्तावाससमतिक्‍कमनतो तप्पटिबद्धछन्दरागप्पहानेन पजहीति भगवाति।&lt;br&gt;&#xA;परधातुवसा वापि, परूपपदतोपि वा।&lt;br&gt;&#xA;मुतो तथा मजतो च, मयतो मुनतो मितो॥&lt;br&gt;&#xA;पुन मितोति एतेहि, धातूहि खलु सत्तहि।&lt;br&gt;&#xA;वदे परमसद्दस्स, निप्फत्तिं जिनसासने॥&lt;br&gt;&#xA;उत्तमवाचीपरम-सद्देन सह अट्ठहि।&lt;br&gt;&#xA;पदेहि पारमीसद्दं, वदे तद्धितपच्‍चयिं॥&lt;br&gt;&#xA;पारसद्दूपपदतो, मजतोपि मुतोथ वा।&lt;br&gt;&#xA;मयतो वा मुनतो वा, मितो वा पुनपि मितो॥&lt;br&gt;&#xA;एतेहि छहि धातूहि, महापुरिसवाचकं।&lt;br&gt;&#xA;पारमीसद्दमीरेन्ति, ततो पारमितारवं॥&lt;br&gt;&#xA;एत्थ ताव उत्तमत्थवाचकपरमसद्दवसेन पारमीनिब्बचनं कथेस्साम। ततो परधातुवसेन, ततो परसद्दूपपदमुधातादिवसेन ततो पारसद्दूपपदमजधातादिवसेन।&lt;br&gt;&#xA;दानसीलादिगुणविसेसयोगेन सत्तुत्तमताय परमा। महाबोधिसत्ता बोधिसत्ता, तेसं भावो, कम्मं वा पारमी, दानादिक्रिया। अथ वा परति पालेति पूरेति चाति परमो, दानादीनं गुणानं पालको पूरको च बोधिसत्तो, परमस्स अयं, परमस्स वा भावो, कम्मं वा पारमी, दानादिक्रिया। अथ वा परं सत्तं अत्तनि मवति बन्धति गुणविसेसयोगेनाति परमो, परं वा अधिकतरं मज्‍जति सुज्झति किलेसमलतोति परमो, परं वा सेट्ठं निब्बानं मयति गच्छतीति परमो, परं वा लोकं पमाणभूतेन ञाणविसेसेन इधलोकं विय मुनाति परिच्छिन्दतीति परमो, परं वा अतिविय सीलादिगुणगणं अत्तनो सन्ताने मिनोति पक्खिपतीति परमो, परं वा अत्तभूततो धम्मकायतो अञ्‍ञं पटिपक्खं वा तदनत्थकरं किलेसचोरगणं मिनाति हिंसतीति परमो, महासत्तो, परमस्स अयं, परमस्स वा भावो, कम्मं वा पारमी, दानादिक्रिया।&lt;br&gt;&#xA;अपरो नयो – पारे निब्बाने मज्‍जति सुज्झति, सत्ते च मज्‍जेति सोधेतीति पारमी, महापुरिसो, तस्स भावो, कम्मं वा पारमिता। पारे निब्बाने सत्ते मवति बन्धति योजेईति पारमी, पारं वा निब्बानं मयति गच्छति, सत्ते च मायेति गमेतीति पारमी, मुनाति वा पारं निब्बानं याथावतो, तत्थ वा सत्ते मिनोति पक्खिपतीति पारमी, किलेसारिं वा सत्तानं पारे निब्बाने मिनाति हिंसतीति पारमी, महापुरिसो, तस्स भावो, कम्मं वा पारमिता, दानादिक्रियाव। इमिना नयेन पारमीनं सद्दत्थो वेदितब्बो।&lt;br&gt;&#xA;करधातुवसा वापि, किरधातुवसेन वा।&lt;br&gt;&#xA;कंसद्दूपपदरुधि-धातुतो वापि दीपये।&lt;br&gt;&#xA;करुणासद्दनिप्फत्तिं, महाकरुणसासने॥&lt;br&gt;&#xA;तत्थ करुणाति परदुक्खे सति साधूनं हदयकम्पनं करोतीति करुणा। किरति परदुक्‍कं विक्खिपतीति करुणा। कं वुच्‍चति सुखं, तं रुन्धति विबाधति कारुणिकं न सुखापेतीतिपि करुणा।&lt;br&gt;&#xA;विदिविधविदधातु-वसेन परिदीपये।&lt;br&gt;&#xA;विज्‍जासद्दस्स निप्फत्तिं, सद्दनिप्फत्तिकोविदो॥&lt;br&gt;&#xA;तत्थ विज्‍जाति विन्दियं कायसुचरितादिं विन्दति याथावतो उपलभतीति विज्‍जा। तमोखन्धादिपदालनट्ठेन वा अत्तनो पटिपक्खं विज्झतीति विज्‍जा। ततो एव अत्तनो विसयं विदितं करोतीतिपि विज्‍जा।&lt;br&gt;&#xA;मेधधातुवसा चेव, मेधाधातूहि च द्विधा।&lt;br&gt;&#xA;मेधासद्दस्स निप्फत्तिं, मेधावी समुदीरये॥&lt;br&gt;&#xA;तत्थ मेधाति सम्मोहं मेधति हिंसतीति मेधा। पापके वा अकुसले धम्मे मेधति हिंसतीतिपि मेधा। अथ वा –&lt;br&gt;&#xA;‘‘पञ्‍ञा हि सेट्ठा कुसला वदन्ति,&lt;br&gt;&#xA;नक्खत्तराजारिव तारकानं।&lt;br&gt;&#xA;सीलं सिरिञ्‍चापि सतञ्‍च धम्मो,&lt;br&gt;&#xA;अन्वायिका पञ्‍ञवतो भवन्ती’’ति&lt;br&gt;&#xA;वचनतो पन मेधति सीलेन सिरिया सतञ्‍च धम्मेहि सह गच्छति, न एकिका हुत्वा तिट्ठतीतिपि मेधा। अपरो नयो – सुखुमम्पि अत्थं धम्मञ्‍च खिप्पमेव मेति च धारेति चाति मेधा, एत्थ मेतीति गण्हातीति अत्थो। तथा हि अट्ठसालिनियं वुत्तं ‘‘असनि विय सिलुच्‍चये किलेसे मेधति हिंसतीति मेधा, खिप्पं गहणधारणट्ठेन वा मेधा’’ति।&lt;br&gt;&#xA;रन्जधातुवसा चेव, रापुब्बतिरतोपि च।&lt;br&gt;&#xA;रत्तिसद्दस्स निप्फत्तिं, सद्दत्थञ्‍ञू विभावये॥&lt;br&gt;&#xA;रन्जन्ति सत्ता एत्थाति रत्ति, रा सद्दो तिय्यति छिज्‍जति एत्थाति रत्ति, सत्तानं सद्दस्स वूपसमकालोति अत्थो।&lt;br&gt;&#xA;मा माने इति सोअन्त, कम्मनीति चुभोहि तु।&lt;br&gt;&#xA;धातूहि माससद्दस्स, निप्फत्तिं समुदीरये॥&lt;br&gt;&#xA;तथा हि सत्तानं आयुं मानन्तो विय सियति अन्तं करोतीति मासो, चित्तमासादयो द्वादस मासा। सेय्यथिदं? चित्तो विसाखो जेट्ठो आसाळ्हो सावणो भद्दो अस्सयुजो कत्तिको मागसिरो फुस्सो माघो फग्गुणोति। तत्र चित्तो मासो ‘‘रम्मको’’ति वुच्‍चति। ‘‘यथापि रम्मके मासे, बहू पुप्फन्ति वारिजा’’ति पाळि दिस्सति। भद्दो पन ‘‘पोट्ठपादो’’ति वुच्‍चति।&lt;br&gt;&#xA;अथ वा मासोति अपरण्णविसेसस्सपि सुवण्णमासस्सपि नामं। तत्थ अपरण्णविसेसो यथापरिमिते काले असियति भक्खियतीति मासो, इतरो पन ‘‘मम इद’’न्ति मसियति आमसियति गण्हियतीति मासोति वुच्‍चति।&lt;br&gt;&#xA;संपुब्बवदचरेहि, संवच्छररवस्स तु।&lt;br&gt;&#xA;निप्फत्तिं समुदीरेय्य, सक्यसीहस्स सासने॥&lt;br&gt;&#xA;तथा हि तं तं सत्तं धम्मप्पवत्तिञ्‍च सङ्गम्म वदन्तो विय चरति पवत्ततीति संवच्छरो।&lt;br&gt;&#xA;भिदिभिक्खिधातुवसा , अथ वा भयवाचकं।&lt;br&gt;&#xA;भीसद्दं पुरिमं कत्वा, इक्खधातुवसेन च।&lt;br&gt;&#xA;भिक्खुसद्दस्स निप्फत्तिं, कथयेय्य विचक्खणो॥&lt;br&gt;&#xA;तथा हि किलेसे भिन्दतीति भिक्खु। छिन्‍नभिन्‍नपटधरोतिपि भिक्खु। भिक्खनसीलोतिपि भिक्खु। संसारे भयं इक्खति, इक्खनसीलोति वा भिक्खु।&lt;br&gt;&#xA;सदभिदीहि धातूहि, सब्भिसद्दगतिं वदे।&lt;br&gt;&#xA;सप्पुरिसे च निब्बाने, एस सद्दो पवत्तति॥&lt;br&gt;&#xA;अत्रिमानि निब्बचनानि – सीदनसभावे किलेसे भिन्दतीति सब्भि, सप्पुरिसो, यो ‘‘अरियो’’तिपि ‘‘पण्डितो’’तिपि वुच्‍चति। अपिच सीदनसभावा किलेसा भिज्‍जन्ति एत्थाति सब्भि, निब्बानं, यं ‘‘रागक्खयो’’तिआदिनामं लभति। तथा हि संयुत्तट्ठकथायं वुत्तं ‘‘यस्मा निब्बानं आगम्म सीदनसभावा किलेसा भिज्‍जन्ति, तस्मा तं सब्भीति वुच्‍चती’’ति।&lt;br&gt;&#xA;एत्थेतं वदाम –&lt;br&gt;&#xA;‘‘यस्मा निब्बानमागम, संसीदनसभाविनो।&lt;br&gt;&#xA;क्‍लेसा भिज्‍जन्ति तं तस्मा, सब्भीति अमतं’ब्रवु’’न्ति॥&lt;br&gt;&#xA;ब्रूधातुसदधातूहि, भिसिसद्दस्स सम्भवं।&lt;br&gt;&#xA;गुणेहि ब्रूहिता धीरा, पोराणाचरिया’ब्रवुं॥&lt;br&gt;&#xA;तथा हि ब्रवन्ता एत्थ सीदन्तीति भिसीति भिसिसद्दस्स सम्भवं पोराणा कथयिंसु।&lt;br&gt;&#xA;सुखधातुवसा चापि, सुपुब्बखादतोपि वा।&lt;br&gt;&#xA;सुपुब्बखनुतो वापि, सुखसद्दगतिं वदे॥&lt;br&gt;&#xA;सुखन्ति हि सुखयतीति सुखं। यस्सुप्पज्‍जति, तं सुखितं करोतीति अत्थो। सुट्ठु दुक्खं खादतीतिपि सुखं। सुट्टु दुक्खं खनतीतिपि सुखं।&lt;br&gt;&#xA;दुक्खधातुवसा चापि, दुपुब्बखादतोपि वा।&lt;br&gt;&#xA;दुपुब्बखनुतो वापि, दुक्खसद्दगतिं वदे॥&lt;br&gt;&#xA;दुक्खन्ति हि दुक्खयतीति दुक्खं। यस्सुप्पज्‍जति, तं दुक्खितं करोतीति अत्थो। दुट्ठु सुखं खादतीतिपि दुक्खं। दुट्ठु सुखं खनतीतिपि दुक्खं। अथ वा द्विधा सुखं खनतीतिपि दुक्खं।&lt;br&gt;&#xA;गन्धधातुवसा चापि, गमुधातुवसेन वा।&lt;br&gt;&#xA;गमुधाधातुतो वापि, गन्धसद्दगतिं वदे॥&lt;br&gt;&#xA;तथा हि गन्धयतीति गन्धो, अत्तनो वत्थुं सूचयति ‘‘इदं सुगन्धं, इदं दुग्गन्ध’’न्ति पकासेति, पटिच्छन्‍नं, वा पुप्फफलादिं ‘‘इदमेत्थ अत्थी’’ति पेसुञ्‍ञं करोन्तो विय अहोसीति अत्थो। अथ वा गन्धयति छिन्दति मनापगन्धो सुगन्धभावेन दुग्गन्धं, अमनापगन्धो च दुग्गन्धभावेन सुगन्धन्ति गन्धो। एत्थ पन गन्धसद्दस्स छेदनवाचकत्ते –&lt;br&gt;&#xA;‘‘अतिजातं अनुजातं, पुत्तमिच्छन्ति पण्डिता।&lt;br&gt;&#xA;अवजातं न इच्छन्ति, यो होति कुलगन्धनो’’ति&lt;br&gt;&#xA;अयं पाळि निदस्सनं। वायुना वा नीयमानो गच्छतीति गन्धो। कच्‍चायनस्मिञ्हि ‘‘खादामगमानं खन्धन्धगन्धा’’ति खादअमगमिइच्‍चेतेसं धातूनं यथाक्‍कमं खन्ध अन्धगन्धादेसा वुत्ता। अथ वा गच्छन्तो धरियते सोति गन्धो। वुत्तञ्हेतं भदन्तेन बुद्धदत्ताचरियेन वेय्याकरणेन निरुत्तिनयदस्सिना ‘‘धरियतीति गच्छन्तो, गन्धो सूचनतोपि वा’’ति।&lt;br&gt;&#xA;रसधातुवसा चेव, रमासधातुतोपि च।&lt;br&gt;&#xA;रससद्दस्स निप्फत्तिं, आहु धम्मरसञ्‍ञुनो॥&lt;br&gt;&#xA;रसोति हि रसन्ति तं अस्सादेन्तीति रसो, रमन्ता तं असन्तीतिपि रसो। वुत्तम्पि चेतं ‘‘रममाना न’सन्तीति रसोति परिदीपितो’’ति। तत्रायमत्थो – देवमनुस्सादयो सत्ता यस्मा रममाना नं धम्मजातं असन्ति भक्खन्ति, तस्मा तं धम्मजातं रसो नामाति निरुत्तञ्‍ञूहि परिदीपितोति। पदच्छेदो पन एवं वेदितब्बो –&lt;br&gt;&#xA;नं असन्ति न सन्तीति, पदच्छेदो सिया तहिं।&lt;br&gt;&#xA;कम्मकारकभावेन, अत्थो हि तत्थ इच्छितो॥&lt;br&gt;&#xA;इति वुत्तानुसारेन, अवुत्तेसु पदेसुपि।&lt;br&gt;&#xA;यथारहं नयञ्‍ञूहि, नयो नेय्यो सुसोभनो॥&lt;br&gt;&#xA;धातुचिन्ताय ये मुत्ता, अनिप्फन्‍नाति ते मता।&lt;br&gt;&#xA;ते चापि बहवो सन्ति, पीतलोहितकादयो।&lt;br&gt;&#xA;निप्फन्‍ने अपि धातूहि, सद्दे धगाइतिआदयो।&lt;br&gt;&#xA;अनिप्फन्‍नंव पेक्खन्ति, गवादिविधिभेदतो॥&lt;br&gt;&#xA;तथा हि ‘‘गच्छतीति गो’’, इति वुत्तपदं पुन।&lt;br&gt;&#xA;अनिप्फन्‍नं करित्वान, ‘‘गावो’’ इच्‍चादिकंब्रवुं॥&lt;br&gt;&#xA;एकन्तेन अनिप्फन्‍ना, सद्दा विडूडभादयो।&lt;br&gt;&#xA;धातुरूपकसद्दा च, ‘‘पब्बतायति’’आदयो॥&lt;br&gt;&#xA;सेय्यथिदं? ‘‘विडूडभो, तिस्सो, येवापनो, पीतं, लोहितं’’ इच्‍चेवमादीनि नामिकपदानि अनिप्फन्‍नानि भवन्ति। ‘‘नीलं, पीतं, येवापनको’’ इच्‍चादीनि पन नीलवण्णे पीतवण्णे। के रे गे सद्देति धातुवसेन आगतत्ता नीलतीति नीलं, पीततीति पीतं, ये वा पन इतिवचनेन भगवता कियते कथियतेति येवापनकोति निब्बचनमरहन्तीति निप्फन्‍नानीति वत्तब्बानि। केचि पनेत्थ वदेय्युं ‘‘ननु नीलति पीततीतिआदीनि क्रियापदानि तेपिटके बुद्धवचने न दिस्सन्ती’’ति? किञ्‍चापि न दिस्सन्ति, तथापि एतरहि अविज्‍जमाना पुराणभासा एसाति गहेतब्बानि। यथा हि ‘‘नाथतीति नाथो’’ति एत्थ किञ्‍चापि ‘‘नाथती’’ति क्रियापदं बुद्धवचने न दिस्सति, तथापि नाथ याचनोपतापिस्सरियासीसनेसूति धातुनो दिट्ठत्ता अट्ठकथाचरिया गण्हिंसुयेव, एवं सम्पदमिदं दट्ठब्बं। न हि क्रियापदपरिहीनो धातु वुच्‍चेय्य।&lt;br&gt;&#xA;किञ्‍च भिय्यो – यथा ‘‘याव ब्याति निमीसति, तत्रापि रसतिब्बयो’’ति जातकपाळियं इमस्मिं बुद्धुप्पादे देवमनुस्सानं वोहारपथे असञ्‍चरन्तं पुराणभासाभूतं ‘‘ब्याती’’ति क्रियापदम्पि दिस्सति, तथा ‘‘नीलति, पीतती’’तिआदीहिपि पुराणभासाभूतेहि क्रियापदेहि भवितब्बं। तत्थ याव ब्यातीति याव उम्मीसति। अयञ्हि तस्मिं काले वोहारो, यस्मिं काले बोधिसत्तो चूळबोधि नाम परिब्बाजको अहोसि। यथा पन विडूडभसद्दादयो धातुवसेन अनिप्फन्‍ना नाम वुच्‍चन्ति, तथा ‘‘पब्बतायति, समुद्दायति, चिच्‍चिटायति, धूमायति, दुद्दुभायति, मेत्तायति, करुणायति, ममायति’’ इच्‍चेवमादयो च ‘‘छत्तीयति, वत्थीयति, परिक्खारीयति, धनीयति, पटीयति’’ इच्‍चेवमादयो च ‘‘अतिहत्थयति, उपवीणयति, दळ्हयति, पमाणयति, कुसलयति, विसुद्धयति’’ इच्‍चेवमादयो च धातुवसेन अनिप्फन्‍नायेव नाम वुच्‍चन्ति।&lt;br&gt;&#xA;तत्थ ‘‘पब्बतायती’’तिआदीसु सङ्घो पब्बतमिव अत्तानमाचरति पब्बतायति, एवं समुद्दायति। सद्दो चिच्‍चिटमिव अत्तानमाचरति चिच्‍चिटायति। वत्थु धूममिव अत्तानमाचरति धूमायति। सद्दो दुद्दुभइति आचरति दुद्दुभायति, भिक्खु मेत्तायति, तथा करुणायति। ‘‘मम इद’’न्ति गण्हति ममायति। अछत्तं छत्तमिव आचरति छत्तीयति। अपुत्तं पुत्तमिव आचरति पुत्तीयति, सिस्सं आचरियो, अत्तनो पत्तमिच्छति पत्तीयति। एवं वत्थीयति, परिक्खारीयति, चीवरीयति, धनीयति, पटीयति। हत्थिना अतिक्‍कमति अतिहत्थयति। वीणाय उपगायति उपवीणयति। दळ्हं करोति वीरियं दळ्हयति। पमाणं करोति पमाणयति। कुसलं पुच्छति कुसलयति। विसुद्धा होति रत्ति विसुद्धायति।&lt;br&gt;&#xA;तत्रायं पदमाला – ‘‘पब्बतायति, पब्बतायन्ति। पब्बतायसि, पब्बतायथ। पब्बतायामि, पब्बतायामा’’ति इमिना नयेन अट्ठन्‍नं विभत्तीनं वसेन सेसं सब्बं योजेतब्बं, एवं ‘‘समुद्दायति, छत्तीयती’’तिआदीसु। तत्र कारितवसेनपि ‘‘पब्बतायन्तं पयोजयति पब्बतायति, पुत्तियन्तं पयोजयति पुत्तीयति’’ इच्‍चादि पदसिद्धि भवति। अयं पन पदमाला – पब्बतायति, पब्बतायन्ति। पब्बतायसि। सेसं योजेतब्बं। इच्‍चेवं धातुवसेन निप्फन्‍नानिप्फन्‍नपदानि विभावितानि।&lt;br&gt;&#xA;इदानि धातुगणलक्खणं, अधातुलक्खणं, कारितपच्‍चययोगं, सकारितेककम्मद्विकम्मतिकम्मपदं, ऊहनीयरूपगणं, धातूनं एकगणिकद्विगणिकतेगणिकपदं, सुद्धकत्तुहेतुकत्तुपदरूपं, कम्मभावपदरूपं, एककारितद्विकारितपदं, अकारितद्विकम्मकपदञ्‍च सब्बमेतं यथारहं कथयाम।&lt;br&gt;&#xA;तत्र सब्बधातुकनिस्सिते सुद्धकत्तुप्पयोगे सुद्धस्सरधातुतो वा एकस्सरतो वा अनेकस्सरतो वा अपच्‍चयस्स परभावो भूवादिगणलक्खणं सामञ्‍ञलक्खणवसेन, विसेसलक्खणवसेन पन आख्यातत्ते इकारन्तानेकस्सरधातुतो सह अपच्‍चयेन निच्‍चं निग्गहीतागमनञ्‍च नामिकत्ते निग्गहीतागमनमत्तञ्‍च भूवादिगणलक्खणं। आक्यातत्ते कत्तरि धातूहि अपच्‍चयेन सद्धिंनियतवसेन निग्गहीतागमनं रुधादिगणलक्खणं सामञ्‍ञलक्खणवसेन, विसेसलक्खणवसेन पन आख्यातत्ते कत्तरि धातूहि इवण्णेकारोकारपच्‍चयेहि सद्धिं नियतवसेन निग्गहीतागमनञ्‍च नामकत्ते अनियतवसेन निग्गहीतागमनमत्तञ्‍च रुधादिगणलक्खणं। कत्तरि धातूहि आदेसलाभालाभिनो यपच्‍चयस्स परभावो दिवादिगणलक्खणं। कत्तरि धातूहि यथारहं णु णा उणापच्‍चयानं परभावो स्वादिगणलक्खणं। कत्तरि धातूहि नापच्‍चयस्स परभावो कियादिगणलक्खणं। कत्तरि धातूहि आख्यातत्ते अप्पकतरप्पयोगवसेन नामिकत्ते पचुरप्पयोगवसेन प्पण्हापच्‍चयानं परभावो गहादिगणलक्खणं। कत्तरि धातूहि यथासम्भवं ओयिरप्पच्‍चयानं परभावो तनादिगणलक्खणं। आख्यातत्ते कत्तरि धातूहि सब्बथा णेणयप्पच्‍चयानं परभावो चुरादिगणलक्खणं सामञ्‍ञलक्खणवसेन, विसेसलक्खणवसेन पन आख्यातत्ते इकारन्तधातुतो सह णे णयपच्‍चयेहि निच्‍चं निग्गहीतागमनञ्‍च नामिकत्ते निग्गहीतागमनमत्तञ्‍च चुरादिगणलक्खणं। गणसूचकानं पच्‍चयानमपरत्तं अधातुलक्खणं। इति धातुगणलक्खणमधातुलक्खणं विभावितं।&lt;br&gt;&#xA;कारितपच्‍चयस्स योगे ‘‘णे णयो णापे णापयो चा’’ति इमे चत्तारो कारितपच्‍चया।&lt;br&gt;&#xA;णे णयासुं उवण्णन्ता,&lt;br&gt;&#xA;आदन्ता पच्छिमा दुवे।&lt;br&gt;&#xA;सेसतो चतुरोद्वे वा,&lt;br&gt;&#xA;णयोयेव अधातुतो॥&lt;br&gt;&#xA;तत्र सावेति, सावयति। भावेति, भावयति, ओभासेति, ओभासयति। इमानि कारिते उवण्णन्तधातुरूपानि।&lt;br&gt;&#xA;दापेति , दापयति। हापेति, हापयति। न्हापेति, न्हापयति। नहापेति, नहापयति। आकारन्तधातुरूपानि।&lt;br&gt;&#xA;सोसेति, सोसयति। सोसापेति, सोसापयति। घोसापेति, घोसापयति। अकारन्तधातुरुपानि।&lt;br&gt;&#xA;मग्गो संसारतो लोकं ञापेति, ञापयति। इधातुरूपानि निग्गच्छापेतीति एतेसमत्थो। इमानि हि निपुब्बाय इधातुया वसेन सम्भूतानि हेतुकत्तुरूपानि। तथा हि सुद्धकत्तुभावेन मग्गो सयं ञायति, संसारतो निग्गच्छतीति ञायोति वुच्‍चति।&lt;br&gt;&#xA;पावेति, पावयति, उधातुरूपानि। वदापेतीति एतेसमत्थो। इमानि हि पपुब्बाय उधातुया वसेन सम्भूतानि हेतुकत्तुरूपानि। तथा हि ‘‘यो आतुमानं सयमेव पावा’’ति सुद्धकत्तुपदं आहच्‍चभासितं दिस्सति।&lt;br&gt;&#xA;खेपेति, खेपयति। कङ्खेति, कङ्खयति, कङ्खापेति, कङ्खापयति। आचिक्खापेति, आचिक्खापयति। इवण्णन्तधातुरूपानि।&lt;br&gt;&#xA;खियेति, खिययति। मिलायेति, मिलाययति। एकारन्तधातुरूपानि।&lt;br&gt;&#xA;सियेति, सिययति। ओकारन्तधातुरूपानि।&lt;br&gt;&#xA;पब्बतायायति, पुत्तियायति। अधातुनिस्सितानि रूपानि। इमिना नयेन सेसानि अवुत्तानिपि रूपानि सक्‍का विञ्‍ञातुं विञ्‍ञुना पाळिनयञ्‍ञुनाति वित्थारो न दस्सितो। इति कारितपच्‍चययोगो सङ्खेपेन विभावितो।&lt;br&gt;&#xA;इदानि सकारितेककम्मादीनि ब्रूम –&lt;br&gt;&#xA;अकम्मका एककम्मा, द्विकम्मा वापि होन्ति हि।&lt;br&gt;&#xA;कारितपच्‍चये लद्धे, सकम्मा च द्विकम्मका॥&lt;br&gt;&#xA;सयं सोधेति सो भूमिं, सोधापेति परेमहिं।&lt;br&gt;&#xA;नरं कम्मं कारयति, विञ्‍ञेय्यं कमतो इदं॥&lt;br&gt;&#xA;द्विकम्मिका सम्भवन्ति, तिकम्मा एत्थ दीपये।&lt;br&gt;&#xA;‘‘इस्सरो सेवकं गामं, अजं नायेति’’ इच्‍चपि॥&lt;br&gt;&#xA;‘‘नरो नरेन वा गामं, अजं नायेति’’इच्‍चपि।&lt;br&gt;&#xA;कम्मत्थदीपकंयेव, करणं एत्थ इच्छितं॥&lt;br&gt;&#xA;इति सकारितेककम्मादीनि विभावितानि।&lt;br&gt;&#xA;इदानि ऊहनीयरूपगणं ब्रूम – होति, भोति, सम्भोति, इदं भूवादिरूपं। सुम्भोति, परिसुम्भोति, इदं रुधादिगूपं। निन्दति, विनिन्दति, बन्धति, इदं भूवादिरूपं। छिन्दति, भिन्दति, रुन्धति, इदं रुधादिरूपं। देति, नेति, वदेति, अन्वेति, इदं भूवादिरूपं। रुन्धेति, पटिरुन्धेति, इदं रुधादिरूपं। बुद्धेति, पलिबुद्धेति, इदं चुरादिरूपं। जयति, सयति, पलायति, मिलायति, गायति, इदं भूवादिरूपं। हायति, सायति, न्हायति, इदं दिवादिरूपं। कथयति, चिन्तयति, भाजयति, इदं चुरादिरूपं। गब्बति, पगब्बति, इदं भूवादिरूपं। कुब्बति, क्रुब्बति, इदं तनादिरूपं। हिनोति, चिनोति, इदं स्वादिरूपं। तनोति, सनोति, करोति, इदं तनादिरूपं। चिन्तेति, चिन्तयति, इदं कत्तुरूपञ्‍चेव हेतुकत्तुरूपञ्‍च। कन्तेति, कन्तयति, इदं हेतुकत्तुरूपमेव। भक्खेति, भक्खयति, वादेति, वादयति, इदं सुद्धकत्तुरूपञ्‍चेव हेतुकत्तुरूपञ्‍च। मिय्यतीति कत्तुपदञ्‍चेव कम्मपदञ्‍च। भावेथाति बहुवचनञ्‍चेव एकवचनञ्‍च। संयमिस्सन्ति अनागतवचनञ्‍चेव अतीतवचनञ्‍च। अनुसासतीति आख्यातञ्‍चेव नामिकञ्‍च। गच्छं विधमं निक्खणन्ति नामिकञ्‍चेव आख्यातञ्‍च। एत्थ आख्यातत्ते गच्छन्ति अनागतवचनं, विधमन्ति अतीतवचनं, निखणन्ति परिकप्पवचनं, सब्बं वा एतं पदं अनागताधिवचनन्तिपि वत्तुं वट्टतेव। इमिना नयेन अञ्‍ञानिपि ऊहनीयपदानि नानप्पकारतो योजेतब्बानि। इमानि पदानि दुब्बिञ्‍ञेय्यविसेसानि मन्दबुद्धीनं सम्मोहकरानि आचरियपाचरिये पयिरुपासित्वा वेदनीयानीति ऊहनीयरूपगणो विभावितो।&lt;br&gt;&#xA;इदानि एकगणिकादीनि वदाम – धा धारणे, भूवादिगणिकवसेनायं एकगणिका सकम्मिका धातु। भगवा सकललोकस्स हितं दधाति विदधाति, पुरिसो अत्थं संविधेति, निधिं निधेति, इमानि सुद्धकत्तरि भवन्ति। ‘‘संविधापेति, विधापेती’’ति इमानि हेतुकत्तरि भवन्ति। कम्मे पन भावे च ‘‘अनुविधीयती’’तिआदीनि भवन्ति। तथा हि कम्मे ‘‘निधि नाम निधीयती’’ति च ‘‘धीयति धपियतीति धेय्य’’न्ति च रूपानि दिस्सन्ति। तत्थ कम्मे ‘‘कम्मं सत्तेहि अनुविधिय्यति, कम्मानि सत्तेहि अनुविधिय्यन्ति। भो कम्म त्वं सत्तेहि अनुविधिय्यसि, अहं कम्मं सत्तेहि अनुविधिय्यामी’’तिआदिना योजेतब्बं। भावे पन ‘‘सत्तो दुक्खं अनुविधिय्यति, सत्ता दुक्खं अनुविधिय्यन्ति, तो सत्त त्वं दुक्खं अनुविधिय्यसी’’ति योजेतब्बं। अयं नयो अतिविय सुखुमो पाळिनयानुकूलो।&lt;br&gt;&#xA;नामिकपदत्ते ‘‘धातू’’तिआदीनि भवन्ति। तत्थ धातूति सलक्खणं दधाति धारेतीति धातु। अट्ठकथासु पन ‘‘सलक्खणधारणतो दुक्खविधानतो दुक्खधानतो च धातू’’ति वुत्तं। धातूति पथवीधातादिधातुयो। तत्थ सलक्खणधारणतोति यथा तित्थियपरिकप्पितो पकति अत्ताति एवमादिको सभावतो नत्थि, न एवमेता, एता पन सलक्खणं सभावं धारेन्तीति धातुयो । दुक्खविधानतोति दुक्खस्स विदहनतो। एता हि धातुयो कारणभावेन ववत्थिता हुत्वा यथा अयलोहादिधातुयो अयलोहादिअनेकप्पकारं संसारदुक्खं विदहन्ति। दुक्खधानतोति अनप्पकस्स दुक्खस्स विधानमत्ततो अवसवत्तनतो, तं वा दुक्खं एताहि कारणभूताहि सत्तेहि अनुविधीयति, तथाविहितञ्‍च तं एतेस्वेव धीयति ठपियति, एवं दुक्खधानतो धातुयो। अपिच निज्‍जीवट्ठो धातवोति गहेतब्बं। तथा हि भगवा ‘‘छ धातुयोसं भिक्खु पुरिसो’’तिआदीसु जीवसञ्‍ञासमूहनत्थं धातुदेसनं अकासीति। यो पन तत्थ अम्हेहि भावट्ठाने ‘‘सत्तो दुक्खं अनुविधिय्यती’’ति तिपुरिसमण्डितो एकवचनबहुवचनिको पठमाविभत्तिप्पयोगो वुत्तो। सो –&lt;br&gt;&#xA;‘‘दूसितो गिरिदत्तेन, हयो सामस्स पण्डवो।&lt;br&gt;&#xA;पोराणं पकतिं हित्वा, तस्सेवानुविधिय्यती’’ति च&lt;br&gt;&#xA;‘‘माता हि तव इरन्धति, विधुरस्स हदयं धनिय्यती’’ति च ‘‘ते संकिलेसिका धम्मा पहीयिस्सन्ती’’ति च इमासं पाळीनं वसेन सारतो पच्‍चेतब्बो। तत्थ पण्डवो नाम अस्सो गिरिदत्तनामकस्स अस्सगोपकस्स पकतिं अनुविधिय्यति अनुकरोतीति अत्थो। एत्थ च यदि कत्तुपदं इच्छितं सिया, ‘‘अनुविदधाती’’ति पाळि वत्तब्बा सिया। यदि कम्मपदं इच्छितं सिया, ‘‘पण्डवेना’’ति ततियन्तं कत्तुपदं वत्तब्बं सिया, एवं अवचनेन ‘‘अनुविधिय्यती’’ति इदं भावपदन्ति सिद्धं। न केनचि एत्थ वत्तुं सक्‍का ‘‘दिवादिगणे कत्तरि विहितयपच्‍चयस्स वसेन वुत्तं इदं रूप’’न्ति, धाधातुया दिवादिगणे अप्पवत्तनतो, एकन्तभूवादिगणिकत्ता च। दुतियप्पयोगे पन यदि कत्तुपदं इच्छितं सिया, ‘‘धनुते’’ति पाळि वत्तब्बा सिया। यदि कम्मपदं इच्छितं सिया, ‘‘धातुया’’ति वत्तब्बं सिया । एवं अवचनेन ‘‘धनिय्यती’’ति इदम्पि भावपदन्ति सिद्धं। एत्थ ‘‘धनिय्यतीति पत्थेति, इच्छतीति अत्थो’’ति अट्ठकथायं वुत्तं। ‘‘धनु याचने’’ति धातु एसा एकन्तेन तनादिगणेयेव वत्तति। ततियप्पयोगे ‘‘पहीयिस्सन्ती’’ति यदि भूवादिगणे ‘‘हा चागे’’ति धातुया रूपं सिया, कत्तरि ‘‘पजहिस्सन्ती’’ति रूपं सिया, ‘‘कस्मा नो पजहिस्सती’’ति एत्थ विय। कम्मपदं पन ‘‘पजहियिस्सन्ती’’ति सिया। यस्मा ‘‘पहीयिस्सन्ती’’ति इदं दिवादिगणे ‘‘हा परिहानिय’’न्ति धातुया रूपत्ता ‘‘पहायिस्सन्ती’’ति कत्तुपदरूपं सिया ‘‘आजञ्‍ञो कुरुते वेगं, हायन्ति तत्थ वळवा’’ति अकम्मकस्स कत्तुपदरूपस्स दस्सनतो, तस्मा ‘‘पहायिस्सन्ती’’ति अवत्वा ‘‘पहीयिस्सन्ती’’ति वचनेन यपच्‍चयो भावे वत्ततीति ञायति।&lt;br&gt;&#xA;केचि पनेत्थ वदेय्युं ‘‘सो पहीयिस्सति। ते संकिलेसिका धम्मा पहीयिस्सन्ति। रूपं विभविय्यति। अग्गिजाहि पुब्बेव भूयते’तिआदीसु यपच्‍चयो कम्मेयेव विहितो, न भावे। कम्मकत्तुवसेन हि इमे पयोगा दट्ठब्बा, सयमेव पीयते पानीयं, सयमेव कटो करियतेति पयोगा विया’’ति। तं न, एवञ्हि सति ‘‘पजहियिस्सन्ती’’तिआदीनि सकम्मकधातुरूपानि वत्तब्बानि ‘‘पीयते करियते’’ति रूपानि विय। एत्थ पन भावट्ठाने कत्तुनो ठितभावो हेट्ठा नानप्पकारेन दस्सितोति न वुत्तो। ये सद्दसत्थे मतं गहेत्वा सासनिका गरू भावे अदब्बवुत्तिनो भावस्सेकत्ता एकवचनमेव, तञ्‍च पठमपुरिसस्सेव ‘‘भूयते देवदत्तेन देवदत्तेन सम्पत्तिं अनुभवनन्ति अत्थो’’ति पयोगञ्‍च तदत्थयोजनञ्‍च वदन्ति। तेसं तं वचनं पाळिया, अट्ठकथादीहि च न समेति, तस्मा यथावुत्तोयेवत्थो आयस्मन्तेहि धारेतब्बो।&lt;br&gt;&#xA;जर रोगे। जरति, जरिय्यति। जरवयोहानियं। जीरति, जिय्यति। इमा द्वेपि भूवादि गणिकवसेन एकगणिका। तासं अयं साधारणरूपविभावना। ‘‘येन च सन्तप्पति, येन च जरिय्यती’’तिआदि। तत्थ येन च जरिय्यतीति येन तेजोगतेन कुपितेन अयं कायो एकाहिकादिजररोगेन जरिय्यति जरति। अथ वा येन च जरियति येन अयं कायो जीरति इन्द्रियवेकल्यतं बलक्खयं पलितवलितादिञ्‍च पापुणाति।&lt;br&gt;&#xA;मर पाणचागे। भूवादिगणिकोयं अकम्मको च। सत्तो मरति, मिय्यति। किञ्‍चापि अयं धातु ‘‘मर पाणचागे’’ति वचनतो सकम्मको विय दिस्सति, तथापि ‘‘पुत्तो मरति। किच्छं वतायं लोको आपन्‍नो जायति च जिय्यति च मिय्यति चा’’ति एवमादीनं कम्मरहितप्पयोगानं दस्सनतो अकम्मकोयेवाति दट्ठब्बं। अत्थयोजनानयेन पन मरतीति पाणं चजतीति कम्मं आनेत्वा कथेतुं लब्भति। ‘‘मरति, मियती’’ति इमानि सुद्धकत्तुपदानि, ‘‘सत्तो सत्तं मारेति, मारयति, मारापेति, मारापयती’’ति इमानि कारितपदसङ्खातानि हेतुकत्तुपदानि। एत्थ च यो अमतं सत्तं मरणं पापेति, सो वधको मारेति मारयति मारापेति मारापयतीति च वुच्‍चति। सत्तो सत्तेहि मारियति मारापियतीति इमानि कम्मपदानि। भावपदमप्पसिद्धं। एवमञ्‍ञत्रापि पसिद्धता च अप्पसिद्धता च उपपरिक्खितब्बा।&lt;br&gt;&#xA;खाद भक्खणे। अयं पन भूवादिगणिकवसेन एकगणिको सकम्मको धातु। खादति, सङ्खादति, इमानि सुद्धकत्तुपदानि । पुरिसो पुरिसेन पुरिसं वा पूवं खादेति खादयति खादापेति खादापयति, इमानि हेतुकत्तुपदानि। एत्थ च यो अखादन्तं खादन्तं वा खादाहीति पयोजेति, सो खादापको खादेति खादयति खादापेति खादापयतीति च वुच्‍चति। खज्‍जति, संखज्‍जति, सङ्खादियति। इमानि कम्मपदानि। अत्रपनायं पाळि ‘‘अतीतं पाहं अद्धानं रूपेन खज्‍जिं, सेय्यथापाहं एतरहि पच्‍चुप्पन्‍नेन रूपेन खज्‍जामि। अहञ्‍चेव खो पन अनागतं रूपं अभिनन्देय्यं, अनागतेनपाहं रूपेन खज्‍जेय्यं, सेय्यथापेतरहि खज्‍जामी’’ति। भावपदं न लब्भति सकम्मकत्ता इमस्स धातुस्स। भूवादिगणो। अयं नामधातु एकन्तरुधादिगणिकोति अप्पसिद्धो।&lt;br&gt;&#xA;दिवादिगणे ता पालने। लोकं तायति सन्तायति। इमानि सकम्मकानि सुद्धकत्तुपदानि। हेतुकत्तुपदं पन कम्मपदञ्‍च भावपदञ्‍च अप्पसिद्धानि।&lt;br&gt;&#xA;सुध संसुद्धियं। चित्तं सुज्झति विसुज्झति। इमानि अकम्मकानि सुद्धकत्तुपदानि। सोधेति, सोधयति, सोधापेति, सोधापयति, इमानि हेतुकत्तुरूपानि। एत्थ च यो असुद्धं ठानं सुद्धं करोति, सो सोधको सोधेति, सोधयतीति वुच्‍चति, एस नयो अञ्‍ञत्रापि ईदिसेसु ठानेसु। यो पन असुद्धट्ठानं सयं असोधेत्वा ‘‘त्वं सोधेही’’ति अञ्‍ञं पयोजेति, सो सोधापको सोधापेति सोधापयतीति वुच्‍चति। एस नयो अञ्‍ञत्रापि ईदिसेसु ठानेसु। तथा हि ‘‘कारेति, कारयति, कारापेति, कारापयती’’तिआदीसु अयं नयो न लब्भति, एवं लब्भमाननयो च अलब्भमाननयो च सब्बत्थ उपपरिक्खितब्बो। इमा पनेत्थ पाळियो –&lt;br&gt;&#xA;‘‘पच्‍चन्तदेसविसये, निमन्तेत्वा तथागतं।&lt;br&gt;&#xA;तस्स आगमनं मग्गं, सोधेन्ति तुट्ठमानसा’’ति च&lt;br&gt;&#xA;‘‘मग्गं सोधेमहं तदा’’ति च। इमा हि पाळियो सहत्था सोधनं सन्धाय वुत्ता। ‘‘आयस्मा पिलिन्दवच्छो राजगहे पब्भारं सोधापेति लेणं कत्तुकामो’’ति पन पाळि, ‘‘किं भन्ते थेरो कारापेती’’ति, ‘‘पब्भारं महाराज सोधापेमि लेणं कत्तकामो’’ति च पाळि। इमा परेहि सोधापनं सन्धाय वुत्ता। ‘‘कस्स सोधियति मग्गो’’ति इदं कम्मपदं, भावपदं पन अप्पसिद्धं। इमिना नयेन याव चुरादिगणा योजेतब्बं।&lt;br&gt;&#xA;द्विगणिकत्ते सुभ सोभे। सोभति वतायं पुरिसो। सुभ पहारे। यो नो गावोव सुम्भति सुम्भोति इच्‍चपि दिस्सति। ‘‘सुम्भोती’’ति च कच्‍चायनमते रूपं, इमानि कत्तुपदानि। नगरं सोभेति, सोभयति। पुरिसो पुरिसे चोरं सुम्भेति, सुम्भयति, सुम्भापेति, सुम्भापयति। इमानि हेतुकत्तुपदानि। कम्मभावपदानि लब्भमानालब्भमानवसेन यथासम्भवं योजेतब्बानि। भूवादिरुधादिगणिकरूपानि।&lt;br&gt;&#xA;पच पाके। पुरिसो भत्तं पचति। नेरयिको निरये पच्‍चति। कम्मं पच्‍चति। भत्तं पच्‍चति। पारमियो परिपच्‍चन्ति। फलानि परिपच्‍चन्ति, पक्‍कानि होन्तीति अत्थो। गरवो पन –&lt;br&gt;&#xA;ञाणयुत्तवरं तत्थ, दत्वा सन्धिं तिहेतुकं।&lt;br&gt;&#xA;पच्छा पच्‍चति पाकानं, पवत्ते अट्ठके दुवेति च –&lt;br&gt;&#xA;‘‘असङ्खारं ससङ्खार-विपाकानि न पच्‍चती’’ति च एवं पचतिपदस्स द्विगणिकरूपस्स सकम्मकत्तं इच्छन्ति। एवं पन साट्ठकथे तेपिटके बुद्धवचने कुतो लब्भा। तेपिटके हि बुद्धवचने ‘‘कप्पं निरयम्हि पच्‍चति। याव पापं न पच्‍चति। निरयम्हि अपच्‍चि सो’’ति एवं अकम्मकत्तंयेव दिस्सति। एत्थ वदेय्युं ‘‘ननु पच पाके’ति अयं धातु सकम्मको, तेन ‘पच्‍चती’ति पदस्स दिवादिगणिकरूपस्सपि सतो सकम्मकत्तं युज्‍जति, तस्मायेव ‘पच्‍चति पाकानं पवत्ते अट्ठके दुवे’तिआदीसु वुत्त’’न्ति। एत्थ वुच्‍चते – यथा ‘‘छिदि द्विधाकरणे, भिदि विदारणे’’ति धातूनं रुधादिगणे पवत्तानं ‘‘रुक्खं छिन्दति, भित्तिं भिन्दती’’ति रूपपदानं सकम्मकत्तेपि सति दिवादिगणं पत्तानं तेसं धातूनं ‘‘उदकं छिज्‍जति, घटो भिज्‍जती’’ति रूपपदानि अकम्मकानियेव भवन्ति, यथा भूवादिगणे पवत्तस्स पचधातुस्स ‘‘भत्तं पचती’’ति रूपपदस्स सकम्मकत्तेपि सति दिवादिगणं पत्तस्स ‘‘निरये पच्‍चति, कम्मानि विपच्‍चन्ती’’ति रूपपदानि अकम्मकानियेव भवन्ति।&lt;br&gt;&#xA;अथापि वदेय्युं ‘‘ननु च भो यथा ‘आसवेहि चित्तानि विमुच्‍चिंसू’ति एत्थ ‘‘आसवतो चित्तानि विमुच्‍चिंसू’ति च ‘आसवेहि कत्तुभूतेहि चित्तानि विमुच्‍चिंसू’ति च एवं दिवादिगणिकस्स धातुस्स ‘विमुच्‍चिंसू’ति रूपपदस्स अकम्मकत्तञ्‍च सकम्मकत्तञ्‍च भवति, तथा ‘निरये पच्‍चति, कम्मानि विपच्‍चन्ती’ति च अकम्मकत्तेनपि भवितब्बं। ‘पच्‍चति पाकानं पवत्ते अट्ठके दुवे, असङ्खारं ससङ्खारविपाकानि न पच्‍चती’ति सकम्मकत्तेनपि भवितब्ब’’न्ति। अकम्मकत्तेनेव भवितब्बं, न सकम्मकत्तेन, ‘‘पच्‍चति पाकान’’न्तिआदिना वुत्तप्पयोगानं ‘‘आसवेहि चित्तानि विमुच्‍चिंसू’’ति पयोगेन असमानत्ता। तथा हेत्थ ‘‘विमुच्‍चिंसू’’ति पदं कम्मरहितकत्तुवाचकयपच्‍चयन्तम्पि भवति कत्तुसहितकम्मवाचकयपच्‍चयन्तम्पि। ‘‘विमुच्‍चिंसू’’ति इमस्स हि पदस्स कम्मरहितयपच्‍चयवन्तत्ता ‘‘आसवेही’’ति करणवचनं अपादानकारकवाचकं भवति। ‘चित्तानी’’ति पच्‍चत्तवचनं पन कत्तुकारकवाचकं भवति। तथा ‘‘विमुच्‍चिंसू’’ति पदस्स कत्तुसहितकम्मवाचकत्ता ‘‘आसवेही’’ति करणवचनं कत्तुकारकवाचकं भवति। ‘‘चित्तानी’’ति पच्‍चत्तवचनं पन कम्मकारकवाचकं भवति। अयं नयो ‘‘पच्‍चति पाकान’’न्तिआदिना वुत्तप्पयोगेसु न लब्भति। तथा हि तत्थ पच्‍चत्तवचनं कत्तारं वदति, उपयोगवचनं कम्मं वदतीति दट्ठब्बं। कारिते ‘‘पुरिसो पुरिसेन पुरिसं वा भत्तं पाचेति पाचयति पाचापेति पाचापयती’’ति च, ‘‘अनन्ते बोधिसम्भारे, परिपाचेसि नायको’’ति दस्सनतो पन ‘‘परिपाचेति, परिपाचयती’’ति च रूपानि भवन्ति। इमानि हेतुकत्तुपदानि। कम्मे – यञ्‍ञदत्तेन ओदनो पच्‍चते, भावपदं अप्पसिद्धं। इमानि भूवादिदिवादिगणिकरूपानि। इमिना नयेन अञ्‍ञानिपि द्विगणिकरूपानि योजेतब्बानि।&lt;br&gt;&#xA;तेगणिकत्ते सु पसवे। हेतुफलं सवति, पसवति। सु सवने। सद्धो धम्मं सुणोति, सुणाति। सु हिंसायं। योधो पच्‍चामित्तं सुनाति। इमानि यथाक्‍कमं भूवादिस्वादिकियादिगणिकानि कत्तुपदानि। तथा हेतुना फलं सविय्यति, उन्‍नादसद्दो पथवीउन्द्रियसद्दो विय सुय्यति। योधेन पच्‍चमित्तो सुनिय्यति। इमानि कम्मपदानि। भावपदं न लब्भति सकम्मकत्ता इमेसं धातूनं। इमिना नयेन अञ्‍ञानिपि तेगणिकरूपानि उपपरिक्खित्वा योजेतब्बानि। अत्र पनायं नयविभावना –&lt;br&gt;&#xA;भ्वादिरुधादिका धातू, स्वादिदिवादिका तथा।&lt;br&gt;&#xA;रुधादिकदिवादिट्ठा, भूवादिकचुरादिका॥&lt;br&gt;&#xA;भूवादिकगहादिट्ठा, भ्वादिस्वादिकियादिका।&lt;br&gt;&#xA;एवमादिप्पभेदेहि, वित्थारेन्तु विचक्खणा॥&lt;br&gt;&#xA;इच्‍चेवं सङ्खेपतो यथारहं एकगणिकद्विगणिकतेगणिकवसेन सुद्धकत्तुहेतुकत्तुकम्मभावपदानि च सकारितेककम्मानि च सकारितद्विकम्मानि च सकारिततिकम्मानि च दस्सितानि।&lt;br&gt;&#xA;इदानि एककारितद्विकारितपदानं वचनोकासो अनुप्पत्तो, तस्मा तं वदाम। सो अन्तकम्मनि। अरहत्तमग्गो मानं सियति, कम्मं परियोसियति। इमानि ताव सुद्धकत्तुपदानि। एत्थ मानं सियतीति मानं समुच्छिन्दति। कम्मं परियोसियतीति कम्मं निप्फज्‍जति। परि अव इच्‍चुपसग्गवसेन हि इदं पदं अकम्मकं भवति, अत्थो पन ‘‘परियोसानं गच्छती’’ति सकम्मकवसेन गहेतब्बो। अत्तना विप्पकतं अत्तना परियोसापेति। इदमेकं कारितं हेतुकत्तुपदं। एत्थ पन परिअव इच्‍चुपसग्गवसेन अकम्मकभूतस्स सोधातुस्स लद्धकारितपच्‍चयत्ता एककम्ममेव सकारितपदं भवति। अत्तना विप्पकतं परेहि परियोसावापेति। इदं द्विकारितं हेतुकत्तुपदं। एत्थ च पन परि अव इच्‍चुपसग्गवसेन अकम्मकभूतस्स सोधातुस्स लद्धकारितपच्‍चयद्वयत्ता द्विकम्मकं सकारितपदं भवति। ‘‘परियोसावापेती’’ति इदम्पि परि अव पुब्बस्मा सोधातुम्हा णापे णापे इति पच्‍चयद्वयं कत्वा अवसद्दस्सोकारञ्‍च कत्वा ततो यकारागमञ्‍च अनुबन्धणकारलोपञ्‍च पठमपच्‍चये पकारस्स वकारञ्‍च द्वीसु च ठानेसु पुब्बसरलोपं कत्वा निप्फज्‍जतीति दट्ठब्बं।&lt;br&gt;&#xA;इदानि ता पाळियो अत्थन्तरविञ्‍ञापनत्थं आहच्‍चदेसिताकारेन एकतो कथयाम – ‘‘अत्तना विप्पकतं अत्तना परियोसापेति, आपत्ति सङ्घादिसेसस्स। अत्तना विप्पकतं परेहि परियोसावापेति, आपत्ति सङ्घादिसेसस्सा’’ति एत्थ ‘‘भिक्खू’’ति हेतुकत्तुपदं आनेतब्बं। अत्तना विप्पकतन्ति एत्थ च अत्तनाति विप्पकरणक्रियाय कत्तुकारकवाचकं करणवचनं। विप्पकतन्ति कम्मकारकवाचकं उपयोगवचनं। अत्तना परियोसापेतीति एत्थ पन अत्तनाति अब्ययपदभूतेन सयंसद्देन समानत्थं विभत्यन्तपतिरूपकं अब्ययपदं, सयंसद्दसदिसं वा ततियाविभत्यन्तं अब्ययपदं। तथा हि ‘‘अत्तना परियोसापेती’’ति वुत्तवचनस्स ‘‘सयं परियोसापेती’’ति अत्थो भवति ‘‘अत्तना च पाणातिपाती’’तिआदीसु विय। परेहि परियोसावापेतीति एत्थ पन परेहीति कम्मकारकवाचकं करणवचनन्ति गहेतब्बं, ‘‘सुनखेहिपि खादापेन्ती’’ति एत्थ ‘‘सुनखेही’’ति पदं विय। एत्थ हि यथा ‘‘राजानो चोरं सुनखे खादापेन्ती’’ति उपयोगवसेन अत्थो भवति, तथा ‘‘भिक्खु अत्तना विप्पकतं परे जने परियोसावापेती’’ति उपयोगवसेन अत्थो भवति। एवं इमस्मिं अच्छरियब्भुतनयविचित्ते भगवतो पावचने द्विकारितपच्‍चयवन्तम्पि पदमत्थीति सारतो पच्‍चेतब्बं। अयं नयो सुखुमो सासने आदरं कत्वा आयस्मन्तेहि साधुकं मनसि कातब्बो। यस्स हि अत्थाय इदं पकरणं करिम्ह, न अयं अत्तनो मति, अथ खो पुब्बाचरियानं सन्तिका लद्धत्ता तेसञ्‍ञेव मतीति दट्ठब्बं।&lt;br&gt;&#xA;इदानि अकारितद्विकम्मिकपदानं वचनोकासो अनुप्पत्तो, तस्मा तानि कथयाम, तानि च खो धातुवसेन एवं वेदितब्बानि सविनिच्छयानि। सेय्यथिदं?&lt;br&gt;&#xA;दुहिकरवहिपुच्छि, याचि भिक्खि च निब्रूति।&lt;br&gt;&#xA;भणिवदिवचिभासि, सासिदहिनाथधातु॥&lt;br&gt;&#xA;रुधि जि चिपभुतीति, ये ते द्विकम्मका धीरा।&lt;br&gt;&#xA;पवदुमपि वियुत्ता, कारितप्पच्‍चयेहि च॥&lt;br&gt;&#xA;अपादानादिके पुब्ब-विधिम्हा सहिमे’ब्रवुं।&lt;br&gt;&#xA;उपयोगवचनस्स, निमित्तन्ति सनन्तना॥&lt;br&gt;&#xA;एते दुहादयो धातू, तिकम्मापि भवन्ति तु।&lt;br&gt;&#xA;कारितप्पच्‍चये लद्धे, इति आचरिया’ब्रवुं॥&lt;br&gt;&#xA;तत्रिमानि उदाहरणानि – गवं पयो दुहति गोपालको। गाविं खीरं दुहति गोपालदारको। तत्थ पयोति उपयोगवचनं, ‘‘यसो लद्धा न मज्‍जेय्या’’ति एत्थ ‘‘यसो’’ति पदमिव। मनोगणिकस्स हि ईदिसम्पि उपयोगवचनं होति अञ्‍ञादिसम्पि। इस्सरो गोपालं गवं पयो दुहापेति। गोपालेन गावो खीरं दुहिता। गोहि पयो दुहतीति एत्थ अपादानविसयत्ता द्विकम्मकभावो नत्थि। ‘‘विसाणतो गवं दुहं, यत्थ खीरं न विन्दती’’ति एत्थ पन अपादानविसयत्तेपि गवावयवभूतस्स विसाणस्स विसुं गहितत्ता ‘‘गवं खीरं दुहन्तो’’ति द्विकम्मिकभावो लब्भतीति दट्ठब्बं। दुहिनो पयोगोयं।&lt;br&gt;&#xA;करोतिस्स पयोगे कट्ठमङ्गारं करोति, सुवण्णं कटकं करोति, सचे जे सच्‍चं भणसि, अदासिं तं करोमि। एत्थ च अङ्गारं करोतीति परिच्‍चत्तकारणवसेन वुत्तं। कट्ठञ्हि अङ्गारभावस्स कारणं, अङ्गारे कते कारणभूतस्स कट्ठस्स कट्ठभावो विगच्छति। कटकं करोतीति इदं अपरिच्‍चत्तकारणवसेन वुत्तं। सुवण्णञ्हि कटकभावस्स कारणं, कटके कतेपि कारकभूतस्स सुवण्णस्स सुवण्णभावो न विगच्छति, अथ खो विसेसन्तरुप्पत्तिभावेन सम्पज्‍जति। अदासिं तं करोमीति इदं पन ठानन्तरदानवसेन वुत्तं ‘‘उपराजं महाराजं करोमी’’ति एत्थ विय। तत्थ ‘‘इस्सरो पुरिसेन पुरिसं वा कट्ठमङ्गारं कारेति। तथा सुवण्णं कटकं कारेती’’ति तिकम्मिकप्पयोगोपि दट्ठब्बो। तथा ‘‘ब्रह्मदत्तो रज्‍जं कारेती’’ति, ‘‘ब्रह्मदत्ते रज्‍जं कारेन्ते’’ति द्विकम्मकप्पयोगो।&lt;br&gt;&#xA;एत्थेके वदेय्युं ‘‘ननु च भो एत्थ एकमेव कम्मं दिस्सति, केनायं पयोगो द्विकम्मिकप्पयोगो होती’’ति। किञ्‍चापि एकमेव दिस्सति, तथापि अत्थतो द्वेयेव कम्मानि दिस्सन्तीति गहेतब्बं। तथा हि ब्रह्मदत्तो रज्‍जं कारेतीति एत्थ ब्रह्मदत्तो अत्तनो राजभावं महाजनेन कारयतीति अत्थो। एवं पन अत्थे गहिते ‘‘रज्‍जं कारेहि भद्दन्ते, किं अरञ्‍ञे करिस्ससी’’तिआदीसुपि त्वं अत्तनो राजभावं अम्हेहि कारापेहि, अत्तानं रज्‍जे अभिसिञ्‍चापेहि, मयं तं रज्‍जे अभिसिञ्‍चितुकामाति अत्थो समत्थितो भवति।&lt;br&gt;&#xA;ब्रह्मदत्ते रज्‍जं कारेन्तेति एत्थापि ब्रह्मदत्ते अत्तनो राजभावं महाजनेन कारयन्तेति अत्थो भवति। सासनस्मिञ्हि कारितविसये करणवचनं उपयोगत्थञ्‍ञेव दीपेति, तस्मा अत्थतो द्वेयेव कम्मनि दिस्सन्तीति वदाम। अयमत्थो अभिधम्मटीकायं चक्खुन्द्रियादिनिब्बचनत्थविभावनाय दीपेतब्बो। तथा हि अभिधम्मटीकायं इदं वुत्तं ‘‘चक्खुद्वारे इन्दत्तं कारेतीति चक्खुद्वारभावे तंद्वारिकेहि अत्तनो इन्दभावं परमिस्सरभावं कारयतीति अत्थो। तञ्हि ते रूपग्गहणे अत्तानं अनुवत्तेति, ते च तं अनुवत्तन्ती’’ति। यदि पन करधातु द्विकम्मको, एवं सन्ते ‘‘ब्रह्मदत्तो रज्‍जं कारेती’’तिआदीसु लद्धकारितपच्‍चयत्ता ‘‘कारेती’’तिआदीहि पदेहि तिकम्मकेहियेव भवितब्बन्ति? न, नियमाभावतो, तादिसस्स च पयोगस्स वोहारपथे अनागतत्ता।&lt;br&gt;&#xA;कट्ठं पुरिसेन अङ्गारं कतं। सुवण्णं कम्मारेन कटकं कतं, दासी सामिकेन अदासिं कता, एवम्पेत्थ द्विकम्मकप्पयोगा वेदितब्बा। सुवण्णेन कटकं करोतीति एत्थ हि विसेसनत्थे पवत्तकरणविसयत्ता द्विकम्मिकभावो न लब्भतीति दट्ठब्बं। अयं नयो अञ्‍ञत्रापि उपपरिक्खित्वा यथासम्भवं नेतब्बो। करोतिस्स पयोगोयं।&lt;br&gt;&#xA;वहिआदीनं पयोगे राजपुरिसा रथं गामं वहन्ति। अयं राजा मं नामं पुच्छति। पराभवन्तं पुरिसं, मयं पुच्छाम गोतमं। आयस्मा उपालि आयस्मता महाकस्सपेन विनयं पुट्ठो। देवदत्तो राजानं कम्बलं याचति। ते मं अस्से अयाचिसुं। धनं तं तात याचति। ब्राह्मणो नागं मणिं याचति। नागो मणिं याचितो ब्राह्मणेन ब्रह्मुना आयाचितो धम्मदेसनं भगवा। तापसो कुलं भोजनं भिक्खति। अजं गामं नेति। अजो गामं नीतो। मुत्तो चम्पेय्यको नागो, राजानं एतदब्रवि।&lt;br&gt;&#xA;एत्थ राजानन्ति मुख्यतो कम्मं वुत्तं। एतन्ति गुणतो। तथा राजानन्ति अकथितकम्मं वुत्तं। एतन्ति कथितकम्मं। एस नयो अञ्‍ञत्रापि उपपरिक्खित्वा यथारहं योजेतब्बो। एवमेव ‘‘ब्रूहि भगवा’’तिआदीसु सम्पदानविसयत्ता द्विकम्मकभावो न लब्भति। भिक्खु महाराजानं धम्मं भणति। यं मं भणसि सारथि। यं मं वदति। भगवन्तं एतदवोच। पिता पुत्तं भासति। यं मं त्वं अनुसाससि। सक्या खो पन अम्बट्ठ राजानं ओक्‍काकं पितामहं दहन्ति। भगवा भिक्खू तं तं हितपटिपत्तिं नाथति। गावो वजं रुन्धति गोपालको। धुत्तो धुत्तजनं धनं जिनाति। एत्थ च ‘‘कमनुत्तरं रत्नवरं जिनामा’’ति पुण्णकजातकपाळि निदस्सनं। तत्थायमत्थो ‘‘मयं जनिन्दा कतरं राजानं अनुत्तरं रत्नवरं जिनामा’’ति। इट्ठकायो पाकारं चिनोति वड्ढकी। अञ्‍ञानिपि योजेतब्बानि।&lt;br&gt;&#xA;एत्थ केचि पुच्छेय्युं ‘‘गन्धकुटिं पदक्खिणं करोति, बुद्धं सरणं गच्छामि। उपासकं मं भवं गोतमो धारेतू’ति पयोगेसु किं द्विकम्मकभावो लब्भती’’ति? एत्थ वुच्‍चते – ‘‘गन्धकुटिं पदक्खिणं करोती’’ति एत्थ न लब्भति गुणगुणीनं वसेन गहितत्ता। ‘‘बुद्धं सरणं गच्छामी’’ति एत्थापि न लब्भति ‘‘सरणं इति गच्छामी’’ति इतिसद्दलोपवसेन वुत्तत्ता। तथा हि बुद्धन्ति उपयोगवचनं। सरणन्ति पच्‍चत्तवचनं। ‘‘बुद्धं मम सरणं परायणं, अघस्स ताता हितस्स च विधाता’’ति इमिना अधिप्पायेन ‘‘भजामि सेवामि बुज्झामी’’ति अत्थो। ‘‘उपासकं मं भवं गोतमो धारेतू’’ति एत्थ पन द्विकम्मकभावो लब्भतीति वत्तब्बो ‘‘मं इतो पट्ठाय उपासकं धारेतू’’ति अत्थसम्भवतो ‘‘सक्या खो पन अम्बट्ठ राजानं ओक्‍काकं पितामहं दहन्ती’’ति दहधातुप्पयोगेन समानत्ता च, अधिप्पायत्थतो पन ‘‘मं ‘उपासको मे अय’न्ति धारेतू’’ति अत्थो सम्भवतीति दट्ठब्बं। एवं अकारितानि द्विकम्मिकधातुरूपानि विभावितानि।&lt;br&gt;&#xA;इच्‍चेवमम्हेहि आदितो पट्ठाय भगवतो सासनत्थं यथासत्ति यथाबलं धातुयो च तंरूपानि च तदनुरूपेहि नानापदेहि नानाअत्थेहि नानानयेहि च योजेत्वा विभावितानि, एवं विभावेन्तेहिपि अम्हेहि तासं सरूपपरिच्छेदो अत्थपरिच्छेदो वा न सक्‍का सब्बसो वत्तुं। तदुभयञ्हि को सब्बसो वत्तुं सक्खिस्सति अञ्‍ञत्र आगमाधिगमसम्पन्‍नेहि पभिन्‍नपटिसम्भिदेहि महाखीणासवेहि।&lt;br&gt;&#xA;अत्थातिसययुत्तापि, धातू होन्ति यतो ततो। पयोगतोनुगन्तब्बा, अनेकत्था हि धातवो।&lt;br&gt;&#xA;येनेकत्थधरा चरन्ति विविधा नाथस्स पाठे वरे,&lt;br&gt;&#xA;तेनेकत्थधराव होन्ति सहिता नानूपसग्गेहिवे।&lt;br&gt;&#xA;धातूनं पन तेसमत्थपरमं खीणासवे पण्डिते,&lt;br&gt;&#xA;वज्‍जेत्वा पटिसम्भिदामतियुते को सब्बसो भणतीति॥&lt;br&gt;&#xA;इति नवङ्गे साट्ठकथे पिटकत्तये ब्यप्पथगतीसु विञ्‍ञूनम्&lt;br&gt;&#xA;कोसल्‍लत्थाय कते सद्दनीतिप्पकरणे&lt;br&gt;&#xA;सब्बगणविनिच्छयो नाम एकूनवीसतिमो परिच्छेदो॥&lt;br&gt;&#xA;सह रूपविभावनाय धातुविभावना निट्ठिता।&lt;br&gt;&#xA;धातुमाला निट्ठिता।&lt;/p&gt;</description>
    </item>
  </channel>
</rss>
