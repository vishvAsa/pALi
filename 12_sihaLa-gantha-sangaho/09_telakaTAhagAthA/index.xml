<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;०९ तेलकटाहगाथा on पाळिषु विश्वासटिप्पणयो</title>
    <link>https://vishvAsa.github.io/pALi/12_sihaLa-gantha-sangaho/09_telakaTAhagAthA/</link>
    <description>Recent content in &#43;०९ तेलकटाहगाथा on पाळिषु विश्वासटिप्पणयो</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/pALi/12_sihaLa-gantha-sangaho/09_telakaTAhagAthA/index.xml" rel="self" type="application/rss+xml" />
    <item>
      <title>० तेलकटाहगाथा</title>
      <link>https://vishvAsa.github.io/pALi/12_sihaLa-gantha-sangaho/09_telakaTAhagAthA/0_telakaTAhagAthA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/12_sihaLa-gantha-sangaho/09_telakaTAhagAthA/0_telakaTAhagAthA/</guid>
      <description>&lt;p&gt;तेलकटाहगाथा&lt;br&gt;&#xA;॥नमो तस्स भगवतो अरहतो सम्मासम्बुद्धस्स॥&lt;br&gt;&#xA;१.&lt;br&gt;&#xA;लंकिस्सरो जयतु वारणराजगामी&lt;br&gt;&#xA;भोगिन्दभोग रुचिरायत पीण बाहु,&lt;br&gt;&#xA;साधुपचारनिरतो गुणसन्निवासो&lt;br&gt;&#xA;धम्मे ठितो वीगतकोधमदावलेपो।&lt;br&gt;&#xA;२.&lt;br&gt;&#xA;यो सब्बलोकमहितो करुणाधिवासो&lt;br&gt;&#xA;मोक्खाकरो रविकुलम्बर पुण्ण चन्दो,&lt;br&gt;&#xA;ञेय्योदधिं सुविपुलं सकलं विबुद्धो&lt;br&gt;&#xA;लोकुत्तमं नमथ तं सिरसा मुनिन्दं।&lt;br&gt;&#xA;३.&lt;br&gt;&#xA;सोपानमालममलं तिदसालयस्स&lt;br&gt;&#xA;संसार सागरसमुत्तरणाय सेतुं,&lt;br&gt;&#xA;सब्बागतीभय विवज्जित खेम मग्गम्&lt;br&gt;&#xA;धम्मं नमस्सथ सदा मुनिना पणीतं।&lt;br&gt;&#xA;४.&lt;br&gt;&#xA;देय्यं तदप्पमपि यत्थ पसन्न चित्ता&lt;br&gt;&#xA;दत्वा नरा फलमुळारतरं लभन्ते,&lt;br&gt;&#xA;तं सब्बदा दसबलेनपि सुप्पसत्थम्&lt;br&gt;&#xA;सङ्घं नमस्सथ सदामितपुञ्ञखेत्तं।&lt;br&gt;&#xA;५.&lt;br&gt;&#xA;तेजो बलेन महता रतनत्तयस्स&lt;br&gt;&#xA;लोकत्तयं समधिगच्छति येन मोक्खं,&lt;br&gt;&#xA;रक्खा न चत्थि च समा रतनत्तयस्स&lt;br&gt;&#xA;तस्मा सदा भजथ तं रतनत्तयं भो।&lt;br&gt;&#xA;६.&lt;br&gt;&#xA;लंकिस्सरो परहितेकरतो निरासो&lt;br&gt;&#xA;रत्तिम्पि जागररतो करुणाधिवासो,&lt;br&gt;&#xA;लोकं विबोधयति लोकहिताय कामम्&lt;br&gt;&#xA;धम्मं समाचरथ जागरियानुयुत्ता।&lt;br&gt;&#xA;७.&lt;br&gt;&#xA;सत्तोपकार निरता कुसले सहाया&lt;br&gt;&#xA;भो दुल्लभा भुवि नरा विहतप्पमादा,&lt;br&gt;&#xA;लंकाधिपं गुणधनं कुसले सहायम्&lt;br&gt;&#xA;आगम्म संचरथ धम्ममलं पमादं।&lt;br&gt;&#xA;८.&lt;br&gt;&#xA;धम्मो तिलोक सरणो परमो रसानम्&lt;br&gt;&#xA;धम्मो महग्घरतनो रतनेसु लोके,&lt;br&gt;&#xA;धम्मो भवे तिभवदुक्ख विनासहेतु&lt;br&gt;&#xA;धम्मं समाचरथ जागरियानुयुत्ता।&lt;br&gt;&#xA;९.&lt;br&gt;&#xA;निद्दं विनोदयथ भावयथप्पमेय्यम्&lt;br&gt;&#xA;दुक्खं अनिच्चम्पि चेह अनत्ततञ्च,&lt;br&gt;&#xA;देहे रतिं जहथ ज जज्जरभाजनाभो&lt;br&gt;&#xA;धम्मं समाचरथ जागरियानुयुत्ता।&lt;br&gt;&#xA;१०.&lt;br&gt;&#xA;ओकास मज्ज मम नत्थि सुवे करिस्सम्&lt;br&gt;&#xA;धम्मं इतीहलसता कुसलप्पयोगे,&lt;br&gt;&#xA;ना’लं तियद्धसु तथा भुवनत्तये च&lt;br&gt;&#xA;कामं न चत्थि मनुजो मरणा पमुत्तो।&lt;br&gt;&#xA;११.&lt;br&gt;&#xA;खित्तो यथा नभसि केनचिदेव लेड्डु&lt;br&gt;&#xA;भूमिं समापत्ति भारतया खणेन,&lt;br&gt;&#xA;जातत्तमेव खलु कारणमेकमत्र&lt;br&gt;&#xA;लोकं सदा ननु धुवं मरणाय गन्तुं।&lt;br&gt;&#xA;१२.&lt;br&gt;&#xA;कामं नरस्स पततो गिरिमुद्धनातो&lt;br&gt;&#xA;मज्झे न किञ्चि भयनिस्सरणाय हेतु,&lt;br&gt;&#xA;कामं वजन्ति मरणं तिभवेसु सत्ता&lt;br&gt;&#xA;भोगे रतिं पजहथापि च जीविते च।&lt;br&gt;&#xA;१३.&lt;br&gt;&#xA;कामं पतन्ति महिया खलु वस्सधारा&lt;br&gt;&#xA;विज्जुल्लता विततमेघ मुखा पमुत्ता,&lt;br&gt;&#xA;एवं नरा मरणभीम पपातमज्झे&lt;br&gt;&#xA;कामं पतन्ति नहि कोचि भवेसु निच्चो।&lt;br&gt;&#xA;१४.&lt;br&gt;&#xA;वेलातटे पटुतरोरु तरंगमाला&lt;br&gt;&#xA;नासं वजन्ति सततं सलिलालयस्स,&lt;br&gt;&#xA;नासं तथा समुपयन्ति नरामरानम्&lt;br&gt;&#xA;पाणानि दारुणतरे मरणोदधिम्हि।&lt;br&gt;&#xA;१५.&lt;br&gt;&#xA;रुद्धोपि सो रथवरस्सगजाधिपेहि&lt;br&gt;&#xA;योधेहि चापि सबलेहि च सायुधेहि,&lt;br&gt;&#xA;लोकं विवंचिय सदा मरणूसभो सो&lt;br&gt;&#xA;कामं निहन्ति भुवनत्तय सालि दण्डं।&lt;br&gt;&#xA;१६.&lt;br&gt;&#xA;भो मारुतेन महता विहतो पदीपो&lt;br&gt;&#xA;खिप्पं विनास मुखमेति महप्पभोपि,&lt;br&gt;&#xA;लोके तथा मरणचण्ड समीरणेन&lt;br&gt;&#xA;खिप्पं विनस्सति नरायुमहा पदीपो।&lt;br&gt;&#xA;१७&lt;br&gt;&#xA;रामज्जुनप्पभूति भूपति पुंगवा च&lt;br&gt;&#xA;सूरा पुरे रणमुखे विजितारि सङ्घा,&lt;br&gt;&#xA;तेपीह चण्ड मरणोघ निमुग्गदेहा&lt;br&gt;&#xA;नासं गता जगति के मरणा पमुत्ता?&lt;br&gt;&#xA;१८.&lt;br&gt;&#xA;लक्खी च सागरपटा सधराधरा च&lt;br&gt;&#xA;सम्पत्तियो च विविधा अपि रूपसोभा,&lt;br&gt;&#xA;सब्बा च ता अपि च मित्तसुता च दारा&lt;br&gt;&#xA;के चापि कं अनुगता मरणं वजन्तं?&lt;br&gt;&#xA;१९.&lt;br&gt;&#xA;ब्रह्मासुरासुरगणा च महानुभावा&lt;br&gt;&#xA;गन्धब्बकिन्नरमहोरगरक्खसा च,&lt;br&gt;&#xA;ते चा परे च मरणग्गिसिखाय सब्बे&lt;br&gt;&#xA;अन्ते पतन्ति सलभा इव खीणपुञ्ञा।&lt;br&gt;&#xA;२०.&lt;br&gt;&#xA;ये सारिपुत्तपमुखा मुनिसावका च&lt;br&gt;&#xA;सुद्धा सदासवनुदा परमिद्धिपत्ता,&lt;br&gt;&#xA;ते चापि मच्चुवळभा मुख सन्निमुग्गा&lt;br&gt;&#xA;दीपानिवानलहता खयतं उपेता।&lt;br&gt;&#xA;२१.&lt;br&gt;&#xA;बुद्धापि बुद्धकमलामलचारुनेत्ता&lt;br&gt;&#xA;बत्तिंसलक्खण विराजित रूपसोभा,&lt;br&gt;&#xA;सब्बासचक्खयकरापि च लोकनाथा&lt;br&gt;&#xA;सम्मद्दिता मरणमत्तमहागजेन।&lt;br&gt;&#xA;२२.&lt;br&gt;&#xA;रोगातुरेसु करुणा न जरातुरेसु&lt;br&gt;&#xA;खिड्डापरेसु सुकुमारकुमारकेसु,&lt;br&gt;&#xA;लोकं सदा हनति मच्चु महागजिन्दो&lt;br&gt;&#xA;दवानलो वनमिवावरतं असेसं।&lt;br&gt;&#xA;२३.&lt;br&gt;&#xA;आपुण्णता न सलिले न जलासयस्स&lt;br&gt;&#xA;कट्ठस्स चापि बहुता न हुतासनस्स,&lt;br&gt;&#xA;भुत्वान सो तिभूवनम्पि तथा असेसम्&lt;br&gt;&#xA;भो निद्दयो न खलु पीतिमुपेति मच्चु।&lt;br&gt;&#xA;२४.&lt;br&gt;&#xA;भो मोह मोहिततया विवसो अधञ्ञो&lt;br&gt;&#xA;लोको पतत्यपिपि मच्चुमुखे सुभीमे,&lt;br&gt;&#xA;भोगे रतिं समुपयाति निहीनपञ्ञो&lt;br&gt;&#xA;दोला तरङ्गचपले सुपिनोपमेय्ये।&lt;br&gt;&#xA;२५.&lt;br&gt;&#xA;एकोपि मच्चुरभिहन्तुमलं तिलोकम्&lt;br&gt;&#xA;किं निद्दया अपि जरामरणानुयायी,&lt;br&gt;&#xA;को वा करेय्य विभसुवेसु च जीवितासम्&lt;br&gt;&#xA;जातो नरो सुपिन संगम सन्निभेसु।&lt;br&gt;&#xA;२६.&lt;br&gt;&#xA;निच्चातुरं जगदिदं सभयं ससोकम्&lt;br&gt;&#xA;दिस्वा च कोधमदमोहजराभिभूतं,&lt;br&gt;&#xA;उब्बेगमत्तमपि यस्स न विज्जती चे&lt;br&gt;&#xA;सो दारुणोन मरणं वत तं धिरत्थु!&lt;br&gt;&#xA;भो भो न पस्सथ जरासिधरञ्हि मच्चु&lt;br&gt;&#xA;माहञ्ञमानमखिलं सततं तिलोकं,&lt;br&gt;&#xA;किं निद्दया नयथ वीतभया तियामम्&lt;br&gt;&#xA;धम्मं सदा’सवनुदं चरथ’प्पमत्ता।&lt;br&gt;&#xA;२८.&lt;br&gt;&#xA;भावेथ भो मरणमारविवज्जनाय&lt;br&gt;&#xA;लोके सदा मरण सञ्ञमिमं यतत्ता,&lt;br&gt;&#xA;एवञ्हि भावनरतस्स नरस्स तस्स&lt;br&gt;&#xA;तण्हा पहीयति सरीरगता असेसा।&lt;br&gt;&#xA;२९.&lt;br&gt;&#xA;रूपं जरा पियतरं मलिनीकरोति&lt;br&gt;&#xA;सब्बं बलं हरति अत्तनि घोररोगो,&lt;br&gt;&#xA;नानूपभोग परिरक्खित मत्तभावम्&lt;br&gt;&#xA;भो मच्चु संहरति किं फलमत्तभावे?&lt;br&gt;&#xA;३०.&lt;br&gt;&#xA;कम्मानिलापहतरोगतरंगभंगे&lt;br&gt;&#xA;संसार सागर मुखे वितते विपन्ना,&lt;br&gt;&#xA;मा मापमादमकरित्थ करोथ मोक्खम्&lt;br&gt;&#xA;दुक्खोदयो ननु पमादमयं नरानं।&lt;br&gt;&#xA;३१.&lt;br&gt;&#xA;भोगा च मित्तसुतपोरिस बन्धवा च&lt;br&gt;&#xA;नारी च जीवितसमा अपि खेत्तवत्थु,&lt;br&gt;&#xA;सब्बानि तानि परलोकमितो वजन्तम्&lt;br&gt;&#xA;नानुब्बजन्ति कुसलाकुसलंव लोके।&lt;br&gt;&#xA;३२.&lt;br&gt;&#xA;भो विज्जुचंचलतरे भवसागरम्हि&lt;br&gt;&#xA;खित्ता पुरा कतमहापवनेन तेन,&lt;br&gt;&#xA;कामं विभिज्जति खणेन सरीरनावा&lt;br&gt;&#xA;हत्थे करोथ परमं गुणहत्थसारं।&lt;br&gt;&#xA;३३.&lt;br&gt;&#xA;निच्चं विभिज्जतिह आमक भाजनंव&lt;br&gt;&#xA;संरक्खितोपि बहुधा इह अत्तभावो,&lt;br&gt;&#xA;धम्मं समाचरथ सग्गपतिप्पतिट्ठम्&lt;br&gt;&#xA;धम्मो सुचिण्णमिहमेव फलं ददाति।&lt;br&gt;&#xA;३४.&lt;br&gt;&#xA;रन्त्वा सदा पियतरे दिवि देवरज्जे&lt;br&gt;&#xA;नम्हा चवन्ति विबुधा अपि खीणपुञ्ञा,&lt;br&gt;&#xA;सब्बं सुखं दिवि भुवीह वियोगनिट्ठम्&lt;br&gt;&#xA;को पञ्ञवा भवसुखेसु रतिं करेय्य?&lt;br&gt;&#xA;३५.&lt;br&gt;&#xA;बुद्धो ससावकगणो जगदेकनाथो&lt;br&gt;&#xA;तारावलीपरिवुतोपि च पुण्णचन्दो,&lt;br&gt;&#xA;इन्दोपि देवमकुटंकित पादकञ्जो&lt;br&gt;&#xA;को फेणपिण्ड-न-समो तिभवेसु जातो?&lt;br&gt;&#xA;३६.&lt;br&gt;&#xA;लीलावतंसमपि योब्बन रूपसोभम्&lt;br&gt;&#xA;अत्तूपमं पियजनेन च सम्पयोगं,&lt;br&gt;&#xA;दिस्वापि विज्जुचपलं कुरुते पमादम्&lt;br&gt;&#xA;भो मोहमोहितजनो भवरागरत्तो।&lt;br&gt;&#xA;३७.&lt;br&gt;&#xA;पुत्तो पिता भवति मातु पतीह पुत्तो&lt;br&gt;&#xA;नारी कदाचि जननी च पिता च पुत्तो,&lt;br&gt;&#xA;एवं सदा विपरिवत्तति जीवलोको&lt;br&gt;&#xA;चित्ते सदातिचपले खलु जातिरङ्गे।&lt;br&gt;&#xA;३८.&lt;br&gt;&#xA;रन्त्वा पुरे विविधफुल्ललताकुलेहि&lt;br&gt;&#xA;देवापि नन्दनवने सुरसुन्दरीहि,&lt;br&gt;&#xA;ते वे’कदा विततकण्टकसंकटेसु&lt;br&gt;&#xA;भो कोटिसिम्बलिवनेसु फुसन्ति दुक्खं।&lt;br&gt;&#xA;३९.&lt;br&gt;&#xA;भुत्वा सुधन्नमपि कञ्चनभाजनेसु&lt;br&gt;&#xA;सग्गे पुरे सुरवरा परमिद्धिपत्ता,&lt;br&gt;&#xA;ते चापि पज्जलितलोहगुलं गिलन्ति&lt;br&gt;&#xA;कामं कदाचि नरकालय वासभूता।&lt;br&gt;&#xA;४०.&lt;br&gt;&#xA;भुत्वा नरिस्सरवरा च महिं असेसम्&lt;br&gt;&#xA;देवाधिपा च दिवि दिब्बसुखं सुरम्मं,&lt;br&gt;&#xA;वासं कदाचि खुरसञ्चितभूतलेसु&lt;br&gt;&#xA;ते वा महारथगणानुगता दिवीह।&lt;br&gt;&#xA;४१.&lt;br&gt;&#xA;देवङ्गना ललितभिन्नतरङ्गमाले&lt;br&gt;&#xA;रङ्गे महिस्सरजटामकुटानुयाते,&lt;br&gt;&#xA;रन्त्वा पुरे सुरवरा पमदासहाया&lt;br&gt;&#xA;ते चापि घोरतरवेतरणिं पतन्ति।&lt;br&gt;&#xA;४२.&lt;br&gt;&#xA;फुल्लानि पल्लवलताफलसंकुलानि&lt;br&gt;&#xA;रम्मानि नन्दनवनानि मनोरमानि,&lt;br&gt;&#xA;दिब्बच्छराललितपुण्णदरीमुखानि&lt;br&gt;&#xA;केलासमेरुसिखरानि च यन्ति नासं।&lt;br&gt;&#xA;४३.&lt;br&gt;&#xA;दोला’निला’नलतरंगसमा हि भोगा&lt;br&gt;&#xA;विज्जुप्पभातिचपलानि च जीवितानि,&lt;br&gt;&#xA;मायामरीचिजलसोमसमं सरीरम्&lt;br&gt;&#xA;को जीविते च विभवे च करेय्य रागं?&lt;br&gt;&#xA;४४.&lt;br&gt;&#xA;किं दुक्खमत्थि न भवेसु च दारुणेसु&lt;br&gt;&#xA;सत्तोपि तस्स विविधस्स न भाजनो को,&lt;br&gt;&#xA;जातो यथा मरणरोगजराभिभूतो&lt;br&gt;&#xA;को सज्जनो भवरतिं पिहयेय्य’बालो?&lt;br&gt;&#xA;४५.&lt;br&gt;&#xA;के वापि पज्जलितलोहगुलं गिलन्ति&lt;br&gt;&#xA;सक्का कथञ्चिदपि पाणितलेन भीमं,&lt;br&gt;&#xA;दुक्खोदयं असुचिनिस्सवनं अनन्तम्&lt;br&gt;&#xA;को कामयेथ खलु देहमिमं अबालो?&lt;br&gt;&#xA;४६.&lt;br&gt;&#xA;लोके न मच्चुसममत्थि भयं नरानम्&lt;br&gt;&#xA;न व्याधिदुक्खसममत्थि च किंचि दुक्खं,&lt;br&gt;&#xA;एवं विरूपकरणं न जरासमानम्&lt;br&gt;&#xA;मोहेन भो रतिमुपेति तथापि देहे।&lt;br&gt;&#xA;४७.&lt;br&gt;&#xA;निस्सारतो नलकलीकदलीसमानम्&lt;br&gt;&#xA;अत्तानमेव परिहञ्ञति अत्तहेतु,&lt;br&gt;&#xA;सम्पोसितोपि कुसहाय इवाकतञ्ञू&lt;br&gt;&#xA;कायो न यस्स अनुगच्छति कालकेरा।&lt;br&gt;&#xA;४८.&lt;br&gt;&#xA;तं फेणपिण्डसदिसं विससूलकप्पम्&lt;br&gt;&#xA;तोया’निला’नलमहीउरगाधिवासं,&lt;br&gt;&#xA;जिण्णालयंव परिदुब्बलमत्तभावम्&lt;br&gt;&#xA;दिस्वा नरो कथमुपेति रतिं सपञ्ञो?&lt;br&gt;&#xA;४९.&lt;br&gt;&#xA;आयुक्खयं समुपयाति खणे खणेपि&lt;br&gt;&#xA;अन्वेति मच्चु हननाय जरासिपाणी,&lt;br&gt;&#xA;कालं तथा न परिवत्तति तं अतीतम्&lt;br&gt;&#xA;दुक्खं इदं ननु भवेसु अचिन्तनीयं?&lt;br&gt;&#xA;५०.&lt;br&gt;&#xA;अप्पायुकस्स मरणं सुलभं भवेसु&lt;br&gt;&#xA;दीघायुकस्स च जरा व्यसनं च’नेकं,&lt;br&gt;&#xA;एवं भवे उभयतोपि च दुक्खमेव&lt;br&gt;&#xA;धम्मं समाचरथ दुक्खविनासनाय।&lt;br&gt;&#xA;५१.&lt;br&gt;&#xA;दुक्खग्गिना सुमहता परिपीळितेसु&lt;br&gt;&#xA;लोकत्तयस्स वसतो भववारकेसु,&lt;br&gt;&#xA;सब्बत्तता सुचरितस्स पमादकालो&lt;br&gt;&#xA;भो भो न होति परमं कुसलं चिणाथ।&lt;br&gt;&#xA;५२.&lt;br&gt;&#xA;अप्पं सुखं जललवं विय भो तिणग्गे&lt;br&gt;&#xA;दुक्खन्तु सागरजलं विय सब्बलोके,&lt;br&gt;&#xA;संकप्पना तदपि होति सभावतो हि&lt;br&gt;&#xA;सब्बं तिलोकमपि केवलदुक्खमेव।&lt;br&gt;&#xA;५३.&lt;br&gt;&#xA;कायो न यस्स अनुगच्छति कायहेतु&lt;br&gt;&#xA;बालो अनेकविधमाचरतीह दुक्खं,&lt;br&gt;&#xA;कायो सदा कलि मलाकलिलञ्हि लोके&lt;br&gt;&#xA;काये रतो’नवरतं व्यसनं परेति&lt;br&gt;&#xA;५४.&lt;br&gt;&#xA;मीळ्हाकरं कलिमलाकरमामगन्धम्&lt;br&gt;&#xA;सूळासिसल्लविसपन्नगरोगभूतं,&lt;br&gt;&#xA;देहं विपस्सथ जरामरणाधिवासम्&lt;br&gt;&#xA;तुच्छं सदा विगतसारमिमं विनिन्द्यं।&lt;br&gt;&#xA;५५.&lt;br&gt;&#xA;दुक्खं अनिच्चमसुभं वत अत्तभावम्&lt;br&gt;&#xA;मा संकिलेसय न विज्जति जातु निच्चो,&lt;br&gt;&#xA;अम्भो न विज्जति हि अप्पमपीह सारम्&lt;br&gt;&#xA;सारं समाचरथ धम्ममलं पमादं।&lt;br&gt;&#xA;५६.&lt;br&gt;&#xA;मायामरीचिकदलीनलफेणपुञ्ज-&lt;br&gt;&#xA;गंगातरङ्गजलबुब्बुलसन्निभेसु,&lt;br&gt;&#xA;खन्धेसु पञ्चसु छळायतनेसु तेसु&lt;br&gt;&#xA;अत्ता न विज्जति हि को न वदेय्य’बालो?&lt;br&gt;&#xA;५७.&lt;br&gt;&#xA;वञ्झासुतो ससविसाणमये रथे तु,&lt;br&gt;&#xA;धावेय्य चे चिरतरं सधुरं गहेत्वा,&lt;br&gt;&#xA;दीपच्चिमालमिव तं खणभङ्गभूतम्&lt;br&gt;&#xA;अत्ताति दुब्बलतरन्तु वदेय्य देहं।&lt;br&gt;&#xA;५८.&lt;br&gt;&#xA;बालो यथा सलिलबुब्बुलभाजनेन&lt;br&gt;&#xA;आकण्ठतो वत पिबेय्य मरीचितोयं,&lt;br&gt;&#xA;अत्तानि साररहितं कदलीसमानम्&lt;br&gt;&#xA;मोहा भणेय्य खलु देहमिमं अनत्तं।&lt;br&gt;&#xA;५९.&lt;br&gt;&#xA;यो’दुम्बरस्स कुसुमेन मरीचितोयम्&lt;br&gt;&#xA;वासं यदिच्छति स खेदमुपेति बालो,&lt;br&gt;&#xA;अत्तानमेव परिहञ्ञति अत्तहेतु&lt;br&gt;&#xA;अत्ता न विज्जति कदाचिदपीह देहे।&lt;br&gt;&#xA;६०.&lt;br&gt;&#xA;पोसो यथा हि कदली सुविनिब्भुजन्तो&lt;br&gt;&#xA;सारं तदप्पम्पि नोपलभेय्य कामं,&lt;br&gt;&#xA;खन्धेसु पंचसु छळायतनेसु तेसु&lt;br&gt;&#xA;सुञ्ञेसु किञ्चिदपि नोपलभेय्य सारं।&lt;br&gt;&#xA;६१.&lt;br&gt;&#xA;सुत्तं विना न पटभावमिहत्थि किंचि&lt;br&gt;&#xA;देहं विना न खलु कोचि मिहत्थि सत्तो,&lt;br&gt;&#xA;देहो सभावरहितो खणभंगयुत्तो,&lt;br&gt;&#xA;को अत्तहेतु अपरो भुवि विज्जतीह?&lt;br&gt;&#xA;६२.&lt;br&gt;&#xA;दिस्वा मरीचिसलिलञ्हि सुदूरतो भो&lt;br&gt;&#xA;बालो मिगो समुपधावति तोयसञ्ञी,&lt;br&gt;&#xA;एवं सभावरहिते विपरीतसिद्धे&lt;br&gt;&#xA;देहे परेति परिकप्पनया हि रागं।&lt;br&gt;&#xA;६३.&lt;br&gt;&#xA;देहे सभावरहिते परिकप्पसिद्धे&lt;br&gt;&#xA;अत्ता न विज्जति हि विज्जुमिवन्तलिक्खे,&lt;br&gt;&#xA;भावेथ भावनरता विगतप्पमादा&lt;br&gt;&#xA;सब्बासवप्पहननाय अनत्तसञ्ञं।&lt;br&gt;&#xA;६४.&lt;br&gt;&#xA;लालाकरीसरुधिरस्सुवसानुलित्तम्&lt;br&gt;&#xA;देहं इमं कलिमलाकलिलं असारं,&lt;br&gt;&#xA;सत्ता सदा परिहरन्ति जिगुच्छनीयम्&lt;br&gt;&#xA;नानासुचीहि परिपुण्णघटं यथेव।&lt;br&gt;&#xA;६५.&lt;br&gt;&#xA;णहात्वा जलञ्हि सकलं चतुसागरस्स&lt;br&gt;&#xA;मेरुप्पमाणमपि गन्धमनुत्तरञ्च,&lt;br&gt;&#xA;पप्पोति नेव मनुजो हि सुचिं कदाचि&lt;br&gt;&#xA;किं भो विपस्सथ गुणं किमु अत्तभावे?&lt;br&gt;&#xA;६६.&lt;br&gt;&#xA;देहो स एव विविधासुचिसन्निधानो&lt;br&gt;&#xA;देहो स एव वधबन्धनरोगभूतो,&lt;br&gt;&#xA;देहो स एव नवधा परिभिन्‍नगण्डो&lt;br&gt;&#xA;देहं विना भयकरं न सुसानमत्थि।&lt;br&gt;&#xA;६७.&lt;br&gt;&#xA;अन्तोगतं यदिव मुत्तकरीसभागो&lt;br&gt;&#xA;देहा बहिं अतिचरेय्य विनिक्खमित्वा,&lt;br&gt;&#xA;माता पिता विकरुणा च विनट्ठपेमा&lt;br&gt;&#xA;कामं भवेय्यु किमु बन्धुसुता च दारा?&lt;br&gt;&#xA;६८.&lt;br&gt;&#xA;देहं यथा नवमुखं किमिसङ्घगेहम्&lt;br&gt;&#xA;मंसट्ठिसेदरुधिराकलिलं विगन्धं,&lt;br&gt;&#xA;पोसेन्ति ये विविधपापमिहाचरित्वा&lt;br&gt;&#xA;ते मोहिता मरणधम्ममहो वतेवं!&lt;br&gt;&#xA;६९.&lt;br&gt;&#xA;गण्डूपमे विविधरोग निवासभूते&lt;br&gt;&#xA;काये सदा रुधिरमुत्तकरीसपुण्णे,&lt;br&gt;&#xA;यो एत्थ नन्दति नरो ससिगालभक्खे&lt;br&gt;&#xA;कामञ्हि सोचति परत्थ स बालबुद्धि।&lt;br&gt;&#xA;७०.&lt;br&gt;&#xA;भो फेणपिण्डसदिसो विय सारहीनो&lt;br&gt;&#xA;मीळ्हालयो विय सदा पटिकूलगन्धो,&lt;br&gt;&#xA;आसीविसालयनिभो सभयो सदुक्खो&lt;br&gt;&#xA;देहो सदा सवति लोणघटोव भिन्‍नो।&lt;br&gt;&#xA;७१.&lt;br&gt;&#xA;जातं यथा न कमलं भुवि निन्दनीयम्&lt;br&gt;&#xA;पङ्केसु भो असुचितोय समाकुलेसु,&lt;br&gt;&#xA;जातं तथा परहितम्पि च देहभूतम्&lt;br&gt;&#xA;तं निन्दनीयमिह जातु न होति लोके।&lt;br&gt;&#xA;७२.&lt;br&gt;&#xA;द्वत्तिंसभागपरिपूरतरो विसेसो&lt;br&gt;&#xA;कायो यथा हि नरनारि गणस्स लोके,&lt;br&gt;&#xA;कायेसु किं फलमिहत्थि च पण्डितानम्&lt;br&gt;&#xA;कामं तदेव ननु होति परोपकारं।&lt;br&gt;&#xA;७३.&lt;br&gt;&#xA;पोसोन पण्डिततरेन तथापि देहो&lt;br&gt;&#xA;सब्बत्तना चिरतरं परिपालनीयो,&lt;br&gt;&#xA;धम्मं चरेय्य सुचिरं खलु जीवमानो&lt;br&gt;&#xA;धम्मे हवे मणिवरो इव कामदो भो&lt;br&gt;&#xA;७४.&lt;br&gt;&#xA;खीरे यथा सुपरिभावितमोसधम्हि&lt;br&gt;&#xA;स्नेहेन ओसधबलं परिभासतेव,&lt;br&gt;&#xA;धम्मो तथा इह समाचरितो हि लोके&lt;br&gt;&#xA;छायाव याति परलोक मितो वजन्तं।&lt;br&gt;&#xA;७५.&lt;br&gt;&#xA;कायस्स भो विरचितस्स यथानुकूलम्&lt;br&gt;&#xA;छाया विभाति रुचिरामलदप्पणे तु,&lt;br&gt;&#xA;कत्वा तथेव परमं कुसलं परत्थ&lt;br&gt;&#xA;सम्भूसिता इव भवन्ति फलेन तेन।&lt;br&gt;&#xA;७६.&lt;br&gt;&#xA;देहे तथा विविधदुक्ख निवासभूते&lt;br&gt;&#xA;मोहा पमादवसगा सुखसञ्‍ञमूळ्हा,&lt;br&gt;&#xA;तिक्खे यथा खुरमुखे मधुलेहमानो&lt;br&gt;&#xA;बाळ्हञ्‍च दुक्खमनुगच्छति हीनपञ्‍ञो।&lt;br&gt;&#xA;७७.&lt;br&gt;&#xA;संकप्परागविगते निरतत्तभावे&lt;br&gt;&#xA;दुक्खं सदा समधिगच्छति अप्पपञ्‍ञो,&lt;br&gt;&#xA;मूळ्हस्स चेव सुखसञ्‍ञमिहत्थिलोके&lt;br&gt;&#xA;किंपक्‍कमेव ननु होति विचारमाने।&lt;br&gt;&#xA;७८.&lt;br&gt;&#xA;सब्बोपभोग धनधञ्‍ञविसेसलाभी&lt;br&gt;&#xA;रूपेन भो स मकरद्धजसन्‍निभोपि,&lt;br&gt;&#xA;यो योब्बनेपि मरणं लभते अकामम्&lt;br&gt;&#xA;कामं परत्थपरपाणहरो नरो हि।&lt;br&gt;&#xA;७९.&lt;br&gt;&#xA;सो याचको भवति भिन्‍नकपालहत्थो&lt;br&gt;&#xA;मुण्डो धिगक्खरसतेहि च तज्‍जयन्तो,&lt;br&gt;&#xA;भिक्खं सदारिभवने सकुचेलवासो&lt;br&gt;&#xA;देहे परत्थि परचित्तहरो नरो यो।&lt;br&gt;&#xA;८०.&lt;br&gt;&#xA;इत्थी नमुञ्‍चति सदा पुन इत्थिभावा&lt;br&gt;&#xA;नारी सदा भवति सो पुरिसो परत्थ,&lt;br&gt;&#xA;यो आचरेय्य परदारमलङ्घनीयम्&lt;br&gt;&#xA;घोरञ्‍च विन्दति सदा व्यसनञ्‍च नेकं।&lt;br&gt;&#xA;८१.&lt;br&gt;&#xA;दीनो विगन्धवदनो च जळो अपञ्‍ञो&lt;br&gt;&#xA;मूगो सदा भवति अप्पियदस्सनो च,&lt;br&gt;&#xA;पप्पोति दुक्खमतुलञ्‍च मनुस्सभूतो&lt;br&gt;&#xA;वाचं मुसा भणति यो हि अपञ्‍ञसत्तो।&lt;br&gt;&#xA;८२.&lt;br&gt;&#xA;उम्मत्तका विगतलज्‍जगुणा भवन्ति&lt;br&gt;&#xA;दीना सदा व्यसनसोकपरायणा च,&lt;br&gt;&#xA;जाता भवेसु विविधेसु विरूपदेहा&lt;br&gt;&#xA;पीत्वा हलाहलविसंव सुरं विपञ्‍ञा।&lt;br&gt;&#xA;८३.&lt;br&gt;&#xA;पापानि येन इह आचरितानि यानि&lt;br&gt;&#xA;यो वस्सकोटिनहुतानि अनप्पकानि,&lt;br&gt;&#xA;लद्धान घोरमतुलं नरकेसु दुक्खम्&lt;br&gt;&#xA;पप्पोति चेत्थ विविधव्यसनञ्‍च नेकं।&lt;br&gt;&#xA;८४.&lt;br&gt;&#xA;लोकत्तयेसु सकलेसु समं न किंचि&lt;br&gt;&#xA;लोकस्स सन्तिकरणं रतनत्तयेन,&lt;br&gt;&#xA;तंतेजसा सुमहता जितसब्बपापो&lt;br&gt;&#xA;सोहं सदाधिगतसब्बसुखो भवेय्यं।&lt;br&gt;&#xA;८५.&lt;br&gt;&#xA;लोकत्तयेसु सकलेसु च सब्बसत्ता&lt;br&gt;&#xA;मित्ता च मज्झरिपुबन्धुजना च सब्बे,&lt;br&gt;&#xA;ते सब्बदा विगतरोगभया विसोका&lt;br&gt;&#xA;सब्बं सुखं अधिगता मुदिता भवन्तु।&lt;br&gt;&#xA;८६.&lt;br&gt;&#xA;कायो करीसभरितो विय भिन्‍नकुम्भो&lt;br&gt;&#xA;कायो सदा कलिमलव्यसनाधिवासो,&lt;br&gt;&#xA;काये विहञ्‍ञति च सब्बसुखन्ति लोको&lt;br&gt;&#xA;कायो सदा मरणरोगजराधिवासो।&lt;br&gt;&#xA;८७.&lt;br&gt;&#xA;सो योब्बनोति थविरोति च बालकोति&lt;br&gt;&#xA;सत्ते न पेक्खति विहञ्‍ञतिरेव मच्‍चु,&lt;br&gt;&#xA;सोहं ठितोपि सयितोपि च पक्‍कमन्तो&lt;br&gt;&#xA;गच्छामि मच्‍चुवदनं नियतं तथा हि।&lt;br&gt;&#xA;८८.&lt;br&gt;&#xA;एवं यथा विहितदोसमिदं सरीरम्&lt;br&gt;&#xA;निच्‍चंव तग्गतमना हदये करोथ,&lt;br&gt;&#xA;मेत्तं परित्तमसुभं मरणस्सतिञ्‍च&lt;br&gt;&#xA;भावेथ भावनरता सततं यतत्ता।&lt;br&gt;&#xA;८९.&lt;br&gt;&#xA;दानादि पुञ्‍ञकिरियानि सुखुद्रयानि&lt;br&gt;&#xA;कत्वा च तम्फलमसेस मिहप्पमेय्यं,&lt;br&gt;&#xA;देय्यं सदा परहिताय सुखाय चेव&lt;br&gt;&#xA;किम्भो तदेव ननु हत्थगतञ्हि सारं?&lt;br&gt;&#xA;९०.&lt;br&gt;&#xA;हेतुं विना न भवती हि च किंचि लोके&lt;br&gt;&#xA;सद्दोव पाणितलघट्टनहेतुजातो,&lt;br&gt;&#xA;एवञ्‍च हेतुफल भावविभागभिन्‍नो&lt;br&gt;&#xA;लोको उदेति च विनस्सति तिट्ठती च।&lt;br&gt;&#xA;९१.&lt;br&gt;&#xA;कम्मस्स कारणामयञ्हि यथा अविज्‍जा&lt;br&gt;&#xA;भो कम्मना समधिगच्छति जातिभेदं,&lt;br&gt;&#xA;जातिं पटिच्‍च च जरामरणादिदुक्खम्&lt;br&gt;&#xA;सत्ता सदा पटिलभन्ति अनादिकाले।&lt;br&gt;&#xA;९२.&lt;br&gt;&#xA;कम्मं यथा न भवतीह च मोहनासा&lt;br&gt;&#xA;कम्मक्खयापि च न होति भवेसु जाति,&lt;br&gt;&#xA;जातिक्खया इह जरामरणादिदुक्खम्&lt;br&gt;&#xA;सब्बक्खयो भवति दीपेवानिलेन।&lt;br&gt;&#xA;९३.&lt;br&gt;&#xA;यो पस्सतीह सततं मुनिधम्मकायम्&lt;br&gt;&#xA;बुद्धं स पस्सति नरो इति सो अवोच,&lt;br&gt;&#xA;बुद्धञ्‍च धम्मममलञ्‍च तिलोकनाथम्&lt;br&gt;&#xA;सम्पस्सितुं विचिनथा’पि च धम्मतं भो।&lt;br&gt;&#xA;९४.&lt;br&gt;&#xA;सल्‍लंव भो सुनिसितं हदये निमुग्गम्&lt;br&gt;&#xA;दोसत्तयं विविधपापमलेन लित्तं,&lt;br&gt;&#xA;नानाविधब्यसनभाजनमप्पसन्‍नम्&lt;br&gt;&#xA;पञ्‍ञामयेन बलिसेन निराकरोथ।&lt;br&gt;&#xA;९५.&lt;br&gt;&#xA;नाकम्पयन्ति सकलापि च लोकधम्मा&lt;br&gt;&#xA;चित्तं सदापगतपापकिलेससल्‍लं,&lt;br&gt;&#xA;रूपादयो च विविधा विसया समग्गा&lt;br&gt;&#xA;फुट्ठंव मेरुसिखरं महतानिलेन।&lt;br&gt;&#xA;९६.&lt;br&gt;&#xA;संसारदुक्खमगणेय्य यथा मुनिन्दो&lt;br&gt;&#xA;गम्भिरपारमित सागरमुत्तरित्वा,&lt;br&gt;&#xA;ञेय्यं अबोधि निपुणं हतमोहजालो&lt;br&gt;&#xA;तस्मा सदा परहितं परमं चिणाथ।&lt;br&gt;&#xA;९७.&lt;br&gt;&#xA;ओहाय सो’धिगतमोक्खसुखं परेसम्&lt;br&gt;&#xA;अत्थाय संचरि भवेसु महब्भयेसु,&lt;br&gt;&#xA;एवं सदा परहितं पुरतो करित्वा&lt;br&gt;&#xA;धम्मो मयानुचरितो जगदत्थमेव।&lt;br&gt;&#xA;९८.&lt;br&gt;&#xA;लद्धान दुल्‍लभतरञ्‍च मनुस्सयोनिम्&lt;br&gt;&#xA;सब्बं पपञ्‍चरहितं खणसम्पदञ्‍च,&lt;br&gt;&#xA;ञत्वान आसवनुदेकहितञ्‍च धम्मम्&lt;br&gt;&#xA;को पञ्‍ञवा अनवरं न भजेय्य धम्मं?&lt;br&gt;&#xA;९९.&lt;br&gt;&#xA;लद्धान बुद्धसमयं अतिदुल्‍लभंच&lt;br&gt;&#xA;सद्धम्म मग्गमसमं सिवदं तथेव,&lt;br&gt;&#xA;कल्याणमित्तपवरे मतिसम्पदञ्‍च&lt;br&gt;&#xA;को बुद्धिमा अनवरं न भजेय्य धम्मं?&lt;br&gt;&#xA;१००.&lt;br&gt;&#xA;एवम्पि दुल्‍लभतरं विभवे सुलद्धा&lt;br&gt;&#xA;मच्छेरदोस विरता उभयत्थकामा,&lt;br&gt;&#xA;सद्धादिधम्मसहिता सततप्पमत्ता&lt;br&gt;&#xA;भो! भो! करोथ अमताधिगमाय पुञ्‍ञं।&lt;/p&gt;</description>
    </item>
  </channel>
</rss>
