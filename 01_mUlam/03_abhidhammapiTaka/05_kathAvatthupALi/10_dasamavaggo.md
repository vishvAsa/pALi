---
title: १०. दसमवग्गो

---
१०. दसमवग्गो  


## (९५) १. निरोधकथा

५७१. उपपत्तेसिये पञ्चक्खन्धे अनिरुद्धे किरिया पञ्चक्खन्धा उप्पज्जन्तीति? आमन्ता। दसन्नं खन्धानं समोधानं होति, दस खन्धा सम्मुखीभावं आगच्छन्तीति ? न हेवं वत्तब्बे…पे॰… दसन्नं खन्धानं समोधानं होति, दस खन्धा सम्मुखीभावं आगच्छन्तीति? आमन्ता। द्विन्नं फस्सानं…पे॰… द्विन्नं चित्तानं समोधानं होतीति? न हेवं वत्तब्बे…पे॰…।  
उपपत्तेसिये पञ्चक्खन्धे अनिरुद्धे किरिया चत्तारो खन्धा उप्पज्जन्तीति? आमन्ता। नवन्नं खन्धानं समोधानं होति, नव खन्धा सम्मुखीभावं आगच्छन्तीति? न हेवं वत्तब्बे…पे॰… नवन्नं खन्धानं समोधानं होति, नव खन्धा सम्मुखीभावं आगच्छन्तीति? आमन्ता। द्विन्नं फस्सानं…पे॰… द्विन्नं चित्तानं समोधानं होतीति? न हेवं वत्तब्बे…पे॰…।  
उपपत्तेसिये पञ्चक्खन्धे अनिरुद्धे किरियाञाणं उप्पज्जतीति? आमन्ता। छन्नं खन्धानं समोधानं होति, छ खन्धा सम्मुखीभावं आगच्छन्तीति? न हेवं वत्तब्बे…पे॰… छन्नं खन्धानं समोधानं होति, छ खन्धा सम्मुखीभावं आगच्छन्तीति? आमन्ता। द्विन्नं फस्सानं…पे॰… द्विन्नं चित्तानं समोधानं होतीति? न हेवं वत्तब्बे…पे॰…।  
५७२. उपपत्तेसिये पञ्चक्खन्धे निरुद्धे मग्गो उप्पज्जतीति? आमन्ता। मतो मग्गं भावेति, कालङ्कतो मग्गं भावेतीति? न हेवं वत्तब्बे…पे॰…।  
निरोधकथा निट्ठिता।  
१०. दसमवग्गो  


## (९६) २. रूपं मग्गोतिकथा

५७३. मग्गसमङ्गिस्स रूपं मग्गोति? आमन्ता। सारम्मणं, अत्थि तस्स आवट्टना आभोगो समन्नाहारो मनसिकारो चेतना पत्थना पणिधीति? न हेवं वत्तब्बे…पे॰… ननु अनारम्मणं, नत्थि तस्स आवट्टना…पे॰… पणिधीति? आमन्ता। हञ्चि अनारम्मणं, नत्थि तस्स आवट्टना…पे॰… पणिधि; नो च वत रे वत्तब्बे – ‘‘मग्गसमङ्गिस्स रूपं मग्गो’’ति।  
सम्मावाचा मग्गोति? आमन्ता। सारम्मणा, अत्थि ताय आवट्टना…पे॰… पणिधीति? न हेवं वत्तब्बे…पे॰… ननु अनारम्मणा, नत्थि ताय आवट्टना…पे॰… पणिधीति? आमन्ता। हञ्चि अनारम्मणा, नत्थि ताय आवट्टना…पे॰… पणिधि; नो च वत रे वत्तब्बे – ‘‘सम्मावाचा मग्गो’’ति।  
सम्माकम्मन्तो …पे॰… सम्माआजीवो मग्गोति? आमन्ता। सारम्मणो, अत्थि तस्स आवट्टना…पे॰… पणिधीति? न हेवं वत्तब्बे…पे॰… ननु अनारम्मणो, नत्थि तस्स आवट्टना…पे॰… पणिधीति? आमन्ता । हञ्चि अनारम्मणो, नत्थि तस्स आवट्टना…पे॰… पणिधि; नो च वत रे वत्तब्बे – ‘‘सम्माआजीवो मग्गो’’ति।  
५७४. सम्मादिट्ठि मग्गो, सा च सारम्मणा, अत्थि ताय आवट्टना…पे॰… पणिधीति? आमन्ता। सम्मावाचा मग्गो, सा च सारम्मणा, अत्थि ताय आवट्टना…पे॰… पणिधीति? न हेवं वत्तब्बे …पे॰… सम्मादिट्ठि मग्गो, सा च सारम्मणा, अत्थि ताय आवट्टना…पे॰… पणिधीति? आमन्ता। सम्माकम्मन्तो…पे॰… सम्माआजीवो मग्गो, सो च सारम्मणो, अत्थि तस्स आवट्टना…पे॰… पणिधीति? न हेवं वत्तब्बे…पे॰… सम्मासङ्कप्पो…पे॰… सम्मावायामो…पे॰… सम्मासति…पे॰…।  
सम्मासमाधि मग्गो, सो च सारम्मणो, अत्थि तस्स आवट्टना…पे॰… पणिधीति? आमन्ता। सम्मावाचा मग्गो, सा च सारम्मणा, अत्थि ताय आवट्टना…पे॰… पणिधीति? न हेवं वत्तब्बे…पे॰… सम्मासमाधि मग्गो, सो च सारम्मणो, अत्थि तस्स आवट्टना…पे॰… पणिधीति? आमन्ता। सम्माकम्मन्तो…पे॰… सम्माआजीवो मग्गो, सो च सारम्मणो, अत्थि तस्स आवट्टना…पे॰… पणिधीति? न हेवं वत्तब्बे…पे॰…।  
सम्मावाचा मग्गो, सा च अनारम्मणा, नत्थि ताय आवट्टना…पे॰… पणिधीति? आमन्ता। सम्मादिट्ठि मग्गो, सा च अनारम्मणा, नत्थि ताय आवट्टना…पे॰… पणिधीति? न हेवं वत्तब्बे…पे॰… सम्मावाचा मग्गो, सा च अनारम्मणा, नत्थि ताय आवट्टना…पे॰… पणिधीति? आमन्ता। सम्मासङ्कप्पो…पे॰… सम्मावायामो… सम्मासति … सम्मासमाधि मग्गो, सो च अनारम्मणो, नत्थि तस्स आवट्टना…पे॰… पणिधीति? न हेवं वत्तब्बे…पे॰…।  
सम्माकम्मन्तो …पे॰… सम्माआजीवो मग्गो, सो च अनारम्मणो, नत्थि तस्स आवट्टना…पे॰… पणिधीति? आमन्ता। सम्मादिट्ठि… सम्मासङ्कप्पो… सम्मावायामो… सम्मासति…पे॰… सम्मासमाधि मग्गो, सो च अनारम्मणो, नत्थि तस्स आवट्टना…पे॰… पणिधीति? न हेवं वत्तब्बे…पे॰…।  
५७५. न वत्तब्बं – ‘‘मग्गसमङ्गिस्स रूपं मग्गो’’ति? आमन्ता। ननु सम्मावाचा सम्माकम्मन्तो सम्माआजीवो मग्गोति? आमन्ता। हञ्चि सम्मावाचा सम्माकम्मन्तो सम्माआजीवो मग्गो, तेन वत रे वत्तब्बे – ‘‘मग्गसमङ्गिस्स रूपं मग्गो’’ति।  
रूपं मग्गोतिकथा निट्ठिता।  
१०. दसमवग्गो  


## (९७) ३. पञ्चविञ्ञाणसमङ्गिस्स मग्गकथा

५७६. पञ्चविञ्ञाणसमङ्गिस्स अत्थि मग्गभावनाति? आमन्ता। ननु पञ्चविञ्ञाणा उप्पन्नवत्थुका उप्पन्नारम्मणाति? आमन्ता। हञ्चि पञ्चविञ्ञाणा उप्पन्नवत्थुका उप्पन्नारम्मणा, नो च वत रे वत्तब्बे – ‘‘पञ्चविञ्ञाणसमङ्गिस्स अत्थि मग्गभावना’’ति।  
ननु पञ्चविञ्ञाणा पुरेजातवत्थुका पुरेजातारम्मणा अज्झत्तिकवत्थुका बाहिरारम्मणा असम्भिन्नवत्थुका असम्भिन्नारम्मणा नानावत्थुका नानारम्मणा न अञ्ञमञ्ञस्स गोचरविसयं पच्चनुभोन्ति, न असमन्नाहारा उप्पज्जन्ति, न अमनसिकारा उप्पज्जन्ति, न अब्बोकिण्णा उप्पज्जन्ति, न अपुब्बं अचरिमं उप्पज्जन्ति, न अञ्ञमञ्ञस्स समनन्तरा उप्पज्जन्ति, ननु पञ्चविञ्ञाणा अनाभोगाति? आमन्ता। हञ्चि पञ्चविञ्ञाणा अनाभोगा, नो च वत रे वत्तब्बे – ‘‘पञ्चविञ्ञाणसमङ्गिस्स अत्थि मग्गभावना’’ति।  
५७७. चक्खुविञ्ञाणसमङ्गिस्स अत्थि मग्गभावनाति? आमन्ता। चक्खुविञ्ञाणं सुञ्ञतं आरब्भ उप्पज्जतीति? न हेवं वत्तब्बे…पे॰… चक्खुविञ्ञाणं सुञ्ञतं आरब्भ उप्पज्जतीति? आमन्ता। चक्खुञ्च पटिच्च सुञ्ञतञ्च उप्पज्जति चक्खुविञ्ञाणन्ति? न हेवं वत्तब्बे…पे॰… चक्खुञ्च पटिच्च सुञ्ञतञ्च उप्पज्जति चक्खुविञ्ञाणन्ति? आमन्ता। ‘‘चक्खुञ्च पटिच्च सुञ्ञतञ्च उप्पज्जति चक्खुविञ्ञाण’’न्ति – अत्थेव सुत्तन्तोति? नत्थि। ‘‘चक्खुञ्च पटिच्च रूपे च उप्पज्जति चक्खुविञ्ञाण’’न्ति – अत्थेव सुत्तन्तोति? आमन्ता। हञ्चि ‘‘चक्खुञ्च पटिच्च रूपे च उप्पज्जति चक्खुविञ्ञाण’’न्ति – अत्थेव सुत्तन्तो, नो च वत रे वत्तब्बे – ‘‘चक्खुञ्च पटिच्च सुञ्ञतञ्च उप्पज्जति चक्खुविञ्ञाण’’न्ति।  
५७८. चक्खुविञ्ञाणसमङ्गिस्स अत्थि मग्गभावनाति? आमन्ता। चक्खुविञ्ञाणं अतीतानागतं आरब्भ उप्पज्जतीति? न हेवं वत्तब्बे…पे॰… चक्खुविञ्ञाणसमङ्गिस्स अत्थि मग्गभावनाति? आमन्ता। चक्खुविञ्ञाणं फस्सं आरब्भ…पे॰… वेदनं आरब्भ… सञ्ञं आरब्भ … चेतनं आरब्भ… चित्तं आरब्भ… चक्खुं आरब्भ… कायं आरब्भ…पे॰… सद्दं आरब्भ…पे॰… फोट्ठब्बं आरब्भ उप्पज्जतीति? न हेवं वत्तब्बे…पे॰…।  
मनोविञ्ञाणसमङ्गिस्स अत्थि मग्गभावना, मनोविञ्ञाणं सुञ्ञतं आरब्भ उप्पज्जतीति? आमन्ता। चक्खुविञ्ञाणसमङ्गिस्स अत्थि मग्गभावना, चक्खुविञ्ञाणं सुञ्ञतं आरब्भ उप्पज्जतीति? न हेवं वत्तब्बे…पे॰… मनोविञ्ञाणसमङ्गिस्स अत्थि मग्गभावना, मनोविञ्ञाणं अतीतानागतं आरब्भ उप्पज्जतीति? आमन्ता। चक्खुविञ्ञाणसमङ्गिस्स अत्थि मग्गभावना, चक्खुविञ्ञाणं अतीतानागतं आरब्भ उप्पज्जतीति? न हेवं वत्तब्बे…पे॰… मनोविञ्ञाणसमङ्गिस्स अत्थि मग्गभावना, मनोविञ्ञाणं फस्सं आरब्भ… वेदनं आरब्भ…पे॰… फोट्ठब्बं आरब्भ उप्पज्जतीति? आमन्ता। चक्खुविञ्ञाणसमङ्गिस्स अत्थि मग्गभावना, चक्खुविञ्ञाणं फस्सं आरब्भ… वेदनं आरब्भ…पे॰… फोट्ठब्बं आरब्भ उप्पज्जतीति? न हेवं वत्तब्बे…पे॰…।  
५७९. न वत्तब्बं – ‘‘पञ्चविञ्ञाणसमङ्गिस्स अत्थि मग्गभावना’’ति? आमन्ता। ननु वुत्तं भगवता – ‘‘इध, भिक्खवे, भिक्खु चक्खुना रूपं दिस्वा न निमित्तग्गाही होति नानुब्यञ्जनग्गाही…पे॰… सोतेन सद्दं सुत्वा…पे॰… घानेन गन्धं घायित्वा…पे॰… जिव्हाय रसं सायित्वा…पे॰… कायेन फोट्ठब्बं फुसित्वा न निमित्तग्गाही होति नानुब्यञ्जनग्गाही’’ति! [म॰ नि॰ १.३४९; अ॰ नि॰ ४.३७] अत्थेव सुत्तन्तोति? आमन्ता । तेन हि पञ्चविञ्ञाणसमङ्गिस्स अत्थि मग्गभावनाति।  
पञ्चविञ्ञाणसमङ्गिस्स मग्गकथा निट्ठिता।  
१०. दसमवग्गो  


## (९८) ४. पञ्चविञ्ञाणा कुसलापि अकुसलापीतिकथा

५८०. पञ्चविञ्ञाणा कुसलापि अकुसलापीति? आमन्ता। ननु पञ्चविञ्ञाणा उप्पन्नवत्थुका उप्पन्नारम्मणाति? आमन्ता। हञ्चि पञ्चविञ्ञाणा उप्पन्नवत्थुका उप्पन्नारम्मणा, नो च वत रे वत्तब्बे – ‘‘पञ्चविञ्ञाणा कुसलापि अकुसलापी’’ति। ननु पञ्चविञ्ञाणा पुरेजातवत्थुका पुरेजातारम्मणा अज्झत्तिकवत्थुका बाहिरारम्मणा असम्भिन्नवत्थुका असम्भिन्नारम्मणा नानावत्थुका नानारम्मणा न अञ्ञमञ्ञस्स गोचरविसयं पच्चनुभोन्ति, न असमन्नाहारा उप्पज्जन्ति, न अमनसिकारा उप्पज्जन्ति, न अब्बोकिण्णा उप्पज्जन्ति, न अपुब्बं अचरिमं उप्पज्जन्ति, न अञ्ञमञ्ञस्स समनन्तरा उप्पज्जन्ति, ननु पञ्चविञ्ञाणा अनाभोगाति? आमन्ता। हञ्चि पञ्चविञ्ञाणा अनाभोगा, नो च वत रे वत्तब्बे – ‘‘पञ्चविञ्ञाणा कुसलापि अकुसलापी’’ति।  
५८१. चक्खुविञ्ञाणं कुसलन्ति? आमन्ता। चक्खुविञ्ञाणं सुञ्ञतं आरब्भ उप्पज्जतीति? न हेवं वत्तब्बे…पे॰… चक्खुविञ्ञाणं सुञ्ञतं आरब्भ उप्पज्जतीति? आमन्ता। चक्खुञ्च पटिच्च सुञ्ञतञ्च उप्पज्जति चक्खुविञ्ञाणन्ति? न हेवं वत्तब्बे। चक्खुञ्च पटिच्च सुञ्ञतञ्च उप्पज्जति चक्खुविञ्ञाणन्ति? आमन्ता। चक्खुञ्च पटिच्च सुञ्ञतञ्च उप्पज्जति चक्खुविञ्ञाण’’न्ति – अत्थेव सुत्तन्तोति? नत्थि। ‘‘चक्खुञ्च पटिच्च रूपे च उप्पज्जति चक्खुविञ्ञाण’’न्ति – अत्थेव सुत्तन्तोति? आमन्ता । हञ्चि ‘‘चक्खुञ्च पटिच्च रूपे च उप्पज्जति चक्खुविञ्ञाण’’न्ति – अत्थेव सुत्तन्तो, नो च वत रे वत्तब्बे – ‘‘चक्खुञ्च पटिच्च सुञ्ञतञ्च उप्पज्जति चक्खुविञ्ञाण’’न्ति।  
५८२. चक्खुविञ्ञाणं कुसलम्पि अकुसलम्पीति? आमन्ता। चक्खुविञ्ञाणं अतीतानागतं आरब्भ उप्पज्जतीति? न हेवं वत्तब्बे…पे॰…। चक्खुविञ्ञाणं कुसलम्पि अकुसलम्पीति? आमन्ता। चक्खुविञ्ञाणं फस्सं आरब्भ…पे॰… चित्तं आरब्भ… चक्खुं आरब्भ…पे॰… कायं आरब्भ… सद्दं आरब्भ…पे॰… फोट्ठब्बं आरब्भ उप्पज्जतीति? न हेवं वत्तब्बे…पे॰…।  
मनोविञ्ञाणं कुसलम्पि अकुसलम्पि, मनोविञ्ञाणं सुञ्ञतं आरब्भ उप्पज्जतीति? आमन्ता। चक्खुविञ्ञाणं कुसलम्पि अकुसलम्पि, चक्खुविञ्ञाणं सुञ्ञतं आरब्भ उप्पज्जतीति? न हेवं वत्तब्बे…पे॰… मनोविञ्ञाणं कुसलम्पि अकुसलम्पि, मनोविञ्ञाणं अतीतानागतं आरब्भ उप्पज्जतीति? आमन्ता। चक्खुविञ्ञाणं कुसलम्पि अकुसलम्पि, चक्खुविञ्ञाणं अतीतानागतं आरब्भ उप्पज्जतीति? न हेवं वत्तब्बे…पे॰… मनोविञ्ञाणं कुसलम्पि अकुसलम्पि, मनोविञ्ञाणं फस्सं आरब्भ…पे॰… चित्तं आरब्भ…पे॰… कायं आरब्भ … सद्दं आरब्भ …पे॰… फोट्ठब्बं आरब्भ उप्पज्जतीति? आमन्ता। चक्खुविञ्ञाणं कुसलम्पि अकुसलम्पि, चक्खुविञ्ञाणं फस्सं आरब्भ…पे॰… फोट्ठब्बं आरब्भ उप्पज्जतीति? न हेवं वत्तब्बे…पे॰…।  
५८३. न वत्तब्बं – ‘‘पञ्चविञ्ञाणा कुसलापि अकुसलापी’’ति? आमन्ता। ननु वुत्तं भगवता – ‘‘इध, भिक्खवे, भिक्खु चक्खुना रूपं दिस्वा निमित्तग्गाही होति…पे॰… न निमित्तग्गाही होति…पे॰… सोतेन सद्दं सुत्वा…पे॰… कायेन फोट्ठब्बं फुसित्वा निमित्तग्गाही होति…पे॰… न निमित्तग्गाही होती’’ति! अत्थेव सुत्तन्तोति? आमन्ता। तेन हि पञ्चविञ्ञाणा कुसलापि अकुसलापीति।  
पञ्चविञ्ञाणा कुसलापि अकुसलापीतिकथा निट्ठिता।  
१०. दसमवग्गो  


## (९९) ५. साभोगातिकथा

५८४. पञ्चविञ्ञाणा साभोगाति? आमन्ता। ननु पञ्चविञ्ञाणा उप्पन्नवत्थुका उप्पन्नारम्मणाति? आमन्ता। हञ्चि पञ्चविञ्ञाणा उप्पन्नवत्थुका उप्पन्नारम्मणा, नो च वत रे वत्तब्बे – ‘‘पञ्चविञ्ञाणा साभोगा’’ति। ननु पञ्चविञ्ञाणा पुरेजातवत्थुका पुरेजातारम्मणा अज्झत्तिकवत्थुका बाहिरारम्मणा असम्भिन्नवत्थुका असम्भिन्नारम्मणा नानावत्थुका नानारम्मणा न अञ्ञमञ्ञस्स गोचरविसयं पच्चनुभोन्ति, न असमन्नाहारा उप्पज्जन्ति, न अमनसिकारा उप्पज्जन्ति, न अब्बोकिण्णा उप्पज्जन्ति, न अपुब्बं अचरिमं उप्पज्जन्ति, ननु पञ्चविञ्ञाणा न अञ्ञमञ्ञस्स समनन्तरा उप्पज्जन्तीति? आमन्ता। हञ्चि पञ्चविञ्ञाणा न अञ्ञमञ्ञस्स समनन्तरा उप्पज्जन्ति, नो च वत रे वत्तब्बे – ‘‘पञ्चविञ्ञाणा साभोगा’’ति।  
५८५. चक्खुविञ्ञाणं साभोगन्ति? आमन्ता। चक्खुविञ्ञाणं सुञ्ञतं आरब्भ उप्पज्जतीति? न हेवं वत्तब्बे…पे॰… चक्खुविञ्ञाणं सुञ्ञतं आरब्भ उप्पज्जतीति? आमन्ता। चक्खुञ्च पटिच्च सुञ्ञतञ्च उप्पज्जति चक्खुविञ्ञाणन्ति? न हेवं वत्तब्बे…पे॰… चक्खुञ्च पटिच्च सुञ्ञतञ्च उप्पज्जति चक्खुविञ्ञाणन्ति? आमन्ता। ‘‘चक्खुञ्च पटिच्च सुञ्ञतञ्च उप्पज्जति चक्खुविञ्ञाण’’न्ति – अत्थेव सुत्तन्तोति? नत्थि…पे॰… ‘‘चक्खुञ्च पटिच्च रूपे च उप्पज्जति चक्खुविञ्ञाण’’न्ति – अत्थेव सुत्तन्तोति? आमन्ता। हञ्चि ‘‘चक्खुञ्च पटिच्च रूपे च उप्पज्जति चक्खुविञ्ञाण’’न्ति – अत्थेव सुत्तन्तो, नो च वत रे वत्तब्बे – ‘‘चक्खुञ्च पटिच्च सुञ्ञतञ्च उप्पज्जति चक्खुविञ्ञाण’’न्ति।  
चक्खुविञ्ञाणं साभोगन्ति? आमन्ता। चक्खुविञ्ञाणं अतीतानागतं आरब्भ उप्पज्जतीति? न हेवं वत्तब्बे…पे॰… चक्खुविञ्ञाणं साभोगन्ति? आमन्ता। चक्खुविञ्ञाणं फस्सं आरब्भ…पे॰… फोट्ठब्बं आरब्भ उप्पज्जतीति? न हेवं वत्तब्बे…पे॰… मनोविञ्ञाणं साभोगं, मनोविञ्ञाणं सुञ्ञतं आरब्भ उप्पज्जतीति? आमन्ता। चक्खुविञ्ञाणं साभोगं, चक्खुविञ्ञाणं सुञ्ञतं आरब्भ उप्पज्जतीति? न हेवं वत्तब्बे…पे॰… मनोविञ्ञाणं साभोगं, मनोविञ्ञाणं अतीतानागतं आरब्भ उप्पज्जतीति? आमन्ता। चक्खुविञ्ञाणं साभोगं, चक्खुविञ्ञाणं अतीतानागतं आरब्भ उप्पज्जतीति? न हेवं वत्तब्बे…पे॰… मनोविञ्ञाणं साभोगं, मनोविञ्ञाणं फस्सं आरब्भ…पे॰… फोट्ठब्बं आरब्भ उप्पज्जतीति? आमन्ता। चक्खुविञ्ञाणं साभोगं, चक्खुविञ्ञाणं फस्सं आरब्भ…पे॰… फोट्ठब्बं आरब्भ उप्पज्जतीति? न हेवं वत्तब्बे…पे॰…।  
५८६. न वत्तब्बं – ‘‘पञ्चविञ्ञाणा साभोगा’’ति? आमन्ता। ननु वुत्तं भगवता – ‘‘इध, भिक्खवे, भिक्खु चक्खुना रूपं दिस्वा निमित्तग्गाही होति…पे॰… न निमित्तग्गाही होति…पे॰… कायेन फोट्ठब्बं फुसित्वा निमित्तग्गाही होति…पे॰… न निमित्तग्गाही होती’’ति! अत्थेव सुत्तन्तोति? आमन्ता। तेन हि पञ्चविञ्ञाणा साभोगाति…पे॰…।  
साभोगातिकथा निट्ठिता।  
१०. दसमवग्गो  


## (१००) ६. द्वीहिसीलेहिकथा

५८७. मग्गसमङ्गी द्वीहि सीलेहि समन्नागतोति? आमन्ता। मग्गसमङ्गी द्वीहि फस्सेहि द्वीहि वेदनाहि द्वीहि सञ्ञाहि द्वीहि चेतनाहि द्वीहि चित्तेहि द्वीहि सद्धाहि द्वीहि वीरियेहि द्वीहि सतीहि द्वीहि समाधीहि द्वीहि पञ्ञाहि समन्नागतोति? न हेवं वत्तब्बे…पे॰…।  
मग्गसमङ्गी लोकियेन सीलेन समन्नागतोति? आमन्ता। मग्गसमङ्गी लोकियेन फस्सेन लोकियाय वेदनाय लोकियाय पञ्ञाय लोकियाय चेतनाय लोकियेन चित्तेन लोकियाय सद्धाय लोकियेन वीरियेन लोकियाय सतिया लोकियेन समाधिना लोकियाय पञ्ञाय समन्नागतोति? न हेवं वत्तब्बे…पे॰…।  
मग्गसमङ्गी लोकियेन च लोकुत्तरेन च सीलेन समन्नागतोति? आमन्ता। मग्गसमङ्गी लोकियेन च लोकुत्तरेन च फस्सेन समन्नागतो…पे॰… लोकियाय च लोकुत्तराय च पञ्ञाय समन्नागतोति? न हेवं वत्तब्बे…पे॰… मग्गसमङ्गी लोकियेन सीलेन समन्नागतोति? आमन्ता। मग्गसमङ्गी पुथुज्जनोति? न हेवं वत्तब्बे…पे॰…।  
५८८. मग्गसमङ्गी लोकियाय सम्मावाचाय समन्नागतोति? आमन्ता। मग्गसमङ्गी लोकियाय सम्मादिट्ठिया समन्नागतोति? न हेवं वत्तब्बे…पे॰… मग्गसमङ्गी लोकियाय सम्मावाचाय समन्नागतोति ? आमन्ता। मग्गसमङ्गी लोकियेन सम्मासङ्कप्पेन…पे॰… लोकियेन सम्मावायामेन…पे॰… लोकियाय सम्मासतिया…पे॰… लोकियेन सम्मासमाधिना समन्नागतोति? न हेवं वत्तब्बे…पे॰… मग्गसमङ्गी लोकियेन सम्माकम्मन्तेन…पे॰… लोकियेन सम्माआजीवेन समन्नागतोति? आमन्ता। मग्गसमङ्गी लोकियाय सम्मादिट्ठिया…पे॰… लोकियेन सम्मासमाधिना समन्नागतोति? न हेवं वत्तब्बे…पे॰…।  
मग्गसमङ्गी लोकियाय च लोकुत्तराय च सम्मावाचाय समन्नागतोति? आमन्ता। मग्गसमङ्गी लोकियाय च लोकुत्तराय च सम्मादिट्ठिया समन्नागतोति? न हेवं वत्तब्बे…पे॰… मग्गसमङ्गी लोकियाय च लोकुत्तराय च सम्मावाचाय समन्नागतोति? आमन्ता। मग्गसमङ्गी लोकियेन च लोकुत्तरेन च सम्मासङ्कप्पेन…पे॰… लोकियेन च लोकुत्तरेन च सम्मावायामेन …पे॰… लोकियाय च लोकुत्तराय च सम्मासतिया…पे॰… लोकियेन च लोकुत्तरेन च सम्मासमाधिना समन्नागतोति? न हेवं वत्तब्बे…पे॰…।  
मग्गसमङ्गी लोकियेन च लोकुत्तरेन च सम्माकम्मन्तेन…पे॰… सम्माआजीवेन समन्नागतोति? आमन्ता। मग्गसमङ्गी लोकियाय च लोकुत्तराय च सम्मादिट्ठिया समन्नागतोति? न हेवं वत्तब्बे…पे॰… मग्गसमङ्गी लोकियेन च लोकुत्तरेन च सम्माआजीवेन समन्नागतोति? आमन्ता । मग्गसमङ्गी लोकियेन च लोकुत्तरेन च सम्मासङ्कप्पेन…पे॰… लोकियेन च लोकुत्तरेन च सम्मासमाधिना समन्नागतोति? न हेवं वत्तब्बे…पे॰…।  
५८९. न वत्तब्बं – ‘‘मग्गसमङ्गी द्वीहि सीलेहि समन्नागतो’’ति? आमन्ता। लोकिये सीले निरुद्धे मग्गो उप्पज्जतीति? आमन्ता। दुस्सीलो खण्डसीलो छिन्नसीलो मग्गं भावेतीति? न हेवं वत्तब्बे …पे॰… तेन हि मग्गसमङ्गी द्वीहि सीलेहि समन्नागतोति।  
द्वीहिसीलेहिकथा निट्ठिता।  
१०. दसमवग्गो  


## (१०१) ७. सीलं अचेतसिकन्तिकथा

५९०. सीलं अचेतसिकन्ति? आमन्ता। रूपं…पे॰… निब्बानं…पे॰… चक्खायतनं …पे॰… कायायतनं… रूपायतनं…पे॰… फोट्ठब्बायतनन्ति? न हेवं वत्तब्बे…पे॰… सीलं अचेतसिकन्ति? आमन्ता। फस्सो अचेतसिकोति? न हेवं वत्तब्बे …पे॰… सीलं अचेतसिकन्ति? आमन्ता। वेदना…पे॰… सञ्ञा…पे॰… चेतना…पे॰… सद्धा…पे॰… वीरियं…पे॰… सति…पे॰… समाधि…पे॰… पञ्ञा अचेतसिकाति? न हेवं वत्तब्बे…पे॰…।  
फस्सो चेतसिकोति? आमन्ता। सीलं चेतसिकन्ति? न हेवं वत्तब्बे…पे॰… वेदना…पे॰… सञ्ञा…पे॰… चेतना…पे॰… सद्धा…पे॰… वीरियं…पे॰… सति…पे॰… समाधि…पे॰… पञ्ञा चेतसिकाति? आमन्ता। सीलं चेतसिकन्ति? न हेवं वत्तब्बे…पे॰…।  
५९१. सीलं अचेतसिकन्ति? आमन्ता। अनिट्ठफलन्ति? न हेवं वत्तब्बे…पे॰… ननु इट्ठफलन्ति? आमन्ता। हञ्चि इट्ठफलं, नो च वत रे वत्तब्बे – ‘‘सीलं अचेतसिक’’न्ति।  
सद्धा इट्ठफला, सद्धा चेतसिकाति? आमन्ता। सीलं इट्ठफलं, सीलं चेतसिकन्ति? न हेवं वत्तब्बे…पे॰… वीरियं…पे॰… सति…पे॰… समाधि…पे॰… पञ्ञा इट्ठफला, पञ्ञा चेतसिकाति? आमन्ता। सीलं इट्ठफलं, सीलं चेतसिकन्ति? न हेवं वत्तब्बे…पे॰…।  
सीलं इट्ठफलं, सीलं अचेतसिकन्ति? आमन्ता । सद्धा इट्ठफला, सद्धा अचेतसिकाति? न हेवं वत्तब्बे…पे॰… सीलं इट्ठफलं, सीलं अचेतसिकन्ति? आमन्ता। वीरियं…पे॰… सति…पे॰… समाधि…पे॰… पञ्ञा इट्ठफला, पञ्ञा अचेतसिकाति? न हेवं वत्तब्बे…पे॰…।  
५९२. सीलं अचेतसिकन्ति? आमन्ता। अफलं अविपाकन्ति? न हेवं वत्तब्बे…पे॰… ननु सफलं सविपाकन्ति? आमन्ता। हञ्चि सफलं सविपाकं, नो च वत रे वत्तब्बे – ‘‘सीलं अचेतसिक’’न्ति…पे॰…।  
चक्खायतनं अचेतसिकं अविपाकन्ति? आमन्ता। सीलं अचेतसिकं अविपाकन्ति? न हेवं वत्तब्बे…पे॰… सोतायतनं…पे॰… कायायतनं …पे॰… रूपायतनं…पे॰… फोट्ठब्बायतनं अचेतसिकं अविपाकन्ति? आमन्ता। सीलं अचेतसिकं अविपाकन्ति? न हेवं वत्तब्बे…पे॰…।  
सीलं अचेतसिकं सविपाकन्ति? आमन्ता। चक्खायतनं अचेतसिकं सविपाकन्ति? न हेवं वत्तब्बे…पे॰… सीलं अचेतसिकं सविपाकन्ति? आमन्ता। सोतायतनं…पे॰… कायायतनं… रूपायतनं…पे॰… फोट्ठब्बायतनं अचेतसिकं सविपाकन्ति? न हेवं वत्तब्बे…पे॰…।  
५९३. सम्मावाचा अचेतसिकाति? आमन्ता। सम्मादिट्ठि अचेतसिकाति? न हेवं वत्तब्बे…पे॰… सम्मावाचा अचेतसिकाति? आमन्ता। सम्मासङ्कप्पो…पे॰… सम्मावायामो…पे॰… सम्मासति…पे॰… सम्मासमाधि अचेतसिकोति? न हेवं वत्तब्बे…पे॰… सम्माकम्मन्तो…पे॰… सम्माआजीवो अचेतसिकोति? आमन्ता। सम्मादिट्ठि अचेतसिकाति? न हेवं वत्तब्बे…पे॰… सम्माआजीवो अचेतसिकोति? आमन्ता। सम्मासङ्कप्पो… सम्मावायामो… सम्मासति… सम्मासमाधि अचेतसिकोति? न हेवं वत्तब्बे…पे॰…।  
सम्मादिट्ठि चेतसिकाति? आमन्ता। सम्मावाचा चेतसिकाति? न हेवं वत्तब्बे…पे॰… सम्मादिट्ठि चेतसिकाति? आमन्ता। सम्माकम्मन्तो…पे॰… सम्माआजीवो चेतसिकोति? न हेवं वत्तब्बे…पे॰… सम्मासङ्कप्पो…पे॰… सम्मावायामो…पे॰… सम्मासति…पे॰… सम्मासमाधि चेतसिकोति? आमन्ता। सम्मावाचा चेतसिकाति? न हेवं वत्तब्बे…पे॰… सम्मासमाधि चेतसिकोति? आमन्ता। सम्माकम्मन्तो…पे॰… सम्माआजीवो चेतसिकोति? न हेवं वत्तब्बे…पे॰…।  
५९४. न वत्तब्बं – ‘‘सीलं अचेतसिक’’न्ति? आमन्ता। सीले उप्पज्जित्वा निरुद्धे दुस्सीलो होतीति? न हेवं वत्तब्बे। तेन हि सीलं अचेतसिकन्ति।  
सीलं अचेतसिकन्तिकथा निट्ठिता।  
१०. दसमवग्गो  


## (१०२) ८. सीलं न चित्तानुपरिवत्तीतिकथा

५९५. सीलं न चित्तानुपरिवत्तीति? आमन्ता। रूपं… निब्बानं… चक्खायतनं…पे॰… फोट्ठब्बायतनन्ति? न हेवं वत्तब्बे…पे॰… सीलं न चित्तानुपरिवत्तीति? आमन्ता। फस्सो न चित्तानुपरिवत्तीति? न हेवं वत्तब्बे…पे॰… सीलं न चित्तानुपरिवत्तीति? आमन्ता। वेदना…पे॰… सञ्ञा… चेतना… सद्धा… वीरियं… सति… समाधि…पे॰… पञ्ञा न चित्तानुपरिवत्तीति? न हेवं वत्तब्बे…पे॰…।  
फस्सो चित्तानुपरिवत्तीति? आमन्ता। सीलं चित्तानुपरिवत्तीति? न हेवं वत्तब्बे…पे॰… वेदना…पे॰… सञ्ञा… चेतना … सद्धा… वीरियं… सति… समाधि…पे॰… पञ्ञा चित्तानुपरिवत्तीति? आमन्ता। सीलं चित्तानुपरिवत्तीति? न हेवं वत्तब्बे…पे॰…।  
५९६. सम्मावाचा न चित्तानुपरिवत्तीति? आमन्ता। सम्मादिट्ठि न चित्तानुपरिवत्तीति? न हेवं वत्तब्बे…पे॰… सम्मावाचा न चित्तानुपरिवत्तीति? आमन्ता। सम्मासङ्कप्पो… सम्मावायामो… सम्मासति…पे॰… सम्मासमाधि न चित्तानुपरिवत्तीति? न हेवं वत्तब्बे…पे॰…।  
सम्माकम्मन्तो…पे॰… सम्माआजीवो न चित्तानुपरिवत्तीति? आमन्ता । सम्मादिट्ठि न चित्तानुपरिवत्तीति? न हेवं वत्तब्बे…पे॰… सम्माआजीवो न चित्तानुपरिवत्तीति ? आमन्ता। सम्मासङ्कप्पो… सम्मावायामो… सम्मासति…पे॰… सम्मासमाधि न चित्तानुपरिवत्तीति? न हेवं वत्तब्बे…पे॰…।  
सम्मादिट्ठि चित्तानुपरिवत्तीति? आमन्ता। सम्मावाचा चित्तानुपरिवत्तीति? न हेवं वत्तब्बे…पे॰… सम्मादिट्ठि चित्तानुपरिवत्तीति? आमन्ता। सम्माकम्मन्तो…पे॰… सम्माआजीवो चित्तानुपरिवत्तीति? न हेवं वत्तब्बे…पे॰…।  
सम्मासङ्कप्पो … सम्मावायामो… सम्मासति…पे॰… सम्मासमाधि चित्तानुपरिवत्तीति? आमन्ता। सम्मावाचा चित्तानुपरिवत्तीति? न हेवं वत्तब्बे…पे॰… सम्मासमाधि चित्तानुपरिवत्तीति? आमन्ता। सम्माकम्मन्तो…पे॰… सम्माआजीवो चित्तानुपरिवत्तीति ? न हेवं वत्तब्बे…पे॰…।  
५९७. न वत्तब्बं – ‘‘सीलं न चित्तानुपरिवत्ती’’ति? आमन्ता। सीले उप्पज्जित्वा निरुद्धे दुस्सीलो होतीति? न हेवं वत्तब्बे। तेन हि सीलं न चित्तानुपरिवत्तीति।  
सीलं न चित्तानुपरिवत्तीतिकथा निट्ठिता।  
१०. दसमवग्गो  


## (१०३) ९. समादानहेतुकथा

५९८. समादानहेतुकं सीलं वड्ढतीति? आमन्ता। समादानहेतुको फस्सो वड्ढति, वेदना वड्ढति, सञ्ञा वड्ढति, चेतना वड्ढति, चित्तं वड्ढति, सद्धा वड्ढति, वीरियं वड्ढति, सति वड्ढति, समाधि वड्ढति, पञ्ञा वड्ढतीति? न हेवं वत्तब्बे…पे॰…।  
समादानहेतुकं सीलं वड्ढतीति? आमन्ता। लता विय वड्ढति, मालुवा विय वड्ढति, रुक्खो विय वड्ढति, तिणं विय वड्ढति, मुञ्जपुञ्जो विय वड्ढतीति? न हेवं वत्तब्बे…पे॰…।  
५९९. समादानहेतुकं सीलं वड्ढतीति? आमन्ता। सीलं समादियित्वा कामवितक्कं वितक्केन्तस्स ब्यापादवितक्कं वितक्केन्तस्स विहिंसावितक्कं वितक्केन्तस्स सीलं वड्ढतीति? आमन्ता। द्विन्नं फस्सानं…पे॰… द्विन्नं चित्तानं समोधानं होतीति? न हेवं वत्तब्बे…पे॰… द्विन्नं फस्सानं…पे॰… द्विन्नं चित्तानं समोधानं होतीति ? आमन्ता। कुसलाकुसला सावज्जानवज्जा हीनपणीता कण्हसुक्कसप्पटिभागा धम्मा सम्मुखीभावं आगच्छन्तीति? न हेवं वत्तब्बे…पे॰…।  
कुसलाकुसला सावज्जानवज्जा हीनपणीता कण्हसुक्कसप्पटिभागा धम्मा सम्मुखीभावं आगच्छन्तीति? आमन्ता। ननु वुत्तं भगवता – ‘‘चत्तारिमानि, भिक्खवे, सुविदूरविदूरानि! कतमानि चत्तारि? नभञ्च, भिक्खवे, पथवी च – इदं पठमं सुविदूरविदूरं…पे॰… तस्मा सतं धम्मो असब्भि आरका’’ति। अत्थेव सुत्तन्तोति? आमन्ता । तेन हि न वत्तब्बं – ‘‘कुसलाकुसला सावज्जानवज्जा हीनपणीता कण्हसुक्कसप्पटिभागा धम्मा सम्मुखीभावं आगच्छन्ती’’ति।  
६००. न वत्तब्बं – ‘‘समादानहेतुकं सीलं वड्ढती’’ति? आमन्ता। ननु वुत्तं भगवता – ‘‘आरामरोपा वनरोपा…पे॰… धम्मट्ठा सीलसम्पन्ना ते जना सग्गगामिनो’’ति। अत्थेव सुत्तन्तोति? आमन्ता। तेन हि समादानहेतुकं सीलं वड्ढतीति।  
समादानहेतुकथा निट्ठिता।  
१०. दसमवग्गो  


## (१०४) १०. विञ्ञत्ति सीलन्तिकथा

६०१. विञ्ञत्ति सीलन्ति? आमन्ता। पाणातिपाता वेरमणीति? न हेवं वत्तब्बे…पे॰… अदिन्नादाना वेरमणीति? न हेवं वत्तब्बे…पे॰… कामेसुमिच्छाचारा वेरमणीति? न हेवं वत्तब्बे …पे॰… मुसावादा वेरमणीति? न हेवं वत्तब्बे…पे॰… सुरामेरयमज्जपमादट्ठाना वेरमणीति? न हेवं वत्तब्बे…पे॰…।  
अभिवादनं सीलं, पच्चुट्ठानं सीलं, अञ्जलिकम्मं सीलं, सामीचिकम्मं सीलं, आसनाभिहारो सीलं, सेय्याभिहारो सीलं, पादोदकाभिहारो सीलं, पादकथलिकाभिहारो सीलं, न्हाने पिट्ठिपरिकम्मं सीलन्ति? आमन्ता । पाणातिपाता वेरमणीति? न हेवं वत्तब्बे…पे॰… सुरामेरयमज्जपमादट्ठाना वेरमणीति? न हेवं वत्तब्बे…पे॰…।  
६०२. न वत्तब्बं – ‘‘विञ्ञत्ति सील’’न्ति? आमन्ता। दुस्सिल्यन्ति? न हेवं वत्तब्बे…पे॰… तेन हि विञ्ञत्ति सीलन्ति।  
विञ्ञत्ति सीलन्तिकथा निट्ठिता।  
१०. दसमवग्गो  


## (१०५) ११. अविञ्ञत्ति दुस्सिल्यन्तिकथा

६०३. अविञ्ञत्ति दुस्सिल्यन्ति? आमन्ता। पाणातिपातोति? न हेवं वत्तब्बे…पे॰… अदिन्नादानन्ति? न हेवं वत्तब्बे…पे॰… कामेसुमिच्छाचारोति? न हेवं वत्तब्बे…पे॰… मुसावादोति? न हेवं वत्तब्बे…पे॰… सुरामेरयमज्जपमादट्ठानन्ति? न हेवं वत्तब्बे…पे॰…।  
पापकम्मं समादियित्वा दानं ददन्तस्स पुञ्ञञ्च अपुञ्ञञ्च उभो वड्ढन्तीति? न हेवं वत्तब्बे…पे॰… पुञ्ञञ्च अपुञ्ञञ्च उभो वड्ढन्तीति? आमन्ता । द्विन्नं फस्सानं…पे॰… द्विन्नं चित्तानं समोधानं होतीति? न हेवं वत्तब्बे…पे॰… द्विन्नं फस्सानं…पे॰… द्विन्नं चित्तानं समोधानं होतीति? आमन्ता। कुसलाकुसला सावज्जानवज्जा हीनपणीता कण्हसुक्कसप्पटिभागा धम्मा सम्मुखीभावं आगच्छन्तीति? न हेवं वत्तब्बे…पे॰…।  
कुसलाकुसला सावज्जानवज्जा हीनपणीता कण्हसुक्कसप्पटिभागा धम्मा सम्मुखीभावं आगच्छन्तीति? आमन्ता। ननु वुत्तं भगवता – ‘‘चत्तारिमानि, भिक्खवे, सुविदूरविदूरानि ! कतमानि चत्तारि? नभञ्च, भिक्खवे, पथवी च – इदं पठमं सुविदूरविदूरं…पे॰… तस्मा सतं धम्मो असब्भि आरका’’ति। अत्थेव सुत्तन्तोति? आमन्ता। तेन हि न वत्तब्बं – ‘‘कुसलाकुसला सावज्जानवज्जा हीनपणीता कण्हसुक्कसप्पटिभागा धम्मा सम्मुखीभावं आगच्छन्ती’’ति।  
६०४. न वत्तब्बं – ‘‘अविञ्ञत्ति दुस्सिल्य’’न्ति? आमन्ता। ननु पापकम्मं समादिन्नो आसीति? आमन्ता। हञ्चि पापकम्मं समादिन्नो आसि, तेन वत रे वत्तब्बे – ‘‘अविञ्ञत्ति दुस्सिल्य’’न्ति।  
अविञ्ञत्ति दुस्सिल्यन्तिकथा निट्ठिता।  
दसमवग्गो।  
तस्सुद्दानं –  
उपपत्तेसिये पञ्चक्खन्धे अनिरुद्धे किरिया पञ्चक्खन्धा उप्पज्जन्ति, मग्गसमङ्गिस्स रूपं मग्गो, पञ्चविञ्ञाणसमङ्गिस्स अत्थि मग्गभावना, पञ्चविञ्ञाणा कुसलापि अकुसलापि, पञ्चविञ्ञाणा साभोगा, मग्गसमङ्गी द्वीहि सीलेहि समन्नागतो, सीलं अचेतसिकं, सीलं न चित्तानुपरिवत्ति, समादानहेतुकं सीलं वड्ढतीति, विञ्ञत्तिसीलं अविञ्ञत्ति दुस्सिल्यन्ति।  
दुतियो पण्णासको।  
तस्सुद्दानं –  
नियामसङ्गहगतानिसंसता च निरोधोति [नियाम सङ्गहगतानिसंसता अत्थि पञ्चवोकारभवो निरोधो मग्गसमङ्गिस्स पञ्चवोकारभवोति (सी॰ स्या॰ क॰), नियाम सङ्गह गतानिसंसता अत्थि पञ्चवोकारभवो मग्गसमङ्गिस्स नो पञ्चवोकारभवो (पी॰)]।  