<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;०१ खुद्दकपाठपाळि on पाळिषु विश्वासटिप्पणयो</title>
    <link>https://vishvAsa.github.io/pALi/01_mUlam/02_suttapiTaka/05_khuddakanikAya/01_khuddakapAThapALi/</link>
    <description>Recent content in &#43;०१ खुद्दकपाठपाळि on पाळिषु विश्वासटिप्पणयो</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/pALi/01_mUlam/02_suttapiTaka/05_khuddakanikAya/01_khuddakapAThapALi/index.xml" rel="self" type="application/rss+xml" />
    <item>
      <title>०१. सरणत्तयम्</title>
      <link>https://vishvAsa.github.io/pALi/01_mUlam/02_suttapiTaka/05_khuddakanikAya/01_khuddakapAThapALi/01_saraNattayam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/01_mUlam/02_suttapiTaka/05_khuddakanikAya/01_khuddakapAThapALi/01_saraNattayam/</guid>
      <description>&lt;p&gt;॥ नमो तस्स भगवतो अरहतो सम्मासम्बुद्धस्स॥&lt;br&gt;&#xA;खुद्दकनिकाये&lt;br&gt;&#xA;खुद्दकपाठपाळि&lt;br&gt;&#xA;१. सरणत्तयम्&lt;br&gt;&#xA;बुद्धं सरणं गच्छामि।&lt;br&gt;&#xA;धम्मं सरणं गच्छामि।&lt;br&gt;&#xA;सङ्घं सरणं गच्छामि॥&lt;br&gt;&#xA;दुतियम्पि बुद्धं सरणं गच्छामि।&lt;br&gt;&#xA;दुतियम्पि धम्मं सरणं गच्छामि।&lt;br&gt;&#xA;दुतियम्पि सङ्घं सरणं गच्छामि॥&lt;br&gt;&#xA;ततियम्पि बुद्धं सरणं गच्छामि।&lt;br&gt;&#xA;ततियम्पि धम्मं सरणं गच्छामि।&lt;br&gt;&#xA;ततियम्पि सङ्घं सरणं गच्छामि॥&lt;br&gt;&#xA;सरणत्तयं [सरणगमनं निट्ठितं (स्या॰)] निट्ठितम्।&lt;/p&gt;</description>
    </item>
    <item>
      <title>०२. दससिक्खापदम्</title>
      <link>https://vishvAsa.github.io/pALi/01_mUlam/02_suttapiTaka/05_khuddakanikAya/01_khuddakapAThapALi/02_dasasikkhApadam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/01_mUlam/02_suttapiTaka/05_khuddakanikAya/01_khuddakapAThapALi/02_dasasikkhApadam/</guid>
      <description>&lt;p&gt;२. दससिक्खापदम्&lt;br&gt;&#xA;१. पाणातिपाता वेरमणी-सिक्खापदं [वेरमणीसिक्खापदं (सी॰ स्या॰)] समादियामि।&lt;br&gt;&#xA;२. अदिन्नादाना वेरमणी-सिक्खापदं समादियामि।&lt;br&gt;&#xA;३. अब्रह्मचरिया वेरमणी-सिक्खापदं समादियामि।&lt;br&gt;&#xA;४. मुसावादा वेरमणी-सिक्खापदं समादियामि।&lt;br&gt;&#xA;५. सुरामेरयमज्जपमादट्ठाना वेरमणी-सिक्खापदं समादियामि ।&lt;br&gt;&#xA;६. विकालभोजना वेरमणी-सिक्खापदं समादियामि।&lt;br&gt;&#xA;७. नच्च-गीत-वादित-विसूकदस्सना वेरमणी-सिक्खापदं समादियामि।&lt;br&gt;&#xA;८. माला-गन्ध-विलेपन-धारण-मण्डन-विभूसनट्ठाना वेरमणी-सिक्खापदं समादियामि।&lt;br&gt;&#xA;९. उच्चासयन-महासयना वेरमणी-सिक्खापदं समादियामि।&lt;br&gt;&#xA;१०. जातरूप-रजतपटिग्गहणा वेरमणी-सिक्खापदं समादियामि।&lt;br&gt;&#xA;दससिक्खापदं [दससिक्खापदं निट्ठितं (स्या॰)] निट्ठितम्।&lt;/p&gt;</description>
    </item>
    <item>
      <title>०३. द्वत्तिंसाकारो</title>
      <link>https://vishvAsa.github.io/pALi/01_mUlam/02_suttapiTaka/05_khuddakanikAya/01_khuddakapAThapALi/03_dvattiMsAkAro/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/01_mUlam/02_suttapiTaka/05_khuddakanikAya/01_khuddakapAThapALi/03_dvattiMsAkAro/</guid>
      <description>&lt;p&gt;३. द्वत्तिंसाकारो&lt;br&gt;&#xA;अत्थि इमस्मिं काये –&lt;br&gt;&#xA;केसा लोमा नखा दन्ता तचो,&lt;br&gt;&#xA;मंसं न्हारु [नहारु (सी॰ पी॰), नहारू (स्या॰ कं॰)] अट्ठि [अट्ठी (स्या॰ कं)] अट्ठिमिञ्जं वक्कं,&lt;br&gt;&#xA;हदयं यकनं किलोमकं पिहकं पप्फासं,&lt;br&gt;&#xA;अन्तं अन्तगुणं उदरियं करीसं मत्थलुङ्गं [( ) सब्बत्थ नत्थि, अट्ठकथा च द्वत्तिंससङ्ख्या च मनसि कातब्बा],&lt;br&gt;&#xA;पित्तं सेम्हं पुब्बो लोहितं सेदो मेदो,&lt;br&gt;&#xA;अस्सु वसा खेळो सिङ्घाणिका लसिका मुत्तन्ति [मुत्तं, मत्थके मत्थलुङ्गन्ति (स्या॰)]॥&lt;br&gt;&#xA;द्वत्तिंसाकारो निट्ठितो।&lt;/p&gt;</description>
    </item>
    <item>
      <title>०४. कुमारपञ्हा</title>
      <link>https://vishvAsa.github.io/pALi/01_mUlam/02_suttapiTaka/05_khuddakanikAya/01_khuddakapAThapALi/04_kumArapa~nhA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/01_mUlam/02_suttapiTaka/05_khuddakanikAya/01_khuddakapAThapALi/04_kumArapa~nhA/</guid>
      <description>&lt;p&gt;४. कुमारपञ्हा&lt;br&gt;&#xA;१. ‘‘एकं नाम किं’’? ‘‘सब्बे सत्ता आहारट्ठितिका’’।&lt;br&gt;&#xA;२. ‘‘द्वे नाम किं’’? ‘‘नामञ्च रूपञ्च’’।&lt;br&gt;&#xA;३. ‘‘तीणि नाम किं’’? ‘‘तिस्सो वेदना’’।&lt;br&gt;&#xA;४. ‘‘चत्तारि नाम किं’’? ‘‘चत्तारि अरियसच्चानि’’।&lt;br&gt;&#xA;५. ‘‘पञ्च नाम किं’’? ‘‘पञ्चुपादानक्खन्धा’’।&lt;br&gt;&#xA;६. ‘‘छ नाम किं’’? ‘‘छ अज्झत्तिकानि आयतनानि’’।&lt;br&gt;&#xA;७. ‘‘सत्त नाम किं’’? ‘‘सत्त बोज्झङ्गा’’।&lt;br&gt;&#xA;८. ‘‘अट्ठ नाम किं’’? ‘‘अरियो अट्ठङ्गिको मग्गो’’।&lt;br&gt;&#xA;९. ‘‘नव नाम किं’’? ‘‘नव सत्तावासा’’।&lt;br&gt;&#xA;१०. ‘‘दस नाम किं’’? ‘‘दसहङ्गेहि समन्नागतो ‘अरहा’ति वुच्चती’’ति।&lt;br&gt;&#xA;कुमारपञ्हा निट्ठिता।&lt;/p&gt;</description>
    </item>
    <item>
      <title>०५. मङ्गलसुत्तम्</title>
      <link>https://vishvAsa.github.io/pALi/01_mUlam/02_suttapiTaka/05_khuddakanikAya/01_khuddakapAThapALi/05_mangalasuttam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/01_mUlam/02_suttapiTaka/05_khuddakanikAya/01_khuddakapAThapALi/05_mangalasuttam/</guid>
      <description>&lt;p&gt;५. मङ्गलसुत्तम्&lt;br&gt;&#xA;१. एवं मे सुतं – एकं समयं भगवा सावत्थियं विहरति जेतवने अनाथपिण्डिकस्स आरामे। अथ खो अञ्ञतरा देवता अभिक्कन्ताय रत्तिया अभिक्कन्तवण्णा केवलकप्पं जेतवनं ओभासेत्वा येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं अट्ठासि। एकमन्तं ठिता खो सा देवता भगवन्तं गाथाय अज्झभासि –&lt;br&gt;&#xA;२.&lt;br&gt;&#xA;‘‘बहू देवा मनुस्सा च, मङ्गलानि अचिन्तयुम्।&lt;br&gt;&#xA;आकङ्खमाना सोत्थानं, ब्रूहि मङ्गलमुत्तमं’’॥&lt;br&gt;&#xA;३.&lt;br&gt;&#xA;‘‘असेवना च बालानं, पण्डितानञ्च सेवना।&lt;br&gt;&#xA;पूजा च पूजनेय्यानं [पूजनीयानं (सी॰ स्या॰ कं॰ पी॰)], एतं मङ्गलमुत्तमं॥&lt;br&gt;&#xA;४.&lt;br&gt;&#xA;‘‘पतिरूपदेसवासो च, पुब्बे च कतपुञ्ञता।&lt;br&gt;&#xA;अत्तसम्मापणिधि [अत्थसम्मापणीधी (कत्थचि)] च, एतं मङ्गलमुत्तमं॥&lt;br&gt;&#xA;५.&lt;br&gt;&#xA;‘‘बाहुसच्चञ्च सिप्पञ्च, विनयो च सुसिक्खितो।&lt;br&gt;&#xA;सुभासिता च या वाचा, एतं मङ्गलमुत्तमं॥&lt;br&gt;&#xA;६.&lt;br&gt;&#xA;‘‘मातापितु उपट्ठानं, पुत्तदारस्स सङ्गहो।&lt;br&gt;&#xA;अनाकुला च कम्मन्ता, एतं मङ्गलमुत्तमं॥&lt;br&gt;&#xA;७.&lt;br&gt;&#xA;‘‘दानञ्च धम्मचरिया च, ञातकानञ्च सङ्गहो।&lt;br&gt;&#xA;अनवज्जानि कम्मानि, एतं मङ्गलमुत्तमं॥&lt;br&gt;&#xA;८.&lt;br&gt;&#xA;‘‘आरती विरती पापा, मज्जपाना च संयमो।&lt;br&gt;&#xA;अप्पमादो च धम्मेसु, एतं मङ्गलमुत्तमं॥&lt;br&gt;&#xA;९.&lt;br&gt;&#xA;‘‘गारवो च निवातो च, सन्तुट्ठि च कतञ्ञुता।&lt;br&gt;&#xA;कालेन धम्मस्सवनं [धम्मस्सावणं (क॰ सी॰), धम्मसवनं (क॰ सी॰)], एतं मङ्गलमुत्तमं॥&lt;br&gt;&#xA;१०.&lt;br&gt;&#xA;‘‘खन्ती च सोवचस्सता, समणानञ्च दस्सनम्।&lt;br&gt;&#xA;कालेन धम्मसाकच्छा, एतं मङ्गलमुत्तमं॥&lt;br&gt;&#xA;११.&lt;br&gt;&#xA;‘‘तपो च ब्रह्मचरियञ्च, अरियसच्चान दस्सनम्।&lt;br&gt;&#xA;निब्बानसच्छिकिरिया च, एतं मङ्गलमुत्तमं॥&lt;br&gt;&#xA;१२.&lt;br&gt;&#xA;‘‘फुट्ठस्स लोकधम्मेहि, चित्तं यस्स न कम्पति।&lt;br&gt;&#xA;असोकं विरजं खेमं, एतं मङ्गलमुत्तमं॥&lt;br&gt;&#xA;१३.&lt;br&gt;&#xA;‘‘एतादिसानि कत्वान, सब्बत्थमपराजिता।&lt;br&gt;&#xA;सब्बत्थ सोत्थिं गच्छन्ति, तं तेसं मङ्गलमुत्तम’’न्ति॥&lt;br&gt;&#xA;मङ्गलसुत्तं निट्ठितम्।&lt;/p&gt;</description>
    </item>
    <item>
      <title>०६. रतनसुत्तम्</title>
      <link>https://vishvAsa.github.io/pALi/01_mUlam/02_suttapiTaka/05_khuddakanikAya/01_khuddakapAThapALi/06_ratanasuttam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/01_mUlam/02_suttapiTaka/05_khuddakanikAya/01_khuddakapAThapALi/06_ratanasuttam/</guid>
      <description>&lt;p&gt;६. रतनसुत्तम्&lt;br&gt;&#xA;१.&lt;br&gt;&#xA;यानीध भूतानि समागतानि, भुम्मानि [भूमानि (क॰)] वा यानि व अन्तलिक्खे।&lt;br&gt;&#xA;सब्बेव भूता सुमना भवन्तु, अथोपि सक्कच्च सुणन्तु भासितं॥&lt;br&gt;&#xA;२.&lt;br&gt;&#xA;तस्मा हि भूता निसामेथ सब्बे, मेत्तं करोथ मानुसिया पजाय।&lt;br&gt;&#xA;दिवा च रत्तो च हरन्ति ये बलिं, तस्मा हि ने रक्खथ अप्पमत्ता॥&lt;br&gt;&#xA;३.&lt;br&gt;&#xA;यं किञ्चि वित्तं इध वा हुरं वा, सग्गेसु वा यं रतनं पणीतम्।&lt;br&gt;&#xA;न नो समं अत्थि तथागतेन, इदम्पि बुद्धे रतनं पणीतम्।&lt;br&gt;&#xA;एतेन सच्चेन सुवत्थि होतु॥&lt;br&gt;&#xA;४.&lt;br&gt;&#xA;खयं विरागं अमतं पणीतं, यदज्झगा सक्यमुनी समाहितो।&lt;br&gt;&#xA;न तेन धम्मेन समत्थि किञ्चि, इदम्पि धम्मे रतनं पणीतम्।&lt;br&gt;&#xA;एतेन सच्चेन सुवत्थि होतु॥&lt;br&gt;&#xA;५.&lt;br&gt;&#xA;यं बुद्धसेट्ठो परिवण्णयी सुचिं, समाधिमानन्तरिकञ्ञमाहु।&lt;br&gt;&#xA;समाधिना तेन समो न विज्जति, इदम्पि धम्मे रतनं पणीतम्।&lt;br&gt;&#xA;एतेन सच्चेन सुवत्थि होतु॥&lt;br&gt;&#xA;६.&lt;br&gt;&#xA;ये पुग्गला अट्ठ सतं पसत्था, चत्तारि एतानि युगानि होन्ति।&lt;br&gt;&#xA;ते दक्खिणेय्या सुगतस्स सावका, एतेसु दिन्नानि महप्फलानि।&lt;br&gt;&#xA;इदम्पि सङ्घे रतनं पणीतं, एतेन सच्चेन सुवत्थि होतु॥&lt;br&gt;&#xA;७.&lt;br&gt;&#xA;ये सुप्पयुत्ता मनसा दळ्हेन, निक्कामिनो गोतमसासनम्हि।&lt;br&gt;&#xA;ते पत्तिपत्ता अमतं विगय्ह, लद्धा मुधा निब्बुतिं [निब्बुति (क॰)] भुञ्जमाना।&lt;br&gt;&#xA;इदम्पि सङ्घे रतनं पणीतं, एतेन सच्चेन सुवत्थि होतु॥&lt;br&gt;&#xA;८.&lt;br&gt;&#xA;यथिन्दखीलो पथविस्सितो [पठविस्सितो (क॰ सी॰), पथविंसितो (क॰ सि॰ स्या॰ कं॰ पी॰)] सिया, चतुब्भि वातेहि असम्पकम्पियो।&lt;br&gt;&#xA;तथूपमं सप्पुरिसं वदामि, यो अरियसच्चानि अवेच्च पस्सति।&lt;br&gt;&#xA;इदम्पि सङ्घे रतनं पणीतं, एतेन सच्चेन सुवत्थि होतु॥&lt;br&gt;&#xA;९.&lt;br&gt;&#xA;ये अरियसच्चानि विभावयन्ति, गम्भीरपञ्ञेन सुदेसितानि।&lt;br&gt;&#xA;किञ्चापि ते होन्ति भुसं पमत्ता, न ते भवं अट्ठममादियन्ति।&lt;br&gt;&#xA;इदम्पि सङ्घे रतनं पणीतं, एतेन सच्चेन सुवत्थि होतु॥&lt;br&gt;&#xA;१०.&lt;br&gt;&#xA;सहावस्स दस्सनसम्पदाय [सहावसद्दस्सनसम्पदाय (क॰)], तयस्सु धम्मा जहिता भवन्ति।&lt;br&gt;&#xA;सक्कायदिट्ठी विचिकिच्छितञ्च, सीलब्बतं वापि यदत्थि किञ्चि॥&lt;br&gt;&#xA;११.&lt;br&gt;&#xA;चतूहपायेहि च विप्पमुत्तो, छच्चाभिठानानि [छ चाभिठानानि (सी॰ स्या॰)] अभब्ब कातुं [अभब्बो कातुं (सी॰)]।&lt;br&gt;&#xA;इदम्पि सङ्घे रतनं पणीतं, एतेन सच्चेन सुवत्थि होतु॥&lt;br&gt;&#xA;१२.&lt;br&gt;&#xA;किञ्चापि सो कम्म [कम्मं (सी॰ स्या॰ कं॰ पी॰)] करोति पापकं, कायेन वाचा उद चेतसा वा।&lt;br&gt;&#xA;अभब्ब [अभब्बो (बहूसु)] सो तस्स पटिच्छदाय [पटिच्छादाय (सी॰)], अभब्बता दिट्ठपदस्स वुत्ता।&lt;br&gt;&#xA;इदम्पि सङ्घे रतनं पणीतं, एतेन सच्चेन सुवत्थि होतु॥&lt;br&gt;&#xA;१३.&lt;br&gt;&#xA;वनप्पगुम्बे यथ [यथा (सी॰ स्या॰)] फुस्सितग्गे, गिम्हानमासे पठमस्मिं [पठमस्मि (?)] गिम्हे।&lt;br&gt;&#xA;तथूपमं धम्मवरं अदेसयि [अदेसयी (सी॰)], निब्बानगामिं परमं हिताय।&lt;br&gt;&#xA;इदम्पि बुद्धे रतनं पणीतं, एतेन सच्चेन सुवत्थि होतु॥&lt;br&gt;&#xA;१४.&lt;br&gt;&#xA;वरो वरञ्ञू वरदो वराहरो, अनुत्तरो धम्मवरं अदेसयि।&lt;br&gt;&#xA;इदम्पि बुद्धे रतनं पणीतं, एतेन सच्चेन सुवत्थि होतु॥&lt;br&gt;&#xA;१५.&lt;br&gt;&#xA;खीणं पुराणं नव नत्थि सम्भवं, विरत्तचित्तायतिके भवस्मिम्।&lt;br&gt;&#xA;ते खीणबीजा अविरूळ्हिछन्दा, निब्बन्ति धीरा यथायं [यथयं (क॰)] पदीपो।&lt;br&gt;&#xA;इदम्पि सङ्घे रतनं पणीतं, एतेन सच्चेन सुवत्थि होतु॥&lt;br&gt;&#xA;१६.&lt;br&gt;&#xA;यानीध भूतानि समागतानि, भुम्मानि वा यानि व अन्तलिक्खे।&lt;br&gt;&#xA;तथागतं देवमनुस्सपूजितं, बुद्धं नमस्साम सुवत्थि होतु॥&lt;br&gt;&#xA;१७.&lt;br&gt;&#xA;यानीध भूतानि समागतानि, भुम्मानि वा यानि व अन्तलिक्खे।&lt;br&gt;&#xA;तथागतं देवमनुस्सपूजितं, धम्मं नमस्साम सुवत्थि होतु॥&lt;br&gt;&#xA;१८.&lt;br&gt;&#xA;यानीध भूतानि समागतानि, भुम्मानि वा यानि व अन्तलिक्खे।&lt;br&gt;&#xA;तथागतं देवमनुस्सपूजितं, सङ्घं नमस्साम सुवत्थि होतूति॥&lt;br&gt;&#xA;रतनसुत्तं निट्ठितम्।&lt;/p&gt;</description>
    </item>
    <item>
      <title>०७. तिरोकुट्टसुत्तम्</title>
      <link>https://vishvAsa.github.io/pALi/01_mUlam/02_suttapiTaka/05_khuddakanikAya/01_khuddakapAThapALi/07_tirokuTTasuttam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/01_mUlam/02_suttapiTaka/05_khuddakanikAya/01_khuddakapAThapALi/07_tirokuTTasuttam/</guid>
      <description>&lt;p&gt;७. तिरोकुट्टसुत्तम्&lt;br&gt;&#xA;१.&lt;br&gt;&#xA;तिरोकुट्टेसु तिट्ठन्ति, सन्धिसिङ्घाटकेसु च।&lt;br&gt;&#xA;द्वारबाहासु तिट्ठन्ति, आगन्त्वान सकं घरं॥&lt;br&gt;&#xA;२.&lt;br&gt;&#xA;पहूते अन्नपानम्हि, खज्जभोज्जे उपट्ठिते।&lt;br&gt;&#xA;न तेसं कोचि सरति, सत्तानं कम्मपच्चया॥&lt;br&gt;&#xA;३.&lt;br&gt;&#xA;एवं ददन्ति ञातीनं, ये होन्ति अनुकम्पका।&lt;br&gt;&#xA;सुचिं पणीतं कालेन, कप्पियं पानभोजनम्।&lt;br&gt;&#xA;इदं वो ञातीनं होतु, सुखिता होन्तु ञातयो॥&lt;br&gt;&#xA;४.&lt;br&gt;&#xA;ते च तत्थ समागन्त्वा, ञातिपेता समागता।&lt;br&gt;&#xA;पहूते अन्नपानम्हि, सक्कच्चं अनुमोदरे॥&lt;br&gt;&#xA;५.&lt;br&gt;&#xA;चिरं जीवन्तु नो ञाती, येसं हेतु लभामसे।&lt;br&gt;&#xA;अम्हाकञ्च कता पूजा, दायका च अनिप्फला॥&lt;br&gt;&#xA;६.&lt;br&gt;&#xA;न हि तत्थ कसि [कसी (सी॰)] अत्थि, गोरक्खेत्थ न विज्जति।&lt;br&gt;&#xA;वणिज्जा तादिसी नत्थि, हिरञ्ञेन कयोकयं [कयाक्कयं (सी॰), कया कयं (स्या॰)]।&lt;br&gt;&#xA;इतो दिन्नेन यापेन्ति, पेता कालङ्कता [कालकता (सी॰ स्या॰ कं॰)] तहिं॥&lt;br&gt;&#xA;७.&lt;br&gt;&#xA;उन्नमे उदकं वुट्ठं, यथा निन्नं पवत्तति।&lt;br&gt;&#xA;एवमेव इतो दिन्नं, पेतानं उपकप्पति॥&lt;br&gt;&#xA;८.&lt;br&gt;&#xA;यथा वारिवहा पूरा, परिपूरेन्ति सागरम्।&lt;br&gt;&#xA;एवमेव इतो दिन्नं, पेतानं उपकप्पति॥&lt;br&gt;&#xA;९.&lt;br&gt;&#xA;अदासि मे अकासि मे, ञातिमित्ता [ञाति मित्तो (?)] सखा च मे।&lt;br&gt;&#xA;पेतानं दक्खिणं दज्जा, पुब्बे कतमनुस्सरं॥&lt;br&gt;&#xA;१०.&lt;br&gt;&#xA;न हि रुण्णं वा सोको वा, या चञ्ञा परिदेवना।&lt;br&gt;&#xA;न तं पेतानमत्थाय, एवं तिट्ठन्ति ञातयो॥&lt;br&gt;&#xA;११.&lt;br&gt;&#xA;अयञ्च खो दक्खिणा दिन्ना, सङ्घम्हि सुप्पतिट्ठिता।&lt;br&gt;&#xA;दीघरत्तं हितायस्स, ठानसो उपकप्पति॥&lt;br&gt;&#xA;१२.&lt;br&gt;&#xA;सो ञातिधम्मो च अयं निदस्सितो, पेतान पूजा च कता उळारा।&lt;br&gt;&#xA;बलञ्च भिक्खूनमनुप्पदिन्नं [… मनुप्पदिन्नवा (क॰)], तुम्हेहि पुञ्ञं पसुतं अनप्पकन्ति॥&lt;br&gt;&#xA;तिरोकुट्टसुत्तं निट्ठितम्।&lt;/p&gt;</description>
    </item>
    <item>
      <title>०८. निधिकण्डसुत्तम्</title>
      <link>https://vishvAsa.github.io/pALi/01_mUlam/02_suttapiTaka/05_khuddakanikAya/01_khuddakapAThapALi/08_nidhikaNDasuttam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/01_mUlam/02_suttapiTaka/05_khuddakanikAya/01_khuddakapAThapALi/08_nidhikaNDasuttam/</guid>
      <description>&lt;p&gt;८. निधिकण्डसुत्तम्&lt;br&gt;&#xA;१.&lt;br&gt;&#xA;निधिं निधेति पुरिसो, गम्भीरे ओदकन्तिके।&lt;br&gt;&#xA;अत्थे किच्चे समुप्पन्ने, अत्थाय मे भविस्सति॥&lt;br&gt;&#xA;२.&lt;br&gt;&#xA;राजतो वा दुरुत्तस्स, चोरतो पीळितस्स वा।&lt;br&gt;&#xA;इणस्स वा पमोक्खाय, दुब्भिक्खे आपदासु वा।&lt;br&gt;&#xA;एतदत्थाय लोकस्मिं, निधि नाम निधीयति॥&lt;br&gt;&#xA;३.&lt;br&gt;&#xA;तावस्सुनिहितो [ताव सुनिहितो (सी॰)] सन्तो, गम्भीरे ओदकन्तिके।&lt;br&gt;&#xA;न सब्बो सब्बदा एव, तस्स तं उपकप्पति॥&lt;br&gt;&#xA;४.&lt;br&gt;&#xA;निधि वा ठाना चवति, सञ्ञा वास्स विमुय्हति।&lt;br&gt;&#xA;नागा वा अपनामेन्ति, यक्खा वापि हरन्ति नं॥&lt;br&gt;&#xA;५.&lt;br&gt;&#xA;अप्पिया वापि दायादा, उद्धरन्ति अपस्सतो।&lt;br&gt;&#xA;यदा पुञ्ञक्खयो होति, सब्बमेतं विनस्सति॥&lt;br&gt;&#xA;६.&lt;br&gt;&#xA;यस्स दानेन सीलेन, संयमेन दमेन च।&lt;br&gt;&#xA;निधी सुनिहितो होति, इत्थिया पुरिसस्स वा॥&lt;br&gt;&#xA;७.&lt;br&gt;&#xA;चेतियम्हि च सङ्घे वा, पुग्गले अतिथीसु वा।&lt;br&gt;&#xA;मातरि पितरि चापि [वापि (स्या॰ कं॰)], अथो जेट्ठम्हि भातरि॥&lt;br&gt;&#xA;८.&lt;br&gt;&#xA;एसो निधि सुनिहितो, अजेय्यो अनुगामिको।&lt;br&gt;&#xA;पहाय गमनीयेसु, एतं आदाय गच्छति॥&lt;br&gt;&#xA;९.&lt;br&gt;&#xA;असाधारणमञ्ञेसं, अचोराहरणो निधि।&lt;br&gt;&#xA;कयिराथ धीरो पुञ्ञानि, यो निधि अनुगामिको॥&lt;br&gt;&#xA;१०.&lt;br&gt;&#xA;एस देवमनुस्सानं, सब्बकामददो निधि।&lt;br&gt;&#xA;यं यदेवाभिपत्थेन्ति, सब्बमेतेन लब्भति॥&lt;br&gt;&#xA;११.&lt;br&gt;&#xA;सुवण्णता सुसरता, सुसण्ठाना सुरूपता [सुसण्ठानसुरूपता (सी॰), सुसण्ठानं सुरूपता (स्या॰ कं॰)]।&lt;br&gt;&#xA;आधिपच्चपरिवारो, सब्बमेतेन लब्भति॥&lt;br&gt;&#xA;१२.&lt;br&gt;&#xA;पदेसरज्जं इस्सरियं, चक्कवत्तिसुखं पियम्।&lt;br&gt;&#xA;देवरज्जम्पि दिब्बेसु, सब्बमेतेन लब्भति॥&lt;br&gt;&#xA;१३.&lt;br&gt;&#xA;मानुस्सिका च सम्पत्ति, देवलोके च या रति।&lt;br&gt;&#xA;या च निब्बानसम्पत्ति, सब्बमेतेन लब्भति॥&lt;br&gt;&#xA;१४.&lt;br&gt;&#xA;मित्तसम्पदमागम्म, योनिसोव [योनिसो वे (सी॰), योनिसो चे (स्या॰), योनिसो च (?)] पयुञ्जतो।&lt;br&gt;&#xA;विज्जा विमुत्ति वसीभावो, सब्बमेतेन लब्भति॥&lt;br&gt;&#xA;१५.&lt;br&gt;&#xA;पटिसम्भिदा विमोक्खा च, या च सावकपारमी।&lt;br&gt;&#xA;पच्चेकबोधि बुद्धभूमि, सब्बमेतेन लब्भति॥&lt;br&gt;&#xA;१६.&lt;br&gt;&#xA;एवं महत्थिका एसा, यदिदं पुञ्ञसम्पदा।&lt;br&gt;&#xA;तस्मा धीरा पसंसन्ति, पण्डिता कतपुञ्ञतन्ति॥&lt;br&gt;&#xA;निधिकण्डसुत्तं निट्ठितम्।&lt;/p&gt;</description>
    </item>
    <item>
      <title>०९. मेत्तसुत्तम्</title>
      <link>https://vishvAsa.github.io/pALi/01_mUlam/02_suttapiTaka/05_khuddakanikAya/01_khuddakapAThapALi/09_mettasuttam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/01_mUlam/02_suttapiTaka/05_khuddakanikAya/01_khuddakapAThapALi/09_mettasuttam/</guid>
      <description>&lt;p&gt;९. मेत्तसुत्तम्&lt;br&gt;&#xA;१.&lt;br&gt;&#xA;करणीयमत्थकुसलेन , यन्तसन्तं पदं अभिसमेच्च।&lt;br&gt;&#xA;सक्को उजू च सुहुजू [सूजू (सी॰)] च, सुवचो चस्स मुदु अनतिमानी॥&lt;br&gt;&#xA;२.&lt;br&gt;&#xA;सन्तुस्सको च सुभरो च, अप्पकिच्चो च सल्लहुकवुत्ति।&lt;br&gt;&#xA;सन्तिन्द्रियो च निपको च, अप्पगब्भो कुलेस्वननुगिद्धो॥&lt;br&gt;&#xA;३.&lt;br&gt;&#xA;न च खुद्दमाचरे किञ्चि, येन विञ्ञू परे उपवदेय्युम्।&lt;br&gt;&#xA;सुखिनोव खेमिनो होन्तु, सब्बसत्ता [सब्बे सत्ता (सी॰ स्या॰)] भवन्तु सुखितत्ता॥&lt;br&gt;&#xA;४.&lt;br&gt;&#xA;ये केचि पाणभूतत्थि, तसा वा थावरा वनवसेसा।&lt;br&gt;&#xA;दीघा वा येव महन्ता [महन्त (?)], मज्झिमा रस्सका अणुकथूला॥&lt;br&gt;&#xA;५.&lt;br&gt;&#xA;दिट्ठा वा येव अदिट्ठा [अदिट्ठ (?)], ये व [ये च (सी॰ स्या॰ कं॰ पी॰)] दूरे वसन्ति अविदूरे।&lt;br&gt;&#xA;भूता व [वा (स्या॰ कं॰ पी॰ क॰)] सम्भवेसी व [वा (सी॰ स्या॰ कं॰ पी॰)], सब्बसत्ता भवन्तु सुखितत्ता॥&lt;br&gt;&#xA;६.&lt;br&gt;&#xA;न परो परं निकुब्बेथ, नातिमञ्ञेथ कत्थचि न कञ्चि [नं कञ्चि (सी॰ पी॰), नं किञ्चि (स्या॰), न किञ्चि (क॰)]।&lt;br&gt;&#xA;ब्यारोसना पटिघसञ्ञा, नाञ्ञमञ्ञस्स दुक्खमिच्छेय्य॥&lt;br&gt;&#xA;७.&lt;br&gt;&#xA;माता यथा नियं पुत्तमायुसा एकपुत्तमनुरक्खे।&lt;br&gt;&#xA;एवम्पि सब्बभूतेसु, मानसं भावये अपरिमाणं॥&lt;br&gt;&#xA;८.&lt;br&gt;&#xA;मेत्तञ्च सब्बलोकस्मि, मानसं भावये अपरिमाणम्।&lt;br&gt;&#xA;उद्धं अधो च तिरियञ्च, असम्बाधं अवेरमसपत्तं॥&lt;br&gt;&#xA;९.&lt;br&gt;&#xA;तिट्ठं चरं निसिन्नो व [वा (सी॰ स्या॰ कं॰ पी॰)], सयानो यावतास्स वितमिद्धो [विगतमिद्धो (बहूसु)]।&lt;br&gt;&#xA;एतं सतिं अधिट्ठेय्य, ब्रह्ममेतं विहारमिधमाहु॥&lt;br&gt;&#xA;१०.&lt;br&gt;&#xA;दिट्ठिञ्च अनुपग्गम्म, सीलवा दस्सनेन सम्पन्नो।&lt;br&gt;&#xA;कामेसु विनय [विनेय्य (सी॰)] गेधं, न हि जातुग्गब्भसेय्य पुन रेतीति॥&lt;br&gt;&#xA;मेत्तसुत्तं निट्ठितम्।&lt;br&gt;&#xA;खुद्दकपाठपाळि निट्ठिता।&lt;/p&gt;</description>
    </item>
  </channel>
</rss>
