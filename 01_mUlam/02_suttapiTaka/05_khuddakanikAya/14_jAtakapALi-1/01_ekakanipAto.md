---
title: ०१. एककनिपातो

---
॥ नमो तस्स भगवतो अरहतो सम्मासम्बुद्धस्स॥  
खुद्दकनिकाये  
जातकपाळि  
(पठमो भागो)  
१. एककनिपातो  
१. अपण्णकवग्गो  


## १. अपण्णकजातकम्

१.  
अपण्णकं ठानमेके, दुतियं आहु तक्किका।  
एतदञ्ञाय मेधावी, तं गण्हे यदपण्णकन्ति [तं गण्हेय्य अपण्णकं (क॰)]॥  
अपण्णकजातकं पठमम्।  


## २. वण्णुपथजातकम्

२.  
अकिलासुनो वण्णुपथे [वण्णपथे (क॰)] खणन्ता, उदङ्गणे तत्थ पपं अविन्दुम्।  
एवं मुनी वीरिय [मुनि विरिय (पी॰), मुनि वीरिय (स्या॰ क॰)] बलूपपन्नो, अकिलासु विन्दे हदयस्स सन्तिन्ति॥  
वण्णुपथजातकं दुतियम्।  


## ३. सेरिववाणिजजातकम्

३.  
इध चे नं [इध चे हि नं (सी॰ पी॰)] विराधेसि, सद्धम्मस्स नियामतं [नियामकं (स्या॰ क॰)]।  
चिरं त्वं अनुतप्पेसि [अनुतपेस्ससि (सी॰ पी॰), अनुतप्पिस्ससि (?)], सेरिवायंव वाणिजोति॥  
सेरिववाणिजजातकं ततियम्।  


## ४. चूळसेट्ठिजातकम्

४.  
अप्पकेनपि मेधावी, पाभतेन विचक्खणो।  
समुट्ठापेति अत्तानं, अणुं अग्गिंव सन्धमन्ति॥  
चूळ [चुल्ल (सी॰), चुल्लक (स्या॰ पी॰)] सेट्ठिजातकं चतुत्थम्।  


## ५. तण्डुलनाळिजातकम्

५.  
[किमग्घती तण्डुलनाळिका च, बाराणसी अन्तरबाहिरानि। अस्सपञ्चसते तानि, एका तण्डुलनाळिकाति। (स्या॰)] किमग्घति तण्डुलनाळिकाय, अस्सान मूलाय वदेहि राज [नाळिका च (सी॰), नाळिकाय (क॰ सी॰ अट्ठ॰)]।  
बाराणसिं सन्तरबाहिरतो [बाहिरन्तं (सी॰)], अयमग्घति तण्डुलनाळिकाति [किमग्घती वण्डुलनाळिका च, बाराणसी अन्तरबाहिरानि। अस्सपञ्चसते तानि, एका तण्डुलनाळिकाति। (स्या॰)]॥  
तण्डुलनाळिजातकं पञ्चमम्।  


## ६. देवधम्मजातकम्

६.  
हिरिओत्तप्पसम्पन्ना , सुक्कधम्मसमाहिता।  
सन्तो सप्पुरिसा लोके, देवधम्माति वुच्चरेति॥  
देवधम्मजातकं छट्ठम्।  


## ७. कट्ठहारिजातकम्

७.  
पुत्तो त्याहं महाराज, त्वं मं पोस जनाधिप।  
अञ्ञेपि देवो पोसेति, किञ्च [किञ्चि (क॰)] देवो सकं पजन्ति॥  
कट्ठहारि [कट्ठवाहन (क॰)] जातकं सत्तमम्।  


## ८. गामणिजातकम्

८.  
अपि अतरमानानं, फलासाव समिज्झति।  
विपक्कब्रह्मचरियोस्मि, एवं जानाहि गामणीति॥  
गामणिजातकं अट्ठमम्।  


## ९. मघदेवजातकम्

९.  
उत्तमङ्गरुहा मय्हं, इमे जाता वयोहरा।  
पातुभूता देवदूता, पब्बज्जासमयो ममाति॥  
मघदेव [मखादेव (सी॰ पी॰), देवदूत (क॰)] जातकं नवमम्।  


## १०. सुखविहारिजातकम्

१०.  
यञ्च अञ्ञे न रक्खन्ति, यो च अञ्ञे न रक्खति।  
स वे राज सुखं सेति, कामेसु अनपेक्खवाति॥  
सुखविहारिजातकं दसमम्।  
अपण्णकवग्गो पठमो।  
तस्सुद्दानं –  
वरापण्णक वण्णुपथ सेरिवरो, सुविचक्खण तण्डुलनाळिकस्सा।  
हिरि पुत्तवरुत्तगामणिना, यो च न रक्खति तेन दसाति॥  
२. सीलवग्गो  


## ११. लक्खणमिगजातकम्

११.  
होति सीलवतं अत्थो, पटिसन्थार [पटिसन्धार (क॰)] वुत्तिनम्।  
लक्खणं पस्स आयन्तं, ञातिसङ्घपुरक्खतं [पुरक्खितं (स्या॰), पुरेक्खितं (क॰)]।  
अथ पस्ससिमं काळं, सुविहीनंव ञातिभीति॥  
लक्खणमिगजातकं पठमम्।  


## १२. निग्रोधमिगजातकम्

१२.  
निग्रोधमेव सेवेय्य, न साखमुपसंवसे।  
निग्रोधस्मिं मतं सेय्यो, यञ्चे साखस्मि [साखस्मिं (सी॰ पी॰)] जीवितन्ति॥  
निग्रोधमिगजातकं दुतियम्।  


## १३. कण्डिजातकम्

१३.  
धिरत्थु कण्डिनं सल्लं, पुरिसं गाळ्हवेधिनम्।  
धिरत्थु तं जनपदं, यत्थित्थी परिणायिका।  
ते चापि धिक्किता [धिक्कता (?)] सत्ता, ये इत्थीनं वसंगताति॥  
कण्डिजातकं ततियम्।  


## १४. वातमिगजातकम्

१४.  
न किरत्थि रसेहि पापियो, आवासेहि व [वा (सब्बत्थ)] सन्थवेहि वा।  
वातमिगं गहननिस्सितं [गेहनिस्सितं (सी॰ पी॰)], वसमानेसि रसेहि सञ्जयोति॥  
वातमिगजातकं चतुत्थम्।  


## १५. खरादियजातकम्

१५.  
अट्ठक्खुरं खरादिये, मिगं वङ्कातिवङ्किनम्।  
सत्तहि कालातिक्कन्तं [सत्तहि कलाह’तिक्कन्तं (सी॰), सत्तकालेह’तिक्कन्तं (स्या॰), सत्तहि कालाह’तिक्कन्तं (पी॰)], न नं ओवदितुस्सहेति॥  
खरादियजातकं पञ्चमम्।  


## १६. तिपल्लत्थमिगजातकम्

१६.  
मिगं तिपल्लत्थ [तिपल्लत्त (क॰)] मनेकमायं, अट्ठक्खुरं अड्ढरत्तापपायिं [अड्ढरत्तावपायिं (सी॰ पी॰)]।  
एकेन सोतेन छमास्ससन्तो, छहि कलाहितिभोति [कलाहतिभोति (सी॰ स्या॰ पी॰)] भागिनेय्योति॥  
तिपल्लत्थमिगजातकं छट्ठम्।  


## १७. मालुतजातकम्

१७.  
काळे वा यदि वा जुण्हे, यदा वायति मालुतो।  
वातजानि हि सीतानि, उभोत्थमपराजिताति॥  
मालुतजातकं सत्तमम्।  


## १८. मतकभत्तजातकम्

१८.  
एवं चे सत्ता जानेय्युं, दुक्खायं जातिसम्भवो।  
न पाणो पाणिनं हञ्ञे, पाणघाती हि सोचतीति॥  
मतकभत्तजातकं अट्ठमम्।  


## १९. आयाचितभत्तजातकम्

१९.  
सचे मुच्चे [मुञ्चे (सी॰ स्या॰ पी॰)] पेच्च मुच्चे [मुञ्चे (सी॰ स्या॰ पी॰)], मुच्चमानो हि बज्झति।  
न हेवं धीरा मुच्चन्ति, मुत्ति बालस्स बन्धनन्ति॥  
आयाचितभत्तजातकं नवमम्।  


## २०. नळपानजातकम्

२०.  
दिस्वा पदमनुत्तिण्णं, दिस्वानोतरितं पदम्।  
नळेन वारिं पिस्साम [पिविस्साम (सी॰ स्या॰ पी॰)], नेव [न च (क॰)] मं त्वं वधिस्ससीति॥  
नळपानजातकं दसमम्।  
सीलवग्गो दुतियो।  
तस्सुद्दानं –  
अथ लक्खण साख धिरत्थु पुन, न किरत्थि रसेहि खरादिया।  
अतिभोति वर [रस (सब्बत्थ)] मालुत पाण, मुच्चेन नळअव्हयनेन भवन्ति दसाति॥  
३. कुरुङ्गवग्गो  


## २१. कुरुङ्गमिगजातकम्

२१.  
ञातमेतं कुरुङ्गस्स, यं त्वं सेपण्णि सिय्यसि [सेय्यसि (सी॰ स्या॰ पी॰)]।  
अञ्ञं सेपण्णि गच्छामि, न मे ते रुच्चते फलन्ति॥  
कुरुङ्गमिगजातकं पठमम्।  


## २२. कुक्कुरजातकम्

२२.  
ये कुक्कुरा राजकुलम्हि वद्धा, कोलेय्यका वण्णबलूपपन्ना।  
तेमे न वज्झा मयमस्म वज्झा, नायं सघच्चा दुब्बलघातिकायन्ति॥  
कुक्कुरजातकं दुतियम्।  


## २३. गोजानीयजातकम्

२३.  
अपि पस्सेन सेमानो, सल्लेभि सल्ललीकतो।  
सेय्योव वळवा गोजो [भोज्जो (सी॰), भोज्झो (स्या॰ पी॰)], युञ्ज मञ्ञेव सारथीति॥  
गोजानीय [भोजाजानीय (सी॰ स्या॰ पी॰)] जातकं ततियम्।  


## २४. आजञ्ञजातकम्

२४.  
यदा यदा यत्थ यदा, यत्थ यत्थ यदा यदा।  
आजञ्ञो कुरुते वेगं, हायन्ति तत्थ वाळवाति॥  
आजञ्ञजातकं चतुत्थम्।  


## २५. तित्थजातकम्

२५.  
अञ्ञमञ्ञेहि तित्थेहि, अस्सं पायेहि सारथि।  
अच्चासनस्स पुरिसो, पायासस्सपि तप्पतीति॥  
तित्थजातकं पञ्चमम्।  


## २६. महिळामुखजातकम्

२६.  
पुराणचोरान वचो निसम्म, महिळामुखो पोथयमन्वचारी।  
सुसञ्ञतानञ्हि वचो निसम्म, गजुत्तमो सब्बगुणेसु अट्ठाति॥  
महिळामुखजातकं छट्ठम्।  


## २७. अभिण्हजातकम्

२७.  
नालं कबळं पदातवे, न च पिण्डं न कुसे न घंसितुम्।  
मञ्ञामि अभिण्हदस्सना, नागो स्नेहमकासि [सिनेहमकासि (सी॰ स्या॰ पी॰)] कुक्कुरेति॥  
अभिण्हजातकं सत्तमम्।  


## २८. नन्दिविसालजातकम्

२८.  
मनुञ्ञमेव भासेय्य, नामनुञ्ञं कुदाचनम्।  
मनुञ्ञं भासमानस्स, गरुं भारं उदद्धरि।  
धनञ्च नं अलाभेसि, तेन चत्तमनो अहूति॥  
नन्दिविसालजातकं अट्ठमम्।  


## २९. कण्हजातकम्

२९.  
यतो यतो गरु धुरं, यतो गम्भीरवत्तनी।  
तदास्सु कण्हं युञ्जन्ति, स्वास्सु तं वहते धुरन्ति॥  
कण्हजातकं नवमम्।  


## ३०. मुनिकजातकम्

३०.  
मा मुनिकस्स पिहयि, आतुरन्नानि भुञ्जति।  
अप्पोस्सुक्को भुसं खाद, एतं दीघायुलक्खणन्ति॥  
मुनिकजातकं दसमम्।  
कुरुङ्गवग्गो ततियो।  
तस्सुद्दानं –  
कुरुङ्गस्स कुक्कुरगोजवरो, पुन वाळवस्ससिरिव्हयनो [सिरिवयनो (सब्बत्थ)]।  
महिळामुखनामनुञ्ञवरो, वहते धुर मुनिकेन दसाति॥  
४. कुलावकवग्गो  


## ३१. कुलावकजातकम्

३१.  
कुलावका मातलि सिम्बलिस्मिं, ईसामुखेन परिवज्जयस्सु।  
कामं चजाम असुरेसु पाणं, मा मे दिजा विक्कुलवा [मायिमे दिजा विकुलावा (सी॰ स्या॰ पी॰)] अहेसुन्ति॥  
कुलावकजातकं पठमम्।  


## ३२. नच्चजातकम्

३२.  
रुदं मनुञ्ञं रुचिरा च पिट्ठि, वेळुरियवण्णूपनिभा [वण्णूपटिभा (स्या॰), वण्णसन्निभा (क॰)] च गीवा।  
ब्याममत्तानि च पेखुणानि, नच्चेन ते धीतरं नो ददामीति॥  
नच्चजातकं दुतियम्।  


## ३३. सम्मोदमानजातकम्

३३.  
सम्मोदमाना गच्छन्ति, जालमादाय पक्खिनो।  
यदा ते विवदिस्सन्ति, तदा एहिन्ति मे वसन्ति॥  
सम्मोदमानजातकं ततियम्।  


## ३४. मच्छजातकम्

३४.  
न मं सीतं न मं उण्हं, न मं जालस्मि बाधनम्।  
यञ्च मं मञ्ञते मच्छी, अञ्ञं सो रतिया गतोति॥  
मच्छजातकं चतुत्थम्।  


## ३५. वट्टकजातकम्

३५.  
सन्ति पक्खा अपतना, सन्ति पादा अवञ्चना।  
मातापिता च निक्खन्ता, जातवेद पटिक्कमाति॥  
वट्टकजातकं पञ्चमम्।  


## ३६. सकुणजातकम्

३६.  
यं निस्सिता जगतिरुहं विहङ्गमा, स्वायं अग्गिं पमुञ्चति।  
दिसा भजथ वक्कङ्गा [वङ्कङ्गा (स्या॰)], जातं सरणतो भयन्ति॥  
सकुणजातकं छट्ठम्।  


## ३७. तित्तिरजातकम्

३७.  
ये वुड्ढ [वद्ध (सी॰ पी॰)] मपचायन्ति, नरा धम्मस्स कोविदा।  
दिट्ठेव धम्मे पासंसा, सम्पराये च सुग्गतीति॥  
तित्तिरजातकं सत्तमम्।  


## ३८. बकजातकम्

३८.  
नाच्चन्तं निकतिप्पञ्ञो, निकत्या सुखमेधति।  
आराधेति निकतिप्पञ्ञो [आराधे निकतिप्पञ्ञो (पी॰)], बको कक्कटकामिवाति॥  
बकजातकं अट्ठमम्।  


## ३९. नन्दजातकम्

३९.  
मञ्ञे सोवण्णयो रासि, सोण्णमाला च नन्दको।  
यत्थ दासो आमजातो, ठितो थुल्लानि [थूलानि (क॰)] गज्जतीति॥  
नन्दजातकं नवमम्।  


## ४०. खदिरङ्गारजातकम्

४०.  
कामं पतामि निरयं, उद्धंपादो अवंसिरो।  
नानरियं करिस्सामि, हन्द पिण्डं पटिग्गहाति॥  
खदिरङ्गारजातकं दसमम्।  
कुलावकवग्गो चतुत्थो।  
तस्सुद्दानं –  
सिरिमातलि धीतर पक्खिवरो, रतियागतो मातापिता च पुन।  
जगतीरुह वुड्ढ सुकक्कटको, तथा नन्दकपिण्डवरेन दसाति॥  
५. अत्थकामवग्गो  


## ४१. लोसकजातकम्

४१.  
यो अत्थकामस्स हितानुकम्पिनो, ओवज्जमानो न करोति सासनम्।  
अजिया पादमोलम्ब [पादमोलुम्ब (सी॰ स्या॰ पी॰)], मित्तको विय सोचतीति॥  
लोसकजातकं पठमम्।  


## ४२. कपोतजातकम्

४२.  
यो अत्थकामस्स हितानुकम्पिनो, ओवज्जमानो न करोति सासनम्।  
कपोतकस्स वचनं अकत्वा, अमित्तहत्थत्थगतोव सेतीति॥  
कपोतजातकं दुतियम्।  


## ४३. वेळुकजातकम्

४३.  
यो अत्थकामस्स हितानुकम्पिनो, ओवज्जमानो न करोति सासनम्।  
एवं सो निहतो सेति, वेळुकस्स यथा पिताति॥  
वेळुकजातकं ततियम्।  


## ४४. मकसजातकम्

४४.  
सेय्यो अमित्तो मतिया उपेतो, न त्वेव मित्तो मतिविप्पहीनो।  
मकसं वधिस्सन्ति हि एळमूगो, पुत्तो पितु अब्भिदा उत्तमङ्गन्ति॥  
मकसजातकं चतुत्थम्।  


## ४५. रोहिणिजातकम्

४५.  
सेय्यो अमित्तो मेधावी, यञ्चे बालानुकम्पको।  
पस्स रोहिणिकं जम्मिं, मातरं हन्त्वान सोचतीति॥  
रोहिणिजातकं पञ्चमम्।  


## ४६. आरामदूसकजातकम्

४६.  
न वे अनत्थकुसलेन, अत्थचरिया सुखावहा।  
हापेति अत्थं दुम्मेधो, कपि आरामिको यथाति॥  
आरामदूसकजातकं छट्ठम्।  


## ४७. वारुणिदूसकजातकम्

४७.  
न वे अनत्थकुसलेन, अत्थचरिया सुखावहा।  
हापेति अत्थं दुम्मेधो, कोण्डञ्ञो वारुणिं यथाति॥  
वारुणिदूसकजातकं सत्तमम्।  


## ४८. वेदब्बजातकम्

४८.  
अनुपायेन यो अत्थं, इच्छति सो विहञ्ञति।  
चेता हनिंसु वेदब्बं [वेदब्भं (सी॰ पी॰)], सब्बे ते ब्यसनमज्झगूति॥  
वेदब्ब [वेदब्भ (सी॰ पी॰)] जातकं अट्ठमम्।  


## ४९. नक्खत्तजातकम्

४९.  
नक्खत्तं पटिमानेन्तं, अत्थो बालं उपच्चगा।  
अत्थो अत्थस्स नक्खत्तं, किं करिस्सन्ति तारकाति॥  
नक्खत्तजातकं नवमम्।  


## ५०. दुम्मेधजातकम्

५०.  
दुम्मेधानं सहस्सेन, यञ्ञो मे उपयाचितो।  
इदानि खोहं यजिस्सामि, बहु [बहू (सी॰ पी॰), बहुं (क॰)] अधम्मिको जनोति॥  
दुम्मेधजातकं दसमम्।  
अत्थकामवग्गो पञ्चमो।  
तस्सुद्दानं –  
अथ मित्तक मातु कपोतवरो, तथा वेळूक एळमूगो रोहिणी।  
कपि वारुणि चेतचरा च पुन, तथा तारक यञ्ञवरेन दसाति॥  
पठमो पण्णासको।  
६. आसीसवग्गो  


## ५१.महासीलवजातकम्

५१.  
आसीसेथेव [आसिंसेथेव (सी॰ स्या॰ पी॰)] पुरिसो, न निब्बिन्देय्य पण्डितो।  
पस्सामि वोहं अत्तानं, यथा इच्छिं तथा अहूति॥  
महासीलवजातकं पठमम्।  


## ५२. चूळजनकजातकम्

५२.  
वायमेथेव पुरिसो, न निब्बिन्देय्य पण्डितो।  
पस्सामि वोहं अत्तानं, उदका थलमुब्भतन्ति॥  
चूळजनकजातकं दुतियम्।  


## ५३. पुण्णपातिजातकम्

५३.  
तथेव पुण्णा पातियो, अञ्ञायं वत्तते कथा।  
आकारणेन [आकारकेन (सी॰ स्या॰ पी॰)] जानामि, न चायं भद्दिका सुराति॥  
पुण्णपातिजातकं ततियम्।  


## ५४. किंफलजातकम्

५४.  
नायं रुक्खो दुरारुहो, नपि गामतो आरका।  
आकारणेन जानामि, नायं सादुफलो दुमोति॥  
किंफलजातकं चतुत्थम्।  


## ५५. पञ्चावुधजातकम्

५५.  
यो अलीनेन चित्तेन, अलीनमनसो नरो।  
भावेति कुसलं धम्मं, योगक्खेमस्स पत्तिया।  
पापुणे अनुपुब्बेन, सब्बसंयोजनक्खयन्ति॥  
पञ्चावुधजातकं पञ्चमम्।  


## ५६. कञ्चनक्खन्धजातकम्

५६.  
यो पहट्ठेन चित्तेन, पहट्ठमनसो नरो।  
भावेति कुसलं धम्मं, योगक्खेमस्स पत्तिया।  
पापुणे अनुपुब्बेन, सब्बसंयोजनक्खयन्ति॥  
कञ्चनक्खन्धजातकं छट्ठम्।  


## ५७. वानरिन्दजातकम्

५७.  
यस्सेते चतुरो धम्मा, वानरिन्द यथा तव।  
सच्चं धम्मो धिति [धिती (सी॰ पी॰)] चागो, दिट्ठं सो अतिवत्ततीति॥  
वानरिन्दजातकं सत्तमम्।  


## ५८. तयोधम्मजातकम्

५८.  
यस्सेते च [यस्स एते (सी॰ पी॰)] तयो धम्मा, वानरिन्द यथा तव।  
दक्खियं सूरियं पञ्ञा, दिट्ठं सो अतिवत्ततीति॥  
तयोधम्मजातकं अट्ठमम्।  


## ५९. भेरिवादकजातकम्

५९.  
धमे धमे नातिधमे, अतिधन्तञ्हि पापकम्।  
धन्तेन हि सतं लद्धं, अतिधन्तेन नासितन्ति॥  
भेरिवादकजातकं नवमम्।  


## ६०. सङ्खधमजातकम्

६०.  
धमे धमे नातिधमे, अतिधन्तञ्हि पापकम्।  
धन्तेनाधिगता भोगा, ते तातो विधमी धमन्ति॥  
सङ्खधमजातकं दसमम्।  
आसीसवग्गो छट्ठो।  
तस्सुद्दानं –  
यथा इच्छिं तथाहुदका थला, सुर सादुफलो च अलीनमनो।  
सम्पहट्ठमनो चतुरो च तयो, सतलद्धक भोगधनेन दसाति॥  
७. इत्थिवग्गो  


## ६१. असातमन्तजातकम्

६१.  
असा लोकित्थियो नाम, वेला तासं न विज्जति।  
सारत्ता च पगब्भा च, सिखी सब्बघसो यथा।  
ता हित्वा पब्बजिस्सामि, विवेकमनुब्रूहयन्ति॥  
असातमन्तजातकं पठमम्।  


## ६२. अण्डभूतजातकम्

६२.  
यं ब्राह्मणो अवादेसि, वीणं समुखवेठितो।  
अण्डभूता भता भरिया, तासु को जातु विस्ससेति॥  
अण्डभूतजातकं दुतियम्।  


## ६३. तक्कपण्डितजातकम्

६३.  
कोधना अकतञ्ञू च, पिसुणा मित्तभेदिका [पिसुणा च विभेदिका (सी॰ स्या॰ पी॰)]।  
ब्रह्मचरियं चर भिक्खु, सो सुखं न विहाहसीति [पिहाहिसीति (सी॰ स्या॰ पी॰), विहायसि (क॰)]॥  
तक्कपण्डितजातकं [तक्कजातकं (सी॰ स्या॰ पी॰ अट्ठ॰)] ततियम्।  


## ६४. दुराजानजातकम्

६४.  
मा सु नन्दि इच्छति मं, मा सु सोचि न मिच्छति [न इच्छति (सी॰ स्या॰ पी॰)]।  
थीनं भावो दुराजानो, मच्छस्सेवोदके गतन्ति॥  
दुराजानजातकं चतुत्थम्।  


## ६५. अनभिरतिजातकम्

६५.  
यथा नदी च पन्थो च, पानागारं सभा पपा।  
एवं लोकित्थियो नाम, नासं कुज्झन्ति पण्डिताति॥  
अनभिरतिजातकं पञ्चमम्।  


## ६६. मुदुलक्खणजातकम्

६६.  
एका इच्छा पुरे आसि, अलद्धा मुदुलक्खणम्।  
यतो लद्धा अळारक्खी, इच्छा इच्छं विजायथाति॥  
मुदुलक्खणजातकं छट्ठम्।  


## ६७. उच्छङ्गजातकम्

६७.  
उच्छङ्गे देव मे पुत्तो, पथे धावन्तिया पति।  
तञ्च देसं न पस्सामि, यतो सोदरियमानयेति [सोदरियं नये (क॰)]॥  
उच्छङ्गजातकं सत्तमम्।  


## ६८. साकेतजातकम्

६८.  
यस्मिं मनो निविसति, चित्तञ्चापि [चित्तं वापि (कत्थचि)] पसीदति।  
अदिट्ठपुब्बके पोसे, कामं तस्मिम्पि विस्ससेति॥  
साकेतजातकं अट्ठमम्।  


## ६९. विसवन्तजातकम्

६९.  
धिरत्थु तं विसं वन्तं, यमहं जीवितकारणा।  
वन्तं पच्चावमिस्सामि [पच्चाहरिस्सामि (क॰)], मतं मे जीविता वरन्ति॥  
विसवन्तजातकं नवमम्।  


## ७०. कुद्दालजातकम्

७०.  
न तं जितं साधु जितं, यं जितं अवजीयति।  
तं खो जितं साधु जितं, यं जितं नावजीयतीति॥  
कुद्दालजातकं दसमम्।  
इत्थिवग्गो सत्तमो।  
तस्सुद्दानं –  
सिखीसब्बघसोपि च वीणवरो, पिसुणा मित्तभेदिका नन्दी नदी।  
मुदुलक्खण सोदरिया च मनो, विस साधुजितेन भवन्ति दसाति॥  
८. वरुणवग्गो  


## ७१. वरुणजातकम्

७१.  
यो पुब्बे करणीयानि, पच्छा सो कातुमिच्छति।  
वरुणकट्ठ [वरणकट्ठ (सी॰ पी॰)] भञ्जोव, स पच्छा मनुतप्पतीति॥  
वरुणजातकं पठमम्।  


## ७२. सीलवहत्थिजातकम्

७२.  
अकतञ्ञुस्स पोसस्स, निच्चं विवरदस्सिनो।  
सब्बं चे पथविं [पठविं (सी॰ स्या॰ पी॰)] दज्जा, नेव नं अभिराधयेति॥  
सीलवहत्थिजातकं दुतियम्।  


## ७३. सच्चंकिरजातकम्

७३.  
सच्चं किरेवमाहंसु, नरा एकच्चिया इध।  
कट्ठं निप्लवितं [विप्लावितं (सी॰ पी॰)] सेय्यो, न त्वेवेकच्चियो नरोति॥  
सच्चंकिरजातकं ततियम्।  


## ७४. रुक्खधम्मजातकम्

७४.  
साधू सम्बहुला ञाती, अपि रुक्खा अरञ्ञजा।  
वातो वहति एकट्ठं, ब्रहन्तम्पि वनप्पतिन्ति॥  
रुक्खधम्मजातकं चतुत्थम्।  


## ७५. मच्छजातकम्

७५.  
अभित्थनय पज्जुन्न, निधिं काकस्स नासय।  
काकं सोकाय रन्धेहि, मञ्च सोका पमोचयाति॥  
मच्छजातकं पञ्चमम्।  


## ७६. असङ्कियजातकम्

७६.  
असङ्कियोम्हि गामम्हि, अरञ्ञे नत्थि मे भयम्।  
उजुं मग्गं समारूळ्हो, मेत्ताय करुणाय चाति॥  
असङ्कियजातकं छट्ठम्।  


## ७७. महासुपिनजातकम्

७७.  
उसभा रुक्खा गावियो गवा च, अस्सो कंसो सिङ्गाली [सिगासी (सी॰ स्या॰ पी॰)] च कुम्भो।  
पोक्खरणी च अपाकचन्दनं, लाबूनि सीदन्ति सिला प्लवन्ति॥  
मण्डूकियो कण्हसप्पे गिलन्ति, काकं सुपण्णा परिवारयन्ति।  
तसा वका एळकानं भयाहि, विपरियासो [विपरियायो (स्या॰ क॰)] वत्तति नयिध मत्थीति॥  
महासुपिनजातकं सत्तमम्।  


## ७८. इल्लिसजातकम्

७८.  
उभो खञ्जा उभो कुणी, उभो विसमचक्खुका [चक्खुला (सी॰ पी॰)]।  
उभिन्नं पिळका [पीळका (स्या॰)] जाता, नाहं पस्सामि इल्लिसन्ति॥  
इल्लिसजातकं अट्ठमम्।  


## ७९. खरस्सरजातकम्

७९.  
यतो विलुत्ता च हता च गावो, दड्ढानि गेहानि जनो च नीतो।  
अथागमा पुत्तहताय पुत्तो, खरस्सरं डिण्डिमं [देण्डिमं (सी॰ स्या॰ पी॰), डिन्दिमं (क॰)] वादयन्तोति॥  
खरस्सरजातकं नवमम्।  


## ८०. भीमसेनजातकम्

८०.  
यं ते पविकत्थितं पुरे, अथ ते पूतिसरा सजन्ति पच्छा।  
उभयं न समेति भीमसेन, युद्धकथा च इदञ्च ते विहञ्ञन्ति॥  
भीमसेनजातकं दसमम्।  
वरुणवग्गो [वरणवग्गो (सी॰ पी॰)] अट्ठमो।  
तस्सुद्दानं –  
वरुणा अकतञ्ञूवरे तु सच्चवरं, सवनप्पतिना च अभित्थनय।  
करुणाय सिलाप्लव इल्लिसतो, पुन डिण्डिमपूतिसरेन दसाति॥  
९. अपायिम्हवग्गो  


## ८१. सुरापानजातकम्

८१.  
अपायिम्ह अनच्चिम्ह, अगायिम्ह रुदिम्ह च।  
विसञ्ञिकरणिं पित्वा [पीत्वा (सी॰ स्या॰ पी॰)], दिट्ठा नाहुम्ह वानराति॥  
सुरापानजातकं पठमम्।  


## ८२. मित्तविन्दकजातकम्

८२.  
अतिक्कम्म रमणकं, सदामत्तञ्च दूभकम्।  
स्वासि पासाणमासीनो, यस्मा जीवं न मोक्खसीति॥  
मित्तविन्दकजातकं दुतियम्।  


## ८३. कालकण्णिजातकम्

८३.  
मित्तो हवे सत्तपदेन होति, सहायो पन द्वादसकेन होति।  
मासड्ढमासेन च ञाति होति, ततुत्तरिं अत्तसमोपि होति।  
सोहं कथं अत्तसुखस्स हेतु, चिरसन्थुतं [चिरसन्धवं (क॰), चिरसत्थुनं (पी॰)] काळकण्णिं जहेय्यन्ति॥  
कालकण्णिजातकं ततियम्।  


## ८४. अत्थस्सद्वारजातकम्

८४.  
आरोग्यमिच्छे परमञ्च लाभं, सीलञ्च वुद्धानुमतं सुतञ्च।  
धम्मानुवत्ती च अलीनता च, अत्थस्स द्वारा पमुखा छळेतेति॥  
अत्थस्सद्वारजातकं चतुत्थम्।  


## ८५. किंपक्कजातकम्

८५.  
आयतिं दोसं नाञ्ञाय, यो कामे पटिसेवति।  
विपाकन्ते हनन्ति नं, किंपक्कमिव भक्खितन्ति॥  
किंपक्कजातकं पञ्चमम्।  


## ८६. सीलवीमंसकजातकम्

८६.  
सीलं किरेव कल्याणं, सीलं लोके अनुत्तरम्।  
पस्स घोरविसो नागो, सीलवाति न हञ्ञतीति॥  
सीलवीमंसकजातकं छट्ठम्।  


## ८७. मङ्गलजातकम्

८७.  
यस्स मङ्गला समूहतासे [समूहता (सी॰ स्या॰ पी॰ सु॰ नि॰ ३६२], उप्पाता [उप्पादा (पी॰)] सुपिना च लक्खणा च।  
सो [स (सी॰ पी॰ क॰)] मङ्गलदोसवीतिवत्तो, युगयोगाधिगतो न जातुमेतीति॥  
मङ्गलजातकं सत्तमम्।  


## ८८. सारम्भजातकम्

८८.  
कल्याणिमेव मुञ्चेय्य, न हि मुञ्चेय्य पापिकम्।  
मोक्खो कल्याणिया साधु, मुत्वा तप्पति पापिकन्ति॥  
सारम्भजातकं अट्ठमम्।  


## ८९. कुहकजातकम्

८९.  
वाचाव किर ते आसि, सण्हा सखिलभाणिनो।  
तिणमत्ते असज्जित्थो, नो च निक्खसतं हरन्ति॥  
कुहकजातकं नवमम्।  


## ९०. अकतञ्ञुजातकम्

९०.  
यो पुब्बे कतकल्याणो, कतत्थो नावबुज्झति।  
पच्छा किच्चे समुप्पन्ने, कत्तारं नाधिगच्छतीति॥  
अकतञ्ञुजातकं दसमम्।  
अपायिम्हवग्गो नवमो।  
तस्सुद्दानं –  
अपायिम्ह च दूभकं सत्तपदं, छळद्वर च आयतिना च पुन।  
अहिसीलव मङ्गलि पापिकस्सा, सतंनिक्ख कतत्थवरेन दसाति॥  
१०. लित्तवग्गो  


## ९१. लित्तजातकम्

९१.  
लित्तं परमेन तेजसा, गिलमक्खं पुरिसो न बुज्झति।  
गिल रे गिल पापधुत्तक, पच्छा ते कटुकं भविस्सतीति॥  
लित्तजातकं पठमम्।  


## ९२. महासारजातकम्

९२.  
उक्कट्ठे सूरमिच्छन्ति, मन्तीसु अकुतूहलम्।  
पियञ्च अन्नपानम्हि, अत्थे जाते च पण्डितन्ति॥  
महासारजातकं दुतियम्।  


## ९३. विसासभोजनजातकम्

९३.  
न विस्ससे अविस्सत्थे, विस्सत्थेपि न विस्ससे।  
विस्सासा भयमन्वेति, सीहंव मिगमातुकाति [मिगमातुया (क॰)]॥  
विसासभोजनजातकं ततियम्।  


## ९४. लोमहंसजातकम्

९४.  
सोतत्तो सोसिन्दो [सोसीतो (सी॰ स्या॰ पी॰), सोसिनो (क॰)] चेव, एको भिंसनके वने।  
नग्गो न चग्गिमासीनो, एसनापसुतो मुनीति॥  
लोमहंसजातकं चतुत्थम्।  


## ९५. महासुदस्सनजातकम्

९५.  
अनिच्चा वत सङ्खारा, उप्पादवयधम्मिनो।  
उप्पज्जित्वा निरुज्झन्ति, तेसं वूपसमो सुखोति॥  
महासुदस्सनजातकं पञ्चमम्।  


## ९६. तेलपत्तजातकम्

९६.  
समतित्तिकं अनवसेकं, तेलपत्तं यथा परिहरेय्य।  
एवं सचित्तमनुरक्खे, पत्थयानो दिसं अगतपुब्बन्ति॥  
तेलपत्तजातकं छट्ठम्।  


## ९७. नामसिद्धिजातकम्

९७.  
जीवकञ्च मतं दिस्वा, धनपालिञ्च दुग्गतम्।  
पन्थकञ्च वने मूळ्हं, पापको पुनरागतोति॥  
नामसिद्धिजातकं सत्तमम्।  


## ९८. कूटवाणिजजातकम्

९८.  
साधु खो पण्डितो नाम, न त्वेव अतिपण्डितो।  
अतिपण्डितेन पुत्तेन, मनम्हि उपकूळितोति [उपकूलितोति (सी॰), उपकुट्ठितोति (स्या॰), उपकुटितो (क॰)]॥  
कूटवाणिजजातकं अट्ठमम्।  


## ९९. परोसहस्सजातकम्

९९.  
परोसहस्सम्पि समागतानं, कन्देय्युं ते वस्ससतं अपञ्ञा।  
एकोव सेय्यो पुरिसो सपञ्ञो, यो भासितस्स विजानाति अत्थन्ति॥  
परोसहस्सजातकं नवमम्।  


## १००. असातरूपजातकम्

१००.  
असातं सातरूपेन, पियरूपेन अप्पियम्।  
दुक्खं सुखस्स रूपेन, पमत्तमतिवत्ततीति॥  
असातरूपजातकं दसमम्।  
लित्तवग्गो दसमो।  
तस्सुद्दानं –  
गिलमक्खकुतूहल मातुकस्सा, मुनिना च अनिच्चत पत्तवरम्।  
धनपालिवरो अतिपण्डितको, सपरोसहस्सअसातदसाति॥  
मज्झिमो पण्णासको।  
११. परोसतवग्गो  


## १०१. परोसतजातकम्

१०१.  
परोसतं चेपि समागतानं, झायेय्युं ते वस्ससतं अपञ्ञा।  
एकोव सेय्यो पुरिसो सपञ्ञो, यो भासितस्स विजानाति अत्थन्ति॥  
परोसतजातकं पठमम्।  


## १०२. पण्णिकजातकम्

१०२.  
यो दुक्खफुट्ठाय भवेय्य ताणं, सो मे पिता दुब्भि [दूभि (सी॰ पी॰)] वने करोति।  
सा कस्स कन्दामि वनस्स मज्झे, यो तायिता सो सहसं [सहसा (सी॰ स्या॰ पी॰)] करोतीति॥  
पण्णिकजातकं दुतियम्।  


## १०३. वेरिजातकम्

१०३.  
यत्थ वेरी निविसति [निवसति (सी॰ क॰)], न वसे तत्थ पण्डितो।  
एकरत्तं दिरत्तं वा, दुक्खं वसति वेरिसूति॥  
वेरिजातकं ततियम्।  


## १०४. मित्तविन्दकजातकम्

१०४.  
चतुब्भि अट्ठज्झगमा, अट्ठाहिपि च सोळस।  
सोळसाहि च बात्तिंस [बत्तिंस (सी॰ स्या॰ पी॰)], अत्रिच्छं चक्कमासदो।  
इच्छाहतस्स पोसस्स, चक्कं भमति मत्थकेति॥  
मित्तविन्दकजातकं चतुत्थम्।  


## १०५. दुब्बलकट्ठजातकम्

१०५.  
बहुम्पेतं वने कट्ठं, वातो भञ्जति दुब्बलम्।  
तस्स चे भायसी नाग, किसो नून भविस्ससीति॥  
दुब्बलकट्ठजातकं पञ्चमम्।  


## १०६. उदञ्चनीजातकम्

१०६.  
सुखं वत मं जीवन्तं [सुखकं वत जीवं (क॰)], पचमाना उदञ्चनी।  
चोरी जायप्पवादेन, तेलं लोणञ्च याचतीति॥  
उदञ्चनीजातकं छट्ठम्।  


## १०७. सालित्तकजातकम्

१०७.  
साधु खो सिप्पकं नाम, अपि यादिस कीदिसम्।  
पस्स खञ्जप्पहारेन, लद्धा गामा चतुद्दिसाति॥  
सालित्तकजातकं सत्तमम्।  


## १०८. बाहियजातकम्

१०८.  
सिक्खेय्य सिक्खितब्बानि, सन्ति तच्छन्दिनो [सच्छन्दिनो (सी॰ पी॰)] जना।  
बाहिया हि [पि (सी॰ स्या॰ पी॰)] सुहन्नेन, राजानमभिराधयीति॥  
बाहियजातकं अट्ठमम्।  


## १०९. कुण्डपूवजातकम्

१०९.  
यथन्नो पुरिसो होति, तथन्ना तस्स देवता।  
आहरेतं कुण्डपूवं [कणं पूवं (सी॰ पी॰)], मा मे भागं विनासयाति॥  
कुण्डपूवजातकं नवमम्।  


## ११०. सब्बसंहारकपञ्हजातकम्

११०.  
सब्बसंहारको [सब्बसाहारको (क॰)] नत्थि, सुद्धं कङ्गु पवायति।  
अलिकं भायतियं धुत्ती, सच्चमाह महल्लिकाति॥  
सब्बसंहारकपञ्हजातकं दसमम्।  
परोसतवग्गो एकादसमो।  
तस्सुद्दानं –  
सपरोसत तायित वेरी पुन, भमचक्कथ नागसिरिव्हयनो।  
सुखकञ्च वत सिप्पक बाहिया, कुण्डपूव महल्लिकका च दसाति॥  
१२. हंचिवग्गो  


## १११. गद्रभपञ्हजातकम्

१११.  
हंचि [हंसि (सी॰ स्या॰), हञ्चि (?)] तुवं एवमञ्ञसि सेय्यो, पुत्तेन पिताति राजसेट्ठ।  
हन्दस्सतरस्स ते अयं, अस्सतरस्स हि गद्रभो पिताति॥  
गद्रभपञ्हजातकं पठमम्।  


## ११२. अमरादेवीपञ्हजातकम्

११२.  
येन सत्तुबिलङ्गा च, दिगुणपलासो च पुप्फितो।  
येन ददामि [येना’दामि (सी॰ स्या॰)] तेन वदामि, येन न ददामि [येन ना’दामि (सी॰ स्या॰)] न तेन वदामि।  
एस मग्गो यवमज्झकस्स, एतं छन्नपथं विजानाहीति॥  
अमरादेवीपञ्हजातकं दुतियम्।  


## ११३. सिङ्गालजातकम्

११३.  
सद्दहासि सिङ्गालस्स [सिगालस्स (सी॰ स्या॰ पी॰)], सुरापीतस्स ब्राह्मण।  
सिप्पिकानं सतं नत्थि, कुतो कंससता दुवेति॥  
सिङ्गालजातकं ततियम्।  


## ११४. मितचिन्तिजातकम्

११४.  
बहुचिन्ती अप्पचिन्ती, उभो जाले अबज्झरे।  
मितचिन्ती पमोचेसी, उभो तत्थ समागताति॥  
मितचिन्तिजातकं चतुत्थम्।  


## ११५. अनुसासिकजातकम्

११५.  
यायञ्ञ [यायञ्ञे (क॰)] मनुसासति, सयं लोलुप्पचारिनी।  
सायं विपक्खिका सेति, हता चक्केन सासिकाति [सालिकाति (सी॰ स्या॰ पी॰)]॥  
अनुसासिकजातकं पञ्चमम्।  


## ११६. दुब्बचजातकम्

११६.  
अतिकरमकराचरिय , मय्हम्पेतं न रुच्चति।  
चतुत्थे लङ्घयित्वान, पञ्चमायसि आवुतोति॥  
दुब्बचजातकं छट्ठम्।  


## ११७. तित्तिरजातकम्

११७.  
अच्चुग्गतातिलपता [अतिबलता (सी॰ स्या॰ पी॰), अतिलपका (कत्थचि)], अतिवेलं पभासिता।  
वाचा हनति दुम्मेधं, तित्तिरंवातिवस्सितन्ति॥  
तित्तिरजातकं सत्तमम्।  


## ११८. वट्टकजातकम्

११८.  
नाचिन्तयन्तो पुरिसो, विसेसमधिगच्छति।  
चिन्तितस्स फलं पस्स, मुत्तोस्मि वधबन्धनाति॥  
वट्टकजातकं अट्ठमम्।  


## ११९. अकालराविजातकम्

११९.  
अमातापितरसंवद्धो [पितरि (सी॰ पी॰), पितु (स्या॰)], अनाचेरकुले वसम्।  
नायं कालं अकालं वा, अभिजानाति कुक्कुटोति॥  
अकालराविजातकं नवमम्।  


## १२०. बन्धनमोक्खजातकम्

१२०.  
अबद्धा तत्थ बज्झन्ति, यत्थ बाला पभासरे।  
बद्धापि तत्थ मुच्चन्ति, यत्थ धीरा पभासरेति॥  
बन्धनमोक्खजातकं दसमम्।  
हंचिवग्गो [हंसिवग्गो (सी॰ स्या॰)] द्वादसमो।  
तस्सुद्दानं –  
अथ गद्रभ सत्तुव कंससतं, बहुचिन्ति सासिकायातिकर।  
अतिवेल विसेसमनाचरियोव, धीरापभासरतेन दसाति॥  
१३. कुसनाळिवग्गो  


## १२१. कुसनाळिजातकम्

१२१.  
करे सरिक्खो अथ वापि सेट्ठो, निहीनको वापि करेय्य एको।  
करेय्युमेते [करेय्युं ते (सी॰ पी॰)] ब्यसने उत्तमत्थं, यथा अहं कुसनाळि रुचायन्ति॥  
कुसनाळिजातकं पठमम्।  


## १२२. दुम्मेधजातकम्

१२२.  
यसं लद्धान दुम्मेधो, अनत्थं चरति अत्तनो।  
अत्तनो च परेसञ्च, हिंसाय पटिपज्जतीति॥  
दुम्मेधजातकं दुतियम्।  


## १२३. नङ्गलीसजातकम्

१२३.  
असब्बत्थगामिं वाचं, बालो सब्बत्थ भासति।  
नायं दधिं वेदि न [न वेदि (क॰)] नङ्गलीसं, दधिप्पयं [दधिम्पयं (सी॰ पी॰)] मञ्ञति नङ्गलीसन्ति॥  
नङ्गलीसजातकं ततियम्।  


## १२४. अम्बजातकम्

१२४.  
वायमेथेव पुरिसो, न निब्बिन्देय्य पण्डितो।  
वायामस्स फलं पस्स, भुत्ता अम्बा अनीतिहन्ति॥  
अम्बजातकं चतुत्थम्।  


## १२५. कटाहकजातकम्

१२५.  
बहुम्पि सो विकत्थेय्य, अञ्ञं जनपदं गतो।  
अन्वागन्त्वान दूसेय्य, भुञ्ज भोगे कटाहकाति॥  
कटाहकजातकं पञ्चमम्।  


## १२६. असिलक्खणजातकम्

१२६.  
तदेवेकस्स [तथेवेकस्स (सी॰ स्या॰ पी॰ अट्ठ॰ मूलपाठो)] कल्याणं, तदेवेकस्स पापकम्।  
तस्मा सब्बं न कल्याणं, सब्बं वापि न पापकन्ति॥  
असिलक्खणजातकं छट्ठम्।  


## १२७. कलण्डुकजातकम्

१२७.  
ते देसा तानि वत्थूनि, अहञ्च वनगोचरो।  
अनुविच्च खो तं गण्हेय्युं, पिव [पिप (सी॰ पी॰)] खीरं कलण्डुकाति॥  
कलण्डुकजातकं सत्तमम्।  


## १२८. बिळारवतजातकम्

१२८.  
यो वे धम्मं धजं [धम्मधजं (स्या॰ पी॰ क॰)] कत्वा, निगूळ्हो पापमाचरे।  
विस्सासयित्वा भूतानि, बिळारं नाम तं वतन्ति॥  
बिळारवतजातकं अट्ठमम्।  


## १२९. अग्गिकभारद्वाजजातकम्

१२९.  
नायं सिखा पुञ्ञहेतु, घासहेतु अयं सिखा।  
नाङ्गुट्ठगणनं याति, अलं ते होतु अग्गिकाति॥  
अग्गिकभारद्वाजजातकं नवमम्।  


## १३०. कोसियजातकम्

१३०.  
यथा वाचा च भुञ्जस्सु, यथा भुत्तञ्च ब्याहर।  
उभयं ते न समेति, वाचा भुत्तञ्च कोसियेति॥  
कोसियजातकं दसमम्।  
कुसनाळिवग्गो [सरिक्खवग्गो (क॰)] तेरसमो।  
तस्सुद्दानं –  
कुसनाळिसिरिव्हयनो च यसं, दधि मम्ब कटाहकपञ्चमको।  
अथ पापक खीर बिळारवतं, सिखि कोसियसव्हयनेन दसाति॥  
१४. असम्पदानवग्गो  


## १३१. असम्पदानजातकम्

१३१.  
असम्पदानेनितरीतरस्स, बालस्स मित्तानि कली भवन्ति।  
तस्मा हरामि भुसं अड्ढमानं, मा मे मित्ति जीयित्थ सस्सतायन्ति॥  
असम्पदानजातकं पठमम्।  


## १३२. भीरुकजातकम्

१३२.  
कुसलूपदेसे धितिया दळ्हाय च, अनिवत्तितत्ताभयभीरुताय [अवत्थितत्ताभयभीरुताय (सी॰ स्या॰ पी॰)] च।  
न रक्खसीनं वसमागमिम्हसे, स सोत्थिभावो महता भयेन मेति॥  
भीरुक [पञ्चगरुक (सी॰ पी॰), पञ्चभीरुक (स्या॰), अभयभीरुत§(?)] जातकं दुतियम्।  


## १३३. घतासनजातकम्

१३३.  
खेमं यहिं तत्थ अरी उदीरितो [अरि उद्धरितो (क॰)], दकस्स मज्झे जलते घतासनो।  
न अज्ज वासो महिया महीरुहे, दिसा भजव्हो सरणाज्ज नो भयन्ति॥  
घतासनजातकं ततियम्।  


## १३४. झानसोधनजातकम्

१३४.  
ये सञ्ञिनो तेपि दुग्गता, येपि असञ्ञिनो तेपि दुग्गता।  
एतं उभयं विवज्जय, तं समापत्तिसुखं अनङ्गणन्ति॥  
झानसोधनजातकं चतुत्थम्।  


## १३५. चन्दाभजातकम्

१३५.  
चन्दाभं सूरियाभञ्च, योध पञ्ञाय गाधति॥  
अवितक्केन झानेन, होति आभस्सरूपगोति॥  
चन्दाभजातकं पञ्चमम्।  


## १३६. सुवण्णहंसजातकम्

१३६.  
यं लद्धं तेन तुट्ठब्बं, अतिलोभो हि पापको।  
हंसराजं गहेत्वान, सुवण्णा परिहायथाति॥  
सुवण्णहंसजातकं छट्ठम्।  


## १३७. बब्बुजातकम्

१३७.  
यत्थेको लभते बब्बु, दुतियो तत्थ जायति।  
ततियो च चतुत्थो च, इदं ते बब्बुका बिलन्ति॥  
बब्बुजातकं सत्तमम्।  


## १३८. गोधजातकम्

१३८.  
किं ते जटाहि दुम्मेध, किं ते अजिनसाटिया।  
अब्भन्तरं ते गहनं, बाहिरं परिमज्जसीति॥  
गोधजातकं अट्ठमम्।  


## १३९. उभतोभट्ठजातकम्

१३९.  
अक्खी भिन्ना पटो नट्ठो, सखिगेहे च भण्डनम्।  
उभतो पदुट्ठा कम्मन्ता [पदुट्ठकम्मन्तो (सी॰), पदुट्ठो कम्मन्तो (पी॰)], उदकम्हि थलम्हि चाति॥  
उभतोभट्ठजातकं नवमम्।  


## १४०. काकजातकम्

१४०.  
निच्चं उब्बिग्गहदया, सब्बलोकविहेसका।  
तस्मा नेसं वसा नत्थि, काकानम्हाक [काकानस्माक (सी॰ स्या॰ पी॰)] ञातिनन्ति॥  
काकजातकं दसमम्।  
असम्पदानवग्गो चुद्दसमो।  
तस्सुद्दानं –  
इतरीतर रक्खसि खेमियो च, परोसतपञ्हेन आभस्सरो पुन।  
अथ हंसवरुत्तमबब्बुजटं, पटनट्ठक काकवरेन दसाति॥  
१५. ककण्टकवग्गो  


## १४१. गोधजातकम्

१४१.  
न पापजनसंसेवी, अच्चन्तसुखमेधति।  
गोधाकुलं [गोधक्कुलं (क॰)] ककण्टाव [ककण्टका (क॰)], कलिं पापेति अत्तनन्ति॥  
गोधजातकं पठमम्।  


## १४२. सिङ्गालजातकम्

१४२.  
एतञ्हि ते दुराजानं, यं सेसि मतसायिकम्।  
यस्स ते कड्ढमानस्स, हत्था दण्डो न मुच्चतीति॥  
सिङ्गालजातकं दुतियम्।  


## १४३. विरोचजातकम्

१४३.  
लसी च ते निप्फलिता, मत्थको च पदालितो [विदालितो (सी॰ पी॰)]।  
सब्बा ते फासुका भग्गा, अज्ज खो त्वं विरोचसीति॥  
विरोचजातकं ततियम्।  


## १४४. नङ्गुट्ठजातकम्

१४४.  
बहुम्पेतं असब्भि [बहुपेतमसब्भि (क॰)] जातवेद, यं तं वालधिनाभिपूजयाम।  
मंसारहस्स नत्थज्ज मंसं, नङ्गुट्ठम्पि भवं पटिग्गहातूति॥  
नङ्गुट्ठजातकं चतुत्थम्।  


## १४५. राधजातकम्

१४५.  
न त्वं राध विजानासि, अड्ढरत्ते अनागते।  
अब्ययतं [अब्यायतं (सी॰ स्या॰ पी॰), अब्यत्ततं (?)] विलपसि, विरत्ता कोसियायनेति॥  
राधजातकं पञ्चमम्।  


## १४६. समुद्दकाकजातकम्

१४६.  
अपि नु हनुका सन्ता, मुखञ्च परिसुस्सति।  
ओरमाम न पारेम, पूरतेव महोदधीति॥  
समुद्दकाकजातकं छट्ठम्।  


## १४७. पुप्फरत्तजातकम्

१४७.  
नयिदं दुक्खं अदुं दुक्खं, यं मं तुदति वायसो।  
यं सामा पुप्फरत्तेन, कत्तिकं नानुभोस्सतीति॥  
पुप्फरत्तजातकं सत्तमम्।  


## १४८. सिङ्गालजातकम्

१४८.  
नाहं पुनं न च पुनं, न चापि अपुनप्पुनम्।  
हत्थिबोन्दिं पवेक्खामि, तथा हि भयतज्जितोति॥  
सिङ्गालजातकं अट्ठमम्।  


## १४९. एकपण्णजातकम्

१४९.  
एकपण्णो अयं रुक्खो, न भूम्या चतुरङ्गुलो।  
फलेन विसकप्पेन, महायं किं भविस्सतीति॥  
एकपण्णजातकं नवमम्।  


## १५०. सञ्जीवजातकम्

१५०.  
असन्तं यो पग्गण्हाति, असन्तं चूपसेवति।  
तमेव घासं कुरुते, ब्यग्घो सञ्जीवको यथाति॥  
सञ्जीवजातकं दसमम्।  
ककण्टक [पापसेवन (क॰)] वग्गो पन्नरसमो।  
तस्सुद्दानं –  
सुखमेधति दण्डवरो च पुन, लसि वालधि पञ्चमराधवरो।  
समहोदधि कत्तिक बोन्दि पुन, चतुरङ्गुलब्यग्घवरेन दसाति॥  
(उपरिमो पण्णासको।) [( ) सीहळपोत्थकेयेव दिस्सति]  
अथ वग्गुद्दानं –  
अपण्णकं सीलवग्गकुरुङ्ग, कुलावकं अत्थकामेन पञ्चमम्।  
आसीसो इत्थिवरुणं अपायि, लित्तवग्गेन ते दस।  
परोसतं हंचि कुसनाळि [हंसि सरिक्खं (सब्बत्थ)], असम्पदं ककण्टकवग्गो॥  
एकनिपातम्हिलङ्कतन्ति।  
एककनिपातं निट्ठितम्।  