---
title: २७ ५५ सातच्चमूलकसप्पायकारीसुत्तम्

---

७१६. सावत्थिनिदानम्। ‘‘चतारोमे, भिक्खवे, झायी। कतमे चत्तारो? इध, भिक्खवे , एकच्चो झायी समाधिस्मिं सातच्चकारी होति, न समाधिस्मिं सप्पायकारी। इध पन, भिक्खवे, एकच्चो झायी समाधिस्मिं सप्पायकारी होति, न समाधिस्मिं सातच्चकारी। इध पन, भिक्खवे, एकच्चो झायी नेव समाधिस्मिं सातच्चकारी होति, न च समाधिस्मिं सप्पायकारी। इध पन, भिक्खवे, एकच्चो झायी समाधिस्मिं सातच्चकारी च होति, समाधिस्मिं सप्पायकारी च। तत्र, भिक्खवे, य्वायं झायी समाधिस्मिं सातच्चकारी च होति समाधिस्मिं सप्पायकारी च अयं इमेसं चतुन्नं झायीनं अग्गो च सेट्ठो च मोक्खो च उत्तमो च पवरो च। सेय्यथापि, भिक्खवे, गवा खीरं, खीरम्हा दधि, दधिम्हा नवनीतं, नवनीतम्हा सप्पि, सप्पिम्हा सप्पिमण्डो तत्र अग्गमक्खायति; एवमेव खो, भिक्खवे, य्वायं झायी समाधिस्मिं सातच्चकारी च होति, समाधिस्मिं सप्पायकारी अयं इमेसं चतुन्नं झायीनं अग्गो च सेट्ठो च मोक्खो च उत्तमो च पवरो चा’’ति। इदमवोच भगवा। अत्तमना ते भिक्खू भगवतो भासितं अभिनन्दुन्ति। पञ्चपञ्ञासमम्। (यथा पञ्चपञ्ञासं वेय्याकरणानि होन्ति तथा वित्थारेतब्बानि।)  
झानसंयुत्तं [समाधिसंयुत्तं (स्या॰ कं॰)] समत्तम्।  
तस्सुद्दानं –  
समाधि समापत्ति ठिति च, वुट्ठानं कल्लितारम्मणेन च।  
गोचरा अभिनीहारो सक्कच्च, सातच्च अथोपि सप्पायन्ति॥  
खन्धवग्गो ततियो।  
तस्सुद्दानं –  
खन्ध राधसंयुत्तञ्च, दिट्ठिओक्कन्त [ओक्कन्ति (सब्बत्थ)] उप्पादा।  
किलेस सारिपुत्ता च, नागा सुपण्ण गन्धब्बा।  
वलाह वच्छझानन्ति , खन्धवग्गम्हि तेरसाति॥  
खन्धवग्गसंयुत्तपाळि निट्ठिता।  