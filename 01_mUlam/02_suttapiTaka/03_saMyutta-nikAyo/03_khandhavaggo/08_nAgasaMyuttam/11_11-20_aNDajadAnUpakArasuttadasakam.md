---
title: ११ ११-२० अण्डजदानूपकारसुत्तदसकम्

---

३५२-३६१. एकमन्तं निसिन्नो खो सो भिक्खु भगवन्तं एतदवोच – ‘‘को नु खो, भन्ते, हेतु, को पच्चयो, येन मिधेकच्चो कायस्स भेदा परं मरणा अण्डजानं नागानं सहब्यतं उपपज्जती’’ति?  
‘‘इध, भिक्खु, एकच्चो कायेन द्वयकारी होति, वाचाय द्वयकारी, मनसा द्वयकारी। तस्स सुतं होति – ‘अण्डजा नागा दीघायुका वण्णवन्तो सुखबहुला’ति। तस्स एवं होति – ‘अहो वताहं कायस्स भेदा परं मरणा अण्डजानं नागानं सहब्यतं उपपज्जेय्य’न्ति। सो अन्नं देति। सो कायस्स भेदा परं मरणा अण्डजानं नागानं सहब्यतं उपपज्जति। अयं खो, भिक्खु, हेतु…पे॰… उपपज्जतीति…पे॰… सो पानं देति…पे॰… वत्थं देति…पे॰… यानं देति…पे॰… मालं देति…पे॰… गन्धं देति…पे॰… विलेपनं देति…पे॰… सेय्यं देति…पे॰… आवसथं देति…पे॰… पदीपेय्यं देति। सो कायस्स भेदा परं मरणा अण्डजानं नागानं सहब्यतं उपपज्जति। अयं खो, भिक्खु, हेतु, अयं पच्चयो, येन मिधेकच्चो कायस्स भेदा परं मरणा अण्डजानं नागानं सहब्यतं उपपज्जती’’ति। वीसतिमम्।  

