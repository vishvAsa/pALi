---
title: १२ २१-५० जलाबुजादिदानूपकारसुत्तत्तिंसकम्

---

३६२-३९१. सावत्थिनिदानम्। एकमन्तं निसिन्नो खो सो भिक्खु भगवन्तं एतदवोच – ‘‘को नु खो, भन्ते, हेतु, को पच्चयो, येन मिधेकच्चो कायस्स भेदा परं मरणा जलाबुजानं नागानं…पे॰… संसेदजानं नागानं…पे॰… ओपपातिकानं नागानं सहब्यतं उपपज्जती’’ति?  
‘‘इध, भिक्खु, एकच्चो कायेन द्वयकारी होति, वाचाय द्वयकारी, मनसा द्वयकारी। तस्स सुतं होति – ‘ओपपातिका नागा दीघायुका वण्णवन्तो सुखबहुला’ति। तस्स एवं होति – ‘अहो वताहं कायस्स भेदा परं मरणा ओपपातिकानं नागानं सहब्यतं उपपज्जेय्य’न्ति। सो अन्नं देति…पे॰… पानं देति…पे॰… पदीपेय्यं देति। सो कायस्स भेदा परं मरणा ओपपातिकानं नागानं सहब्यतं उपपज्जति। अयं खो, भिक्खु, हेतु, अयं पच्चयो, येन मिधेकच्चो कायस्स भेदा परं मरणा ओपपातिकानं नागानं सहब्यतं उपपज्जती’’ति।  
(इमिना पेय्यालेन दस दस सुत्तन्ता कातब्बा। एवं चतूसु योनीसु चत्तालीसं वेय्याकरणा होन्ति। पुरिमेहि पन दसहि सुत्तन्तेहि सह होन्ति पण्णाससुत्तन्ताति।)  
नागसंयुत्तं समत्तम्।  
तस्सुद्दानं –  
सुद्धिकं पणीततरं, चतुरो च उपोसथा।  
तस्स सुतं चतुरो च, दानूपकारा च तालीसम्।  
पण्णास पिण्डतो सुत्ता, नागम्हि सुप्पकासिताति॥  