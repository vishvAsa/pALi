---
title: ११ ११ पञ्चगतिपेय्यालवग्गो

---


## १. मनुस्सचुतिनिरयसुत्तम्

११७२. अथ खो भगवा परित्तं नखसिखायं पंसुं आरोपेत्वा भिक्खू आमन्तेसि – ‘‘तं किं मञ्ञथ, भिक्खवे, कतमं नु खो बहुतरं – यो वायं मया परित्तो नखसिखायं पंसु आरोपितो, अयं वा महापथवी’’ति? ‘‘एतदेव, भन्ते, बहुतरं, यदिदं – महापथवी; अप्पमत्तकायं भगवता परित्तो नखसिखायं पंसु आरोपितो। सङ्खम्पि न उपेति, उपनिधम्पि न उपेति, कलभागम्पि न उपेति महापथविं उपनिधाय भगवता परित्तो नखसिखायं पंसु आरोपितो’’ति। एवमेव खो, भिक्खवे, अप्पका ते सत्ता ये मनुस्सा चुता मनुस्सेसु पच्चाजायन्ति; अथ खो एतेव बहुतरा सत्ता ये मनुस्सा चुता निरये पच्चाजायन्ति…पे॰…। पठमम्।  


## २. मनुस्सचुतितिरच्छानसुत्तम्

११७३. …पे॰… ‘‘एवमेव खो, भिक्खवे, अप्पका ते सत्ता ये मनुस्सा चुता मनुस्सेसु पच्चाजायन्ति; अथ खो एतेव बहुतरा सत्ता ये मनुस्सा चुता तिरच्छानयोनिया पच्चाजायन्ति…पे॰…। दुतियम्।  


## ३. मनुस्सचुतिपेत्तिविसयसुत्तम्

११७४. …पे॰… ‘‘एवमेव खो, भिक्खवे, अप्पका ते सत्ता ये मनुस्सा चुता मनुस्सेसु पच्चाजायन्ति; अथ खो एतेव बहुतरा सत्ता ये मनुस्सा चुता पेत्तिविसये पच्चाजायन्ति…पे॰…। ततियम्।  


## ४-५-६. मनुस्सचुतिदेवनिरयादिसुत्तम्

११७५-११७७. …पे॰… ‘‘एवमेव खो, भिक्खवे, अप्पका ते सत्ता ये मनुस्सा चुता देवेसु पच्चाजायन्ति; अथ खो एतेव बहुतरा सत्ता ये मनुस्सा चुता निरये पच्चाजायन्ति…पे॰… तिरच्छानयोनिया पच्चाजायन्ति…पे॰… पेत्तिविसये पच्चाजायन्ति…पे॰…। छट्ठम्।  


## ७-९. देवचुतिनिरयादिसुत्तम्

११७८-११८०. …पे॰… ‘‘एवमेव खो, भिक्खवे, अप्पका ते सत्ता ये देवा चुता देवेसु पच्चाजायन्ति; अथ खो एतेव बहुतरा सत्ता ये देवा चुता निरये पच्चाजायन्ति…पे॰… तिरच्छानयोनिया पच्चाजायन्ति…पे॰… पेत्तिविसये पच्चाजायन्ति…पे॰…। नवमम्।  


## १०-१२. देवमनुस्सनिरयादिसुत्तम्

११८१-११८३. …पे॰… ‘‘एवमेव खो, भिक्खवे, अप्पका ते सत्ता ये देवा चुता मनुस्सेसु पच्चाजायन्ति; अथ खो एतेव बहुतरा सत्ता ये देवा चुता निरये पच्चाजायन्ति…पे॰… तिरच्छानयोनिया पच्चाजायन्ति…पे॰… पेत्तिविसये पच्चाजायन्ति…पे॰…। द्वादसमम्।  


## १३-१५. निरयमनुस्सनिरयादिसुत्तम्

११८४-११८६. …पे॰… ‘‘एवमेव खो, भिक्खवे, अप्पका ते सत्ता ये निरया चुता मनुस्सेसु पच्चाजायन्ति; अथ खो एतेव बहुतरा सत्ता ये निरया चुता निरये पच्चाजायन्ति…पे॰… तिरच्छानयोनिया पच्चाजायन्ति…पे॰… पेत्तिविसये पच्चाजायन्ति…पे॰…। पन्नरसमम्।  


## १६-१८. निरयदेवनिरयादिसुत्तम्

११८७-११८९. …पे॰… ‘‘एवमेव खो, भिक्खवे, अप्पका ते सत्ता ये निरया चुता देवेसु पच्चाजायन्ति; अथ खो एतेव बहुतरा सत्ता ये निरया चुता निरये पच्चाजायन्ति…पे॰… तिरच्छानयोनिया पच्चाजायन्ति…पे॰… पेत्तिविसये पच्चाजायन्ति…पे॰…। अट्ठारसमम्।  


## १९-२१. तिरच्छानमनुस्सनिरयादिसुत्तम्

११९०-११९२. …पे॰… ‘‘एवमेव खो, भिक्खवे, अप्पका ते सत्ता ये तिरच्छानयोनिया चुता मनुस्सेसु पच्चाजायन्ति; अथ खो एतेव बहुतरा सत्ता ये तिरच्छानयोनिया चुता निरये पच्चाजायन्ति…पे॰… तिरच्छानयोनिया पच्चाजायन्ति…पे॰… पेत्तिविसये पच्चाजायन्ति…पे॰…। एकवीसतिमम्।  


## २२-२४. तिरच्छानदेवनिरयादिसुत्तम्

११९३-११९५. …पे॰… ‘‘एवमेव खो, भिक्खवे, अप्पका ते सत्ता ये तिरच्छानयोनिया चुता देवेसु पच्चाजायन्ति; अथ खो एतेव बहुतरा सत्ता ये तिरच्छानयोनिया चुता निरये पच्चाजायन्ति…पे॰… तिरच्छानयोनिया पच्चाजायन्ति…पे॰… पेत्तिविसये पच्चाजायन्ति…पे॰…। चतुवीसतिमम्।  


## २५-२७. पेत्तिमनुस्सनिरयादिसुत्तम्

११९६-११९८. …पे॰… ‘‘एवमेव खो, भिक्खवे, अप्पका ते सत्ता ये पेत्तिविसया चुता मनुस्सेसु पच्चाजायन्ति; अथ खो एतेव बहुतरा सत्ता ये पेत्तिविसया चुता निरये पच्चाजायन्ति…पे॰… तिरच्छानयोनिया पच्चाजायन्ति…पे॰… पेत्तिविसये पच्चाजायन्ति…पे॰…। सत्तवीसतिमम्।  


## २८-२९. पेत्तिदेवनिरयादिसुत्तम्

११९९-१२००. …पे॰… ‘‘एवमेव खो, भिक्खवे, अप्पका ते सत्ता ये पेत्तिविसया चुता देवेसु पच्चाजायन्ति; अथ खो एतेव बहुतरा सत्ता ये पेत्तिविसया चुता निरये पच्चाजायन्ति…पे॰… एवमेव खो, भिक्खवे, अप्पका ते सत्ता ये पेत्तिविसया चुता देवेसु पच्चाजायन्ति; अथ खो एतेव बहुतरा सत्ता ये पेत्तिविसया चुता तिरच्छानयोनिया पच्चाजायन्ति…पे॰…। एकूनतिंसतिमम्।  


## ३०. पेत्तिदेवपेत्तिविसयसुत्तम्

१२०१. …पे॰… ‘‘एवमेव खो, भिक्खवे, अप्पका ते सत्ता ये पेत्तिविसया चुता देवेसु पच्चाजायन्ति; अथ खो एतेव बहुतरा सत्ता ये पेत्तिविसया चुता पेत्तिविसये पच्चाजायन्ति। तं किस्स हेतु? अदिट्ठत्ता भिक्खवे, चतुन्नं अरियसच्चानम्। कतमेसं चतुन्नं ? दुक्खस्स अरियसच्चस्स, दुक्खसमुदयस्स अरियसच्चस्स, दुक्खनिरोधस्स अरियसच्चस्स, दुक्खनिरोधगामिनिया पटिपदाय अरियसच्चस्स’’।  
‘‘तस्मातिह , भिक्खवे, ‘इदं दुक्ख’न्ति योगो करणीयो, ‘अयं दुक्खसमुदयो’ति योगो करणीयो, ‘अयं दुक्खनिरोधो’ति योगो करणीयो, ‘अयं दुक्खनिरोधगामिनी पटिपदा’ति योगो करणीयो’’ति। इदमवोच भगवा। अत्तमना ते भिक्खू भगवतो भासितं अभिनन्दुन्ति। तिंसतिमम्।  
पञ्चगतिपेय्यालवग्गो एकादसमो।  
तस्सुद्दानं –  
मनुस्सतो चुता छापि, देवा चुता निरयतो।  
तिरच्छानपेत्तिविसया, तिंसमत्तो गतिवग्गोति॥  
सच्चसंयुत्तं द्वादसमम्।  
महावग्गो पञ्चमो।  
तस्सुद्दानं –  
मग्गबोज्झङ्गं सतिया, इन्द्रियं सम्मप्पधानम्।  
बलिद्धिपादानुरुद्धा, झानानापानसंयुतम्।  
सोतापत्ति सच्चञ्चाति, महावग्गोति वुच्चतीति॥  
महावग्गसंयुत्तपाळि निट्ठिता।  