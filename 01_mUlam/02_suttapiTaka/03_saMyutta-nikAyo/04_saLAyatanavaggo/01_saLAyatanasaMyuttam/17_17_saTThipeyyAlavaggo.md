---
title: १७ १७ सट्ठिपेय्यालवग्गो

---


## १. अज्झत्तअनिच्चछन्दसुत्तम्

१६८. ‘‘यं , भिक्खवे, अनिच्चं, तत्र वो छन्दो पहातब्बो। किञ्च, भिक्खवे, अनिच्चं? चक्खु , भिक्खवे, अनिच्चं; तत्र वो छन्दो पहातब्बो…पे॰… जिव्हा अनिच्चा; तत्र वो छन्दो पहातब्बो…पे॰… मनो अनिच्चो; तत्र वो छन्दो पहातब्बो। यं, भिक्खवे, अनिच्चं, तत्र वो छन्दो पहातब्बो’’ति।  


## २. अज्झत्तअनिच्चरागसुत्तम्

१६९. ‘‘यं , भिक्खवे, अनिच्चं, तत्र वो रागो पहातब्बो। किञ्च, भिक्खवे, अनिच्चं? चक्खु, भिक्खवे, अनिच्चं; तत्र वो रागो पहातब्बो…पे॰… जिव्हा अनिच्चा; तत्र वो रागो पहातब्बो…पे॰… मनो अनिच्चो; तत्र वो रागो पहातब्बो। यं, भिक्खवे, अनिच्चं, तत्र वो रागो पहातब्बो’’ति।  


## ३. अज्झत्तअनिच्चछन्दरागसुत्तम्

१७०. ‘‘यं, भिक्खवे, अनिच्चं, तत्र वो छन्दरागो पहातब्बो। किञ्च, भिक्खवे, अनिच्चं? चक्खु, भिक्खवे, अनिच्चं; तत्र वो छन्दरागो पहातब्बो…पे॰… जिव्हा अनिच्चा; तत्र वो छन्दरागो पहातब्बो…पे॰… मनो अनिच्चो; तत्र वो छन्दरागो पहातब्बो। यं, भिक्खवे, अनिच्चं, तत्र वो छन्दरागो पहातब्बो’’ति।  


## ४-६. दुक्खछन्दादिसुत्तम्

१७१-१७३. ‘‘यं, भिक्खवे, दुक्खं, तत्र वो छन्दो पहातब्बो, रागो पहातब्बो, छन्दरागो पहातब्बो। किञ्च, भिक्खवे, दुक्खं? चक्खु, भिक्खवे, दुक्खं; तत्र वो छन्दो पहातब्बो, रागो पहातब्बो, छन्दरागो पहातब्बो…पे॰… जिव्हा दुक्खा…पे॰… मनो दुक्खो; तत्र वो छन्दो पहातब्बो, रागो पहातब्बो, छन्दरागो पहातब्बो। यं , भिक्खवे, दुक्खं तत्र वो छन्दो पहातब्बो, रागो पहातब्बो, छन्दरागो पहातब्बो’’ति।  


## ७-९. अनत्तछन्दादिसुत्तम्

१७४-१७६. ‘‘यो , भिक्खवे, अनत्ता, तत्र वो छन्दो पहातब्बो, रागो पहातब्बो, छन्दरागो पहातब्बो। को च, भिक्खवे, अनत्ता? चक्खु, भिक्खवे, अनत्ता; तत्र वो छन्दो पहातब्बो, रागो पहातब्बो, छन्दरागो पहातब्बो…पे॰… जिव्हा अनत्ता; तत्र वो छन्दो पहातब्बो, रागो पहातब्बो, छन्दरागो पहातब्बो…पे॰… मनो अनत्ता; तत्र वो छन्दो पहातब्बो, रागो पहातब्बो, छन्दरागो पहातब्बो। यो, भिक्खवे, अनत्ता तत्र वो छन्दो पहातब्बो, रागो पहातब्बो, छन्दरागो पहातब्बो’’ति।  


## १०-१२. बाहिरानिच्चछन्दादिसुत्तम्

१७७-१७९. ‘‘यं, भिक्खवे, अनिच्चं, तत्र वो छन्दो पहातब्बो, रागो पहातब्बो, छन्दरागो पहातब्बो। किञ्च, भिक्खवे, अनिच्चं? रूपा, भिक्खवे, अनिच्चा; तत्र वो छन्दो पहातब्बो, रागो पहातब्बो, छन्दरागो पहातब्बो। सद्दा अनिच्चा; तत्र वो छन्दो पहातब्बो, रागो पहातब्बो, छन्दरागो पहातब्बो। गन्धा अनिच्चा; तत्र वो छन्दो पहातब्बो, रागो पहातब्बो, छन्दरागो पहातब्बो। रसा अनिच्चा; तत्र वो छन्दो पहातब्बो, रागो पहातब्बो, छन्दरागो पहातब्बो। फोट्ठब्बा अनिच्चा; तत्र वो छन्दो पहातब्बो, रागो पहातब्बो, छन्दरागो पहातब्बो। धम्मा अनिच्चा; तत्र वो छन्दो पहातब्बो, रागो पहातब्बो, छन्दरागो पहातब्बो। यं, भिक्खवे, अनिच्चं तत्र वो छन्दो पहातब्बो, रागो पहातब्बो, छन्दरागो पहातब्बो’’ति।  


## १३-१५. बाहिरदुक्खछन्दादिसुत्तम्

१८०-१८२. ‘‘यं, भिक्खवे, दुक्खं, तत्र वो छन्दो पहातब्बो, रागो पहातब्बो, छन्दरागो पहातब्बो। किञ्च, भिक्खवे, दुक्खं? रूपा, भिक्खवे, दुक्खा; तत्र वो छन्दो पहातब्बो, रागो पहातब्बो, छन्दरागो पहातब्बो। सद्दा… गन्धा… रसा… फोट्ठब्बा… धम्मा दुक्खा; तत्र वो छन्दो पहातब्बो, रागो पहातब्बो, छन्दरागो पहातब्बो। यं, भिक्खवे, दुक्खं, तत्र वो छन्दो पहातब्बो, रागो पहातब्बो, छन्दरागो पहातब्बो’’ति।  


## १६-१८. बाहिरानत्तछन्दादिसुत्तम्

१८३-१८५. ‘‘यो , भिक्खवे, अनत्ता, तत्र वो छन्दो पहातब्बो, रागो पहातब्बो, छन्दरागो पहातब्बो। को च, भिक्खवे, अनत्ता? रूपा, भिक्खवे, अनत्ता; तत्र वो छन्दो पहातब्बो, रागो पहातब्बो, छन्दरागो पहातब्बो। सद्दा… गन्धा… रसा… फोट्ठब्बा… धम्मा अनत्ता; तत्र वो छन्दो पहातब्बो, रागो पहातब्बो, छन्दरागो पहातब्बो। यो, भिक्खवे, अनत्ता तत्र वो छन्दो पहातब्बो, रागो पहातब्बो, छन्दरागो पहातब्बो’’ति।  


## १९. अज्झत्तातीतानिच्चसुत्तम्

१८६. ‘‘चक्खु , भिक्खवे, अनिच्चं अतीतं…पे॰… जिव्हा अनिच्चा अतीता…पे॰… मनो अनिच्चो अतीतो। एवं पस्सं, भिक्खवे, सुतवा अरियसावको चक्खुस्मिम्पि निब्बिन्दति…पे॰… जिव्हायपि निब्बिन्दति…पे॰… मनस्मिम्पि निब्बिन्दति। निब्बिन्दं विरज्जति; विरागा विमुच्चति; विमुत्तस्मिं विमुत्तमिति ञाणं होति। ‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानाती’’ति।  


## २०. अज्झत्तानागतानिच्चसुत्तम्

१८७. ‘‘चक्खु, भिक्खवे, अनिच्चं अनागतं…पे॰… जिव्हा अनिच्चा अनागता…पे॰… मनो अनिच्चो अनागतो। एवं पस्सं…पे॰… नापरं इत्थत्तायाति पजानाती’’ति।  


## २१. अज्झत्तपच्चुप्पन्नानिच्चसुत्तम्

१८८. ‘‘चक्खु, भिक्खवे, अनिच्चं पच्चुप्पन्नं…पे॰… जिव्हा अनिच्चा पच्चुप्पन्ना…पे॰… मनो अनिच्चो पच्चुप्पन्नो। एवं पस्सं…पे॰… नापरं इत्थत्तायाति पजानाती’’ति।  


## २२-२४. अज्झत्तातीतादिदुक्खसुत्तम्

१८९-१९१. ‘‘चक्खु , भिक्खवे, दुक्खं अतीतं अनागतं पच्चुप्पन्नं…पे॰… जिव्हा दुक्खा अतीता अनागता पच्चुप्पन्ना…पे॰… मनो दुक्खो अतीतो अनागतो पच्चुप्पन्नो। एवं पस्सं , भिक्खवे…पे॰… नापरं इत्थत्तायाति पजानाती’’ति।  


## २५-२७. अज्झत्तातीतादिअनत्तसुत्तम्

१९२-१९४. ‘‘चक्खु , भिक्खवे, अनत्ता अतीतं अनागतं पच्चुप्पन्नं…पे॰… जिव्हा अनत्ता…पे॰… मनो अनत्ता अतीतो अनागतो पच्चुप्पन्नो । एवं पस्सं…पे॰… नापरं इत्थत्तायाति पजानाती’’ति।  


## २८-३०. बाहिरातीतादिअनिच्चसुत्तम्

१९५-१९७. ‘‘रूपा, भिक्खवे, अनिच्चा अतीता अनागता पच्चुप्पन्ना। सद्दा… गन्धा… रसा… फोट्ठब्बा… धम्मा अनिच्चा अतीता अनागता पच्चुप्पन्ना। एवं पस्सं…पे॰… नापरं इत्थत्तायाति पजानाती’’ति।  


## ३१-३३. बाहिरातीतादिदुक्खसुत्तम्

१९८-२००. ‘‘रूपा, भिक्खवे, दुक्खा अतीता अनागता पच्चुप्पन्ना। सद्दा… गन्धा… रसा… फोट्ठब्बा… धम्मा दुक्खा अतीता अनागता पच्चुप्पन्ना। एवं पस्सं…पे॰… नापरं इत्थत्तायाति पजानाती’’ति।  


## ३४-३६. बाहिरातीतादिअनत्तसुत्तम्

२०१-२०३. ‘‘रूपा , भिक्खवे, अनत्ता अतीता अनागता पच्चुप्पन्ना। सद्दा… गन्धा… रसा… फोट्ठब्बा… धम्मा अनत्ता अतीता अनागता पच्चुप्पन्ना। एवं पस्सं…पे॰… नापरं इत्थत्तायाति पजानाती’’ति।  


## ३७. अज्झत्तातीतयदनिच्चसुत्तम्

२०४. ‘‘चक्खु, भिक्खवे, अनिच्चं अतीतम्। यदनिच्चं, तं दुक्खम्। यं दुक्खं, तदनत्ता। यदनत्ता, तं ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय दट्ठब्बं…पे॰… जिव्हा अनिच्चा अतीता। यदनिच्चं, तं दुक्खम्। यं दुक्खं, तदनत्ता। यदनत्ता, तं ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय दट्ठब्बं…पे॰… मनो अनिच्चो अतीतो। यदनिच्चं, तं दुक्खम्। यं दुक्खं, तदनत्ता। यदनत्ता, तं ‘नेतं मम, नेसोहमस्मि , न मेसो अत्ता’ति एवमेतं यथाभूतं सम्मप्पञ्ञाय दट्ठब्बम्। एवं पस्सं…पे॰… नापरं इत्थत्तायाति पजानाती’’ति।  


## ३८. अज्झत्तानागतयदनिच्चसुत्तम्

२०५. ‘‘चक्खु , भिक्खवे, अनिच्चं अनागतम्। यदनिच्चं, तं दुक्खम्। यं दुक्खं, तदनत्ता। यदनत्ता तं ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय दट्ठब्बं…पे॰… जिव्हा अनिच्चा अनागता। यदनिच्चं, तं दुक्खम्। यं दुक्खं, तदनत्ता। यदनत्ता, तं ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय दट्ठब्बं…पे॰… मनो अनिच्चो अनागतो। यदनिच्चं, तं दुक्खम्। यं दुक्खं, तदनत्ता । यदनत्ता, तं ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय दट्ठब्बम्। एवं पस्सं, भिक्खवे…पे॰… नापरं इत्थत्तायाति पजानाती’’ति।  


## ३९. अज्झत्तपच्चुप्पन्नयदनिच्चसुत्तम्

२०६. ‘‘चक्खु, भिक्खवे, अनिच्चं पच्चुप्पन्नम्। यदनिच्चं, तं दुक्खम्। यं दुक्खं, तदनत्ता। यदनत्ता तं ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय दट्ठब्बं…पे॰… जिव्हा अनिच्चा पच्चुप्पन्ना। यदनिच्चं, तं दुक्खम्। यं दुक्खं, तदनत्ता। यदनत्ता, तं ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय दट्ठब्बं…पे॰… मनो अनिच्चो पच्चुप्पन्नो। यदनिच्चं तं दुक्खम्। यं दुक्खं तदनत्ता। यदनत्ता, तं ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय दट्ठब्बम्। एवं पस्सं…पे॰… नापरं इत्थत्तायाति पजानाती’’ति।  


## ४०-४२. अज्झत्तातीतादियंदुक्खसुत्तम्

२०७-२०९. ‘‘चक्खु , भिक्खवे, दुक्खं अतीतं अनागतं पच्चुप्पन्नम्। यं दुक्खं, तदनत्ता। यदनत्ता, तं ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय दट्ठब्बं…पे॰… जिव्हा दुक्खा…पे॰… मनो दुक्खो अतीतो अनागतो पच्चुप्पन्नो। यं दुक्खं, तदनत्ता। यदनत्ता, तं ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय दट्ठब्बम्। एवं पस्सं…पे॰… नापरं इत्थत्तायाति पजानाती’’ति।  


## ४३-४५. अज्झत्तातीतादियदनत्तसुत्तम्

२१०-२१२. ‘‘चक्खु, भिक्खवे, अनत्ता अतीतं अनागतं पच्चुप्पन्नम्। यदनत्ता, तं ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय दट्ठब्बं…पे॰… जिव्हा अनत्ता…पे॰… मनो अनत्ता अतीतो अनागतो पच्चुप्पन्नो। यदनत्ता तं ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय दट्ठब्बम्। एवं पस्सं…पे॰… नापरं इत्थत्तायाति पजानाती’’ति।  


## ४६-४८. बाहिरातीतादियदनिच्चसुत्तम्

२१३-२१५. ‘‘रूपा, भिक्खवे, अनिच्चा अतीता अनागता पच्चुप्पन्ना। यदनिच्चं, तं दुक्खम्। यं दुक्खं, तदनत्ता। यदनत्ता, तं ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय दट्ठब्बम्। सद्दा… गन्धा… रसा… फोट्ठब्बा… धम्मा अनिच्चा अतीता अनागता पच्चुप्पन्ना। यदनिच्चं तं दुक्खम्। यं दुक्खं तदनत्ता। यदनत्ता तं ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय दट्ठब्बम्। एवं पस्सं…पे॰… नापरं इत्थत्तायाति पजानाती’’ति।  


## ४९-५१. बाहिरातीतादियंदुक्खसुत्तम्

२१६-२१८. ‘‘रूपा , भिक्खवे, दुक्खा अतीता अनागता पच्चुप्पन्ना। यं दुक्खं, तदनत्ता । यदनत्ता, तं ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय दट्ठब्बम्। सद्दा… गन्धा… रसा… फोट्ठब्बा… धम्मा दुक्खा अतीता अनागता पच्चुप्पन्ना। यं दुक्खं, तदनत्ता। यदनत्ता, तं ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय दट्ठब्बम्। एवं पस्सं…पे॰… नापरं इत्थत्तायाति पजानाती’’ति।  


## ५२-५४. बाहिरातीतादियदनत्तसुत्तम्

२१९-२२१. ‘‘रूपा, भिक्खवे, अनत्ता अतीता अनागता पच्चुप्पन्ना। यदनत्ता, तं ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय दट्ठब्बम्। सद्दा… गन्धा… रसा… फोट्ठब्बा… धम्मा अनत्ता अतीता अनागता पच्चुप्पन्ना। यदनत्ता, तं ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय दट्ठब्बम्। एवं पस्सं…पे॰… नापरं इत्थत्तायाति पजानाती’’ति।  


## ५५. अज्झत्तायतनअनिच्चसुत्तम्

२२२. ‘‘चक्खु , भिक्खवे, अनिच्चं…पे॰… जिव्हा अनिच्चा…पे॰… मनो अनिच्चो। एवं पस्सं…पे॰… नापरं इत्थत्तायाति पजानाती’’ति।  


## ५६. अज्झत्तायतनदुक्खसुत्तम्

२२३. ‘‘चक्खु, भिक्खवे, दुक्खं…पे॰… जिव्हा दुक्खा…पे॰… मनो दुक्खो। एवं पस्सं…पे॰… नापरं इत्थत्तायाति पजानाती’’ति।  


## ५७. अज्झत्तायतनअनत्तसुत्तम्

२२४. ‘‘चक्खु , भिक्खवे, अनत्ता…पे॰… जिव्हा अनत्ता…पे॰… मनो अनत्ता। एवं पस्सं…पे॰… नापरं इत्थत्तायाति पजानाती’’ति।  


## ५८. बाहिरायतनअनिच्चसुत्तम्

२२५. ‘‘रूपा, भिक्खवे, अनिच्चा। सद्दा… गन्धा… रसा… फोट्ठब्बा… धम्मा अनिच्चा। एवं पस्सं…पे॰… नापरं इत्थत्तायाति पजानाती’’ति।  


## ५९. बाहिरायतनदुक्खसुत्तम्

२२६. ‘‘रूपा, भिक्खवे, दुक्खा। सद्दा… गन्धा… रसा… फोट्ठब्बा… धम्मा दुक्खा। एवं पस्सं…पे॰… नापरं इत्थत्तायाति पजानाती’’ति।  


## ६०. बाहिरायतनअनत्तसुत्तम्

२२७. ‘‘रूपा , भिक्खवे, अनत्ता। सद्दा… गन्धा… रसा… फोट्ठब्बा… धम्मा अनत्ता। एवं पस्सं…पे॰… नापरं इत्थत्तायाति पजानाती’’ति।  
सट्ठिपेय्यालवग्गो सत्तरसमो।  
तस्सुद्दानं –  
छन्देनट्ठारस होन्ति, अतीतेन च द्वे नव।  
यदनिच्चाट्ठारस वुत्ता, तयो अज्झत्तबाहिरा।  
पेय्यालो सट्ठिको वुत्तो, बुद्धेनादिच्चबन्धुनाति॥  
सुत्तन्तानि सट्ठि।  