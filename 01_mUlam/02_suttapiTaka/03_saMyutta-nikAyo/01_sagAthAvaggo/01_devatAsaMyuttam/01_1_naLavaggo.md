---
title: ०१ १ नळवग्गो

---


## १. ओघतरणसुत्तम्

१. एवं मे सुतं – एकं समयं भगवा सावत्थियं विहरति जेतवने अनाथपिण्डिकस्स आरामे। अथ खो अञ्ञतरा देवता अभिक्कन्ताय रत्तिया अभिक्कन्तवण्णा केवलकप्पं जेतवनं ओभासेत्वा येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं अट्ठासि। एकमन्तं ठिता खो सा देवता भगवन्तं एतदवोच – ‘‘‘कथं नु त्वं, मारिस, ओघमतरी’ति? ‘अप्पतिट्ठं ख्वाहं, आवुसो, अनायूहं ओघमतरि’न्ति। ‘यथा कथं पन त्वं, मारिस, अप्पतिट्ठं अनायूहं ओघमतरी’ति? ‘यदाख्वाहं, आवुसो, सन्तिट्ठामि तदास्सु संसीदामि ; यदाख्वाहं, आवुसो, आयूहामि तदास्सु निब्बुय्हामि [निवुय्हामि (स्या॰ कं॰ क॰)]। एवं ख्वाहं, आवुसो, अप्पतिट्ठं अनायूहं ओघमतरि’’’न्ति।  
‘‘चिरस्सं वत पस्सामि, ब्राह्मणं परिनिब्बुतम्।  
अप्पतिट्ठं अनायूहं, तिण्णं लोके विसत्तिक’’न्ति॥ –  
इदमवोच सा देवता। समनुञ्ञो सत्था अहोसि। अथ खो सा देवता – ‘‘समनुञ्ञो मे सत्था’’ति भगवन्तं अभिवादेत्वा पदक्खिणं कत्वा तत्थेवन्तरधायीति।  


## २. निमोक्खसुत्तम्

२. सावत्थिनिदानम्। अथ खो अञ्ञतरा देवता अभिक्कन्ताय रत्तिया अभिक्कन्तवण्णा केवलकप्पं जेतवनं ओभासेत्वा येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं अट्ठासि। एकमन्तं ठिता खो सा देवता भगवन्तं एतदवोच –  
‘‘जानासि नो त्वं, मारिस, सत्तानं निमोक्खं पमोक्खं विवेक’’न्ति?  
‘‘जानामि ख्वाहं, आवुसो, सत्तानं निमोक्खं पमोक्खं विवेक’’न्ति।  
‘‘यथा कथं पन त्वं, मारिस, जानासि सत्तानं निमोक्खं पमोक्खं विवेक’’न्ति?  
‘‘नन्दीभवपरिक्खया [नन्दिभवपरिक्खया (स्या॰ कं॰)], सञ्ञाविञ्ञाणसङ्खया, वेदनानं निरोधा उपसमा – एवं ख्वाहं, आवुसो, जानामि सत्तानं निमोक्खं पमोक्खं विवेक’’न्ति।  


## ३. उपनीयसुत्तम्

३. सावत्थिनिदानम्। एकमन्तं ठिता खो सा देवता भगवतो सन्तिके इमं गाथं अभासि –  
‘‘उपनीयति जीवितमप्पमायु,  
जरूपनीतस्स न सन्ति ताणा।  
एतं भयं मरणे पेक्खमानो,  
पुञ्ञानि कयिराथ सुखावहानी’’ति॥  
‘‘उपनीयति जीवितमप्पमायु,  
जरूपनीतस्स न सन्ति ताणा।  
एतं भयं मरणे पेक्खमानो,  
लोकामिसं पजहे सन्तिपेक्खो’’ति॥  


## ४. अच्चेन्तिसुत्तम्

४. सावत्थिनिदानम्। एकमन्तं ठिता खो सा देवता भगवतो सन्तिके इमं गाथं अभासि –  
‘‘अच्चेन्ति काला तरयन्ति रत्तियो,  
वयोगुणा अनुपुब्बं जहन्ति।  
एतं भयं मरणे पेक्खमानो,  
पुञ्ञानि कयिराथ सुखावहानी’’ति॥  
‘‘अच्चेन्ति काला तरयन्ति रत्तियो,  
वयोगुणा अनुपुब्बं जहन्ति।  
एतं भयं मरणे पेक्खमानो,  
लोकामिसं पजहे सन्तिपेक्खो’’ति॥  


## ५. कतिछिन्दसुत्तम्

५. सावत्थिनिदानम्। एकमन्तं ठिता खो सा देवता भगवतो सन्तिके इमं गाथं अभासि –  
‘‘कति छिन्दे कति जहे, कति चुत्तरि भावये।  
कति सङ्गातिगो भिक्खु, ओघतिण्णोति वुच्चती’’ति॥  
‘‘पञ्च छिन्दे पञ्च जहे, पञ्च चुत्तरि भावये।  
पञ्च सङ्गातिगो भिक्खु, ओघतिण्णोति वुच्चती’’ति॥  


## ६. जागरसुत्तम्

६. सावत्थिनिदानम्। एकमन्तं ठिता खो सा देवता भगवतो सन्तिके इमं गाथं अभासि –  
‘‘कति जागरतं सुत्ता, कति सुत्तेसु जागरा।  
कतिभि [कतीहि (सी॰)] रजमादेति, कतिभि [कतीहि (सी॰)] परिसुज्झती’’ति॥  
‘‘पञ्च जागरतं सुत्ता, पञ्च सुत्तेसु जागरा।  
पञ्चभि [पञ्चहि (सी॰)] रजमादेति, पञ्चभि [पञ्चहि (सी॰)] परिसुज्झती’’ति॥  


## ७. अप्पटिविदितसुत्तम्

७. सावत्थिनिदानम्। एकमन्तं ठिता खो सा देवता भगवतो सन्तिके इमं गाथं अभासि –  
‘‘येसं धम्मा अप्पटिविदिता, परवादेसु नीयरे [निय्यरे (क॰)]।  
सुत्ता ते नप्पबुज्झन्ति, कालो तेसं पबुज्झितु’’न्ति॥  
‘‘येसं धम्मा सुप्पटिविदिता, परवादेसु न नीयरे।  
ते सम्बुद्धा सम्मदञ्ञा, चरन्ति विसमे सम’’न्ति॥  


## ८. सुसम्मुट्ठसुत्तम्

८. सावत्थिनिदानम्। एकमन्तं ठिता खो सा देवता भगवतो सन्तिके इमं गाथं अभासि –  
‘‘येसं धम्मा सुसम्मुट्ठा, परवादेसु नीयरे।  
सुत्ता ते नप्पबुज्झन्ति, कालो तेसं पबुज्झितु’’न्ति॥  
‘‘येसं धम्मा असम्मुट्ठा, परवादेसु न नीयरे।  
ते सम्बुद्धा सम्मदञ्ञा, चरन्ति विसमे सम’’न्ति॥  


## ९. मानकामसुत्तम्

९. सावत्थिनिदानम्। एकमन्तं ठिता खो सा देवता भगवतो सन्तिके इमं गाथं अभासि –  
‘‘न मानकामस्स दमो इधत्थि,  
न मोनमत्थि असमाहितस्स।  
एको अरञ्ञे विहरं पमत्तो,  
न मच्चुधेय्यस्स तरेय्य पार’’न्ति॥  
  
‘‘मानं पहाय सुसमाहितत्तो,  
सुचेतसो सब्बधि विप्पमुत्तो।  
एको अरञ्ञे विहरं अप्पमत्तो,  
स मच्चुधेय्यस्स तरेय्य पार’’न्ति॥  


## १०. अरञ्ञसुत्तम्

१०. सावत्थिनिदानम्। एकमन्तं ठिता खो सा देवता भगवन्तं गाथाय अज्झभासि –  
‘‘अरञ्ञे विहरन्तानं, सन्तानं ब्रह्मचारिनम्।  
एकभत्तं भुञ्जमानानं, केन वण्णो पसीदती’’ति॥  
‘‘अतीतं नानुसोचन्ति, नप्पजप्पन्ति नागतम्।  
पच्चुप्पन्नेन यापेन्ति, तेन वण्णो पसीदति’’॥  
‘‘अनागतप्पजप्पाय, अतीतस्सानुसोचना।  
एतेन बाला सुस्सन्ति, नळोव हरितो लुतो’’ति॥  
नळवग्गो पठमो।  
तस्सुद्दानं –  
ओघं निमोक्खं उपनेय्यं, अच्चेन्ति कतिछिन्दि च।  
जागरं अप्पटिविदिता, सुसम्मुट्ठा मानकामिना।  
अरञ्ञे दसमो वुत्तो, वग्गो तेन पवुच्चति॥  
