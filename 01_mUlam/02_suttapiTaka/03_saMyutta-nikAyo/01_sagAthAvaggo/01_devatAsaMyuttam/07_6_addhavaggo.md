---
title: ०७ ६ अद्धवग्गो

---


## १. नामसुत्तम्

६१.  
‘‘किंसु सब्बं अद्धभवि [अन्वभवि (सी॰)], किस्मा भिय्यो न विज्जति।  
किस्सस्सु एकधम्मस्स, सब्बेव वसमन्वगू’’ति [वसमद्धगू (क॰)]॥  
‘‘नामं सब्बं अद्धभवि, नामा भिय्यो न विज्जति।  
नामस्स एकधम्मस्स, सब्बेव वसमन्वगू’’ति॥  


## २. चित्तसुत्तम्

६२.  
‘‘केनस्सु नीयति लोको, केनस्सु परिकस्सति।  
किस्सस्सु एकधम्मस्स, सब्बेव वसमन्वगू’’ति॥  
‘‘चित्तेन नीयति लोको, चित्तेन परिकस्सति।  
चित्तस्स एकधम्मस्स, सब्बेव वसमन्वगू’’ति॥  


## ३. तण्हासुत्तम्

६३.  
‘‘केनस्सु नीयति लोको, केनस्सु परिकस्सति।  
किस्सस्सु एकधम्मस्स, सब्बेव वसमन्वगू’’ति॥  
‘‘तण्हाय नीयति लोको, तण्हाय परिकस्सति।  
तण्हाय एकधम्मस्स, सब्बेव वसमन्वगू’’ति॥  


## ४. संयोजनसुत्तम्

६४.  
‘‘किंसु संयोजनो लोको, किंसु तस्स विचारणम्।  
किस्सस्सु विप्पहानेन, निब्बानं इति वुच्चती’’ति॥  
‘‘नन्दीसंयोजनो [नन्दिसंयोजनो (सी॰ स्या॰ कं॰)] लोको, वितक्कस्स विचारणम्।  
तण्हाय विप्पहानेन, निब्बानं इति वुच्चती’’ति॥  


## ५. बन्धनसुत्तम्

६५.  
‘‘किंसु सम्बन्धनो लोको, किंसु तस्स विचारणम्।  
किस्सस्सु विप्पहानेन, सब्बं छिन्दति बन्धन’’न्ति॥  
‘‘नन्दीसम्बन्धनो लोको, वितक्कस्स विचारणम्।  
तण्हाय विप्पहानेन, सब्बं छिन्दति बन्धन’’न्ति॥  


## ६. अत्तहतसुत्तम्

६६.  
‘‘केनस्सुब्भाहतो लोको, केनस्सु परिवारितो।  
केन सल्लेन ओतिण्णो, किस्स धूपायितो सदा’’ति॥  
‘‘मच्चुनाब्भाहतो लोको, जराय परिवारितो।  
तण्हासल्लेन ओतिण्णो, इच्छाधूपायितो सदा’’ति॥  


## ७. उड्डितसुत्तम्

६७.  
‘‘केनस्सु उड्डितो लोको, केनस्सु परिवारितो।  
केनस्सु पिहितो लोको, किस्मिं लोको पतिट्ठितो’’ति॥  
‘‘तण्हाय उड्डितो लोको, जराय परिवारितो।  
मच्चुना पिहितो लोको, दुक्खे लोको पतिट्ठितो’’ति॥  


## ८. पिहितसुत्तम्

६८.  
‘‘केनस्सु पिहितो लोको, किस्मिं लोको पतिट्ठितो।  
केनस्सु उड्डितो लोको, केनस्सु परिवारितो’’ति॥  
‘‘मच्चुना पिहितो लोको, दुक्खे लोको पतिट्ठितो।  
तण्हाय उड्डितो लोको, जराय परिवारितो’’ति॥  


## ९. इच्छासुत्तम्

६९.  
‘‘केनस्सु बज्झती लोको, किस्स विनयाय मुच्चति।  
किस्सस्सु विप्पहानेन, सब्बं छिन्दति बन्धन’’न्ति॥  
‘‘इच्छाय बज्झती लोको, इच्छाविनयाय मुच्चति।  
इच्छाय विप्पहानेन, सब्बं छिन्दति बन्धन’’न्ति॥  


## १०. लोकसुत्तम्

७०.  
‘‘किस्मिं लोको समुप्पन्नो, किस्मिं कुब्बति सन्थवम्।  
किस्स लोको उपादाय, किस्मिं लोको विहञ्ञती’’ति॥  
‘‘छसु लोको समुप्पन्नो, छसु कुब्बति सन्थवम्।  
छन्नमेव उपादाय, छसु लोको विहञ्ञती’’ति॥  
अद्धवग्गो [अन्ववग्गो (सी॰)] सत्तमो।  
तस्सुद्दानं –  
नामं चित्तञ्च तण्हा च, संयोजनञ्च बन्धना।  
अब्भाहतुड्डितो पिहितो, इच्छा लोकेन ते दसाति॥  
