---
title: ०६ जरावग्गो

---


## १. जरासुत्तम्

५१.  
‘‘किंसु याव जरा साधु, किंसु साधु पतिट्ठितम्।  
किंसु नरानं रतनं, किंसु चोरेहि दूहर’’न्ति॥  
‘‘सीलं याव जरा साधु, सद्धा साधु पतिट्ठिता।  
पञ्ञा नरानं रतनं, पुञ्ञं चोरेहि दूहर’’न्ति॥  


## २. अजरसासुत्तम्

५२.  
‘‘किंसु अजरसा साधु, किंसु साधु अधिट्ठितम्।  
किंसु नरानं रतनं, किंसु चोरेह्यहारिय’’न्ति॥  
‘‘सीलं अजरसा साधु, सद्धा साधु अधिट्ठिता।  
पञ्ञा नरानं रतनं, पुञ्ञं चोरेह्यहारिय’’न्ति॥  


## ३. मित्तसुत्तम्

५३.  
‘‘किंसु पवसतो [पथवतो (पी॰ क॰)] मित्तं, किंसु मित्तं सके घरे।  
किं मित्तं अत्थजातस्स, किं मित्तं सम्परायिक’’न्ति॥  
‘‘सत्थो पवसतो मित्तं, माता मित्तं सके घरे।  
सहायो अत्थजातस्स, होति मित्तं पुनप्पुनम्।  
सयंकतानि पुञ्ञानि, तं मित्तं सम्परायिक’’न्ति॥  


## ४. वत्थुसुत्तम्

५४.  
‘‘किंसु वत्थु मनुस्सानं, किंसूध परमो सखा।  
किंसु भूता उपजीवन्ति, ये पाणा पथविस्सिता’’ति [पथविं सिताति (सी॰ स्या॰ कं॰ पी॰)]॥  
‘‘पुत्ता वत्थु मनुस्सानं, भरिया च [भरियाव (सी॰), भरिया (स्या॰ कं॰)] परमो सखा।  
वुट्ठिं भूता उपजीवन्ति, ये पाणा पथविस्सिता’’ति॥  


## ५. पठमजनसुत्तम्

५५.  
‘‘किंसु जनेति पुरिसं, किंसु तस्स विधावति।  
किंसु संसारमापादि, किंसु तस्स महब्भय’’न्ति॥  
‘‘तण्हा जनेति पुरिसं, चित्तमस्स विधावति।  
सत्तो संसारमापादि, दुक्खमस्स महब्भय’’न्ति॥  


## ६. दुतियजनसुत्तम्

५६.  
‘‘किंसु जनेति पुरिसं, किंसु तस्स विधावति।  
किंसु संसारमापादि, किस्मा न परिमुच्चती’’ति॥  
‘‘तण्हा जनेति पुरिसं, चित्तमस्स विधावति।  
सत्तो संसारमापादि, दुक्खा न परिमुच्चती’’ति॥  


## ७. ततियजनसुत्तम्

५७.  
‘‘किंसु जनेति पुरिसं, किंसु तस्स विधावति।  
किंसु संसारमापादि, किंसु तस्स परायन’’न्ति॥  
‘‘तण्हा जनेति पुरिसं, चित्तमस्स विधावति।  
सत्तो संसारमापादि, कम्मं तस्स परायन’’न्ति॥  


## ८. उप्पथसुत्तम्

५८.  
‘‘किंसु उप्पथो अक्खातो, किंसु रत्तिन्दिवक्खयो।  
किं मलं ब्रह्मचरियस्स, किं सिनानमनोदक’’न्ति॥  
‘‘रागो उप्पथो अक्खातो, वयो रत्तिन्दिवक्खयो।  
इत्थी मलं ब्रह्मचरियस्स, एत्थायं सज्जते पजा।  
तपो च ब्रह्मचरियञ्च, तं सिनानमनोदक’’न्ति॥  


## ९. दुतियसुत्तम्

५९.  
‘‘किंसु दुतिया [दुतियं (स्या॰ कं॰ पी॰)] पुरिसस्स होति, किंसु चेनं पसासति।  
किस्स चाभिरतो मच्चो, सब्बदुक्खा पमुच्चती’’ति॥  
‘‘सद्धा दुतिया पुरिसस्स होति, पञ्ञा चेनं पसासति।  
निब्बानाभिरतो मच्चो, सब्बदुक्खा पमुच्चती’’ति॥  


## १०. कविसुत्तम्

६०.  
‘‘किंसु निदानं गाथानं, किंसु तासं वियञ्जनम्।  
किंसु सन्निस्सिता गाथा, किंसु गाथानमासयो’’ति॥  
‘‘छन्दो निदानं गाथानं, अक्खरा तासं वियञ्जनम्।  
नामसन्निस्सिता गाथा, कवि गाथानमासयो’’ति॥  
जरावग्गो छट्ठो।  
तस्सुद्दानं –  
जरा अजरसा मित्तं, वत्थु तीणि जनानि च।  
उप्पथो च दुतियो च, कविना पूरितो वग्गोति॥  
