---
title: ०५ ५ आनन्दसुत्तम्

---

२२५. एकं समयं आयस्मा आनन्दो कोसलेसु विहरति अञ्ञतरस्मिं वनसण्डे। तेन खो पन समयेन आयस्मा आनन्दो अतिवेलं गिहिसञ्ञत्तिबहुलो विहरति। अथ खो या तस्मिं वनसण्डे अधिवत्था देवता आयस्मतो आनन्दस्स अनुकम्पिका अत्थकामा आयस्मन्तं आनन्दं संवेजेतुकामा येनायस्मा आनन्दो तेनुपसङ्कमि; उपसङ्कमित्वा आयस्मन्तं आनन्दं गाथाय अज्झभासि –  
‘‘रुक्खमूलगहनं पसक्किय, निब्बानं हदयस्मिं ओपिय।  
झा गोतम मा पमादो [मा च पमादो (सी॰ पी॰)], किं ते बिळिबिळिका करिस्सती’’ति॥  
अथ खो आयस्मा आनन्दो ताय देवताय संवेजितो संवेगमापादीति।  

