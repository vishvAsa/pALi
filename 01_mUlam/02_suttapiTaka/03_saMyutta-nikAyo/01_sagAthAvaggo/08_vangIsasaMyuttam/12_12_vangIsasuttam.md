---
title: १२ १२ वङ्गीससुत्तम्

---

२२०. एकं समयं आयस्मा वङ्गीसो सावत्थियं विहरति जेतवने अनाथपिण्डिकस्स आरामे । तेन खो पन समयेन आयस्मा वङ्गीसो अचिरअरहत्तप्पत्तो हुत्वा [होति (सी॰ स्या॰ कं॰)] विमुत्तिसुखं पटिसंवेदी [विमुत्तिसुखपटिसंवेदी (सी॰ पी॰)] तायं वेलायं इमा गाथायो अभासि –  
‘‘कावेय्यमत्ता विचरिम्ह पुब्बे, गामा गामं पुरा पुरम्।  
अथद्दसाम सम्बुद्धं, सद्धा नो उपपज्जथ॥  
‘‘सो मे धम्ममदेसेसि, खन्धायतनधातुयो [खन्धे आयतनानि धातुयो (स्या॰ कं॰ पी॰ क॰)]।  
तस्साहं धम्मं सुत्वान, पब्बजिं अनगारियं॥  
‘‘बहुन्नं वत अत्थाय, बोधिं अज्झगमा मुनि।  
भिक्खूनं भिक्खुनीनञ्च, ये नियामगतद्दसा॥  
‘‘स्वागतं वत मे आसि, मम बुद्धस्स सन्तिके।  
तिस्सो विज्जा अनुप्पत्ता, कतं बुद्धस्स सासनं॥  
‘‘पुब्बेनिवासं जानामि, दिब्बचक्खुं विसोधितम्।  
तेविज्जो इद्धिपत्तोम्हि, चेतोपरियायकोविदो’’ति॥  
वङ्गीससंयुत्तं समत्तम्।  
तस्सुद्दानं –  
निक्खन्तं अरति चेव, पेसला अतिमञ्ञना।  
आनन्देन सुभासिता, सारिपुत्तपवारणा।  
परोसहस्सं कोण्डञ्ञो, मोग्गल्लानेन गग्गरा।  
वङ्गीसेन द्वादसाति॥  