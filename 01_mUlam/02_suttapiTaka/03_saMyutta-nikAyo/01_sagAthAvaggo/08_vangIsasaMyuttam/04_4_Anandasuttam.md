---
title: ०४ ४ आनन्दसुत्तम्

---

२१२. एकं समयं आयस्मा आनन्दो सावत्थियं विहरति जेतवने अनाथपिण्डिकस्स आरामे। अथ खो आयस्मा आनन्दो पुब्बण्हसमयं निवासेत्वा पत्तचीवरमादाय सावत्थिं पिण्डाय पाविसि आयस्मता वङ्गीसेन पच्छासमणेन। तेन खो पन समयेन आयस्मतो वङ्गीसस्स अनभिरति उप्पन्ना होति, रागो चित्तं अनुद्धंसेति। अथ खो आयस्मा वङ्गीसो आयस्मन्तं आनन्दं गाथाय अज्झभासि –  
‘‘कामरागेन डय्हामि, चित्तं मे परिडय्हति।  
साधु निब्बापनं ब्रूहि, अनुकम्पाय गोतमा’’ति॥  
‘‘सञ्ञाय विपरियेसा, चित्तं ते परिडय्हति।  
निमित्तं परिवज्जेहि, सुभं रागूपसंहितं॥  
‘‘सङ्खारे परतो पस्स, दुक्खतो मा च अत्ततो।  
निब्बापेहि महारागं, मा डय्हित्थो पुनप्पुनं॥  
‘‘असुभाय चित्तं भावेहि, एकग्गं सुसमाहितम्।  
सति कायगता त्यत्थु, निब्बिदाबहुलो भव॥  
‘‘अनिमित्तञ्च भावेहि, मानानुसयमुज्जह।  
ततो मानाभिसमया, उपसन्तो चरिस्ससी’’ति॥  

