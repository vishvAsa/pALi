---
title: UNKNOWN_TITLE

---
नमो तस्स भगवतो अरहतो सम्मासम्बुद्धस्स।  
सीमविसोधनी  
वरदं वरदं अग्गं, दिच्‍चं दिच्‍चंव वनजं।  
बोधकं बोधकं पाणं, देव’देवं नमाम’हं॥  
सन्तं सन्तं सदा वट्टं, पजं’भवे सुतं।  
निब्बुदं निब्बुदं तारं, धम्मवरं नमाम’हं॥  
सुतं सुतं भवने यं, नतनं नतना’रहं।  
नरा’नरा सदा’कंसु, सङ्घवरं नमाम’हं॥  
इच्‍चेव’मच्‍चन्तनतस्सनेय्यं, नतय्यमानो रतनत्तयं यं।  
पुञ्‍ञाभिवड्ढिं महग्घं अलत्थं, तस्सानुभावेन हतन्तरायो॥  
विनये सति ठिते यं, सासनं सण्ठितं भवे।  
विनये सति नट्ठे यं, विनट्ठं सासनं भवे॥  
तस्मा दित्तं ममे’दानि, जोतयित्वान सासने।  
भिन्दित्वा द्वेळ्हकं वादं, एकीभावं करोम’हं॥  
अत्तुक्‍कंसन-भावञ्‍च, परवम्भनकम्पिच।  
तेसु चित्तं अपेसेत्वा, सासनस्स सुवुड्ढिया॥  
यदि मे ईदिसं चित्तं, भवेय्युं पापसङ्कप्पा।  
पच्‍चिस्सं निरये भयं, हीन’ज्झासयकारणा॥  
सासनस्स सुलभं’व पत्थयन्तो सता’चारो।  
संसन्दिस्समहं दानि, चिरं सद्धम्म’सुद्धिया॥  
सुदुल्‍लभं लभित्वान, पब्बज्‍जं जिनसासने।  
सम्बुद्धस्स वरं वादं, कत्वा द्वेळ्हक’मेकिकं॥  
सीमविसोधनिं नाम, नानागन्थसमाहटं।  
करिस्सं मे निसामेन्तु, साधवो कविपुङ्गवा॥  
पाळिं अट्ठकथञ्‍चेव, मातिकं पदभाजनिं।  
ओगाहेत्वान तं सब्बं, पुनप्पुनं असेसतो॥  
अत्तनोमतिगन्थेसु, टीकागण्ठिपदेसुच।  
विनिच्छयविमतीसु, मातिका’ट्ठकथासुपि॥  
सब्बं असेसकं कत्वा, संसन्दित्वान एकतो।  
पवत्ता वण्णना एसा, तोसयन्ती विचक्खणेति॥  
बुद्धुप्पादो हि दुल्‍लभो, ततो पब्बज्‍जा च उपसम्पदा च, वुत्तञ्हेतं  
बुद्धो च दुल्‍लभो लोके, सद्धम्मसवनम्पि च।  
सङ्घो च दुल्‍लभो लोके, सप्पूरिसा’तिदुल्‍लभा॥  
दुल्‍लभञ्‍च मनुस्सत्तं, बुद्धुप्पादो च दुल्‍लभो।  
दुल्‍लभा खणसम्पत्ति, सद्धम्मो परमदुल्‍लभो’ति॥  