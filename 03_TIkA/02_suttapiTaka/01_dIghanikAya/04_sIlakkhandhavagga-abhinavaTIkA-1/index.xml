<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;०४ सीलक्खन्धवग्ग-अभिनवटीका-१ on पाळिषु विश्वासटिप्पणयो</title>
    <link>https://vishvAsa.github.io/pALi/03_TIkA/02_suttapiTaka/01_dIghanikAya/04_sIlakkhandhavagga-abhinavaTIkA-1/</link>
    <description>Recent content in &#43;०४ सीलक्खन्धवग्ग-अभिनवटीका-१ on पाळिषु विश्वासटिप्पणयो</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/pALi/03_TIkA/02_suttapiTaka/01_dIghanikAya/04_sIlakkhandhavagga-abhinavaTIkA-1/index.xml" rel="self" type="application/rss+xml" />
    <item>
      <title>०० गन्थारम्भकथा</title>
      <link>https://vishvAsa.github.io/pALi/03_TIkA/02_suttapiTaka/01_dIghanikAya/04_sIlakkhandhavagga-abhinavaTIkA-1/00_ganthArambhakathA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/02_suttapiTaka/01_dIghanikAya/04_sIlakkhandhavagga-abhinavaTIkA-1/00_ganthArambhakathA/</guid>
      <description>&lt;p&gt;॥ नमो तस्स भगवतो अरहतो सम्मासम्बुद्धस्स॥&lt;br&gt;&#xA;दीघनिकाये&lt;br&gt;&#xA;सीलक्खन्धवग्गअभिनवटीका&lt;br&gt;&#xA;गन्थारम्भकथा&lt;br&gt;&#xA;यो देसेत्वान सद्धम्मं, गम्भीरं दुद्दसं वरम्।&lt;br&gt;&#xA;दीघदस्सी चिरं कालं, पतिट्ठापेसि सासनं॥१॥&lt;br&gt;&#xA;विनेय्यज्झासये छेकं, महामतिं महादयम्।&lt;br&gt;&#xA;नत्वान तं ससद्धम्मगणं गारवभाजनं॥२॥&lt;br&gt;&#xA;सङ्गीतित्तयमारुळ्हा, दीघागमवरस्स या।&lt;br&gt;&#xA;संवण्णना या च तस्सा, वण्णना साधुवण्णिता॥ ३॥&lt;br&gt;&#xA;आचरियधम्मपाल- त्थेरेनेवाभिसङ्खता।&lt;br&gt;&#xA;सम्मा निपुणगम्भीर-दुद्दसत्थप्पकासना॥४॥&lt;br&gt;&#xA;कामञ्च सा तथाभूता, परम्पराभता पन।&lt;br&gt;&#xA;पाठतो अत्थतो चापि, बहुप्पमादलेखना॥५॥&lt;br&gt;&#xA;सङ्खेपत्ता च सोतूहि, सम्मा ञातुं सुदुक्करा।&lt;br&gt;&#xA;तस्मा सब्रह्मचारीनं, याचनं समनुस्सरं॥६॥&lt;br&gt;&#xA;यो’नेकसेतनागिन्दो, राजा नानारट्ठिस्सरो।&lt;br&gt;&#xA;सासनसोधने दळ्हं, सदा उस्साहमानसो॥७॥&lt;br&gt;&#xA;तं निस्साय ‘‘ममेसोपि, सत्थुसासनजोतने।&lt;br&gt;&#xA;अप्पेव नामुपत्थम्भो, भवेय्या’’ति विचिन्तयं॥८॥&lt;br&gt;&#xA;वण्णनं आरभिस्सामि, साधिप्पायमहापयम्।&lt;br&gt;&#xA;अत्थं तमुपनिस्साय, अञ्ञञ्चापि यथारहं॥९॥&lt;br&gt;&#xA;चक्काभिवुड्ढिकामानं, धीरानं चित्ततोसनम्।&lt;br&gt;&#xA;साधुविलासिनिं नाम, तं सुणाथ समाहिताति॥ १०॥&lt;br&gt;&#xA;गन्थारम्भकथावण्णना&lt;br&gt;&#xA;नानानयनिपुणगम्भीरविचित्रसिक्खत्तयसङ्गहस्स बुद्धानुबुद्धसंवण्णितस्स सद्धावहगुणसम्पन्नस्स दीघागमवरस्स गम्भीरदुरनुबोधत्थदीपकं संवण्णनमिमं करोन्तो सकसमयसमयन्तरगहनज्झोगाहनसमत्थो महावेय्याकरणोयमाचरियो संवण्णनारम्भे रतनत्तयपणामपयोजनादिविधानानि करोन्तो पठमं ताव रतनत्तयपणामं कातुं ‘‘करुणासीतलहदय’’न्तिआदिमाह। एत्थ च संवण्णनारम्भे रतनत्तयपणामकरणप्पयोजनं तत्थ तत्थ बहुधा पपञ्चेन्ति आचरिया। तथा हि वण्णयन्ति –&lt;br&gt;&#xA;‘‘संवण्णनारम्भे सत्थरि पणामकरणं धम्मस्स स्वाक्खातभावेन सत्थरि पसादजननत्थं, सत्थु च अवितथदेसनभावप्पकासनेन धम्मे पसादजननत्थम्। तदुभयप्पसादा हि महतो अत्थस्स सिद्धि होती’’ति (ध॰ स॰ टी॰ १-१)।&lt;br&gt;&#xA;अथ वा ‘‘रतनत्तयपणामवचनं अत्तनो रतनत्तयप्पसादस्स विञ्ञापनत्थं, तं पन विञ्ञूनं चित्ताराधनत्थं, तं अट्ठकथाय गाहणत्थं, तं सब्बसम्पत्तिनिप्फादनत्थ’’न्ति। अथ वा ‘‘संवण्णनारम्भे रतनत्तयवन्दना संवण्णेतब्बस्स धम्मस्स पभवनिस्सयविसुद्धिपटिवेदनत्थं, तं पन धम्मसंवण्णनासु विञ्ञूनं बहुमानुप्पादनत्थं, तं सम्मदेव तेसं उग्गहणधारणादिक्कमलद्धब्बाय सम्मापटिपत्तिया सब्बहितसुखनिप्फादनत्थ’’न्ति। अथ वा ‘‘मङ्गलभावतो, सब्बकिरियासु पुब्बकिच्चभावतो, पण्डितेहि समाचरितभावतो, आयतिं परेसं दिट्ठानुगतिआपज्जनतो च संवण्णनायं रतनत्तयपणामकिरिया’’ति। अथ वा ‘‘चतुगम्भीरभावयुत्तं धम्मविनयं संवण्णेतुकामस्स महासमुद्दं ओगाहन्तस्स विय पञ्ञावेय्यत्तियसमन्नागतस्सापि महन्तं भयं सम्भवति, भयक्खयावहञ्चेतं रतनत्तयगुणानुस्सरणजनितं पणामपूजाविधानं, ततो च संवण्णनायं रतनत्तयपणामकिरिया’’ति। अथ वा ‘‘असत्थरिपि सत्थाभिनिवेसस्स लोकस्स यथाभूतं सत्थरि एव सम्मासम्बुद्धे सत्थुसम्भावनत्थं, असत्थरि च सत्थुसम्भावनपरिच्चजापनत्थं, ‘तथागतप्पवेदितं धम्मविनयं परियापुणित्वा अत्तनो दहती’ति (पारा॰ १९५) च वुत्तदोसपरिहरणत्थं संवण्णनायं पणामकिरिया’’ति। अथ वा ‘‘बुद्धस्स भगवतो पणामविधानेन सम्मासम्बुद्धभावाधिगमाय बुद्धयानं पटिपज्जन्तानं उस्साहजननत्थं, सद्धम्मस्स च पणामविधानेन पच्चेकबुद्धभावाधिगमाय पच्चेकबुद्धयानं पटिपज्जन्तानं उस्साहजननत्थं, सङ्घस्स च पणामविधानेन परमत्थसङ्घभावाधिगमाय सावकयानं पटिपज्जन्तानं उस्साहजननत्थं संवण्णनायं पणामकिरिया’’ति। अथ वा ‘‘मङ्गलादिकानि सत्थानि अनन्तरायानि, चिरट्ठितिकानि, बहुमतानि च भवन्तीति एवंलद्धिकानं चित्तपरितोसनत्थं संवण्णनायं पणामकिरिया’’ति। अथ वा ‘‘सोतुजनानं यथावुत्तपणामेन अनन्तरायेन उग्गहणधारणादिनिप्फादनत्थं संवण्णनायं पणामकिरिया। सोतुजनानुग्गहमेव हि पधानं कत्वा आचरियेहि संवण्णनारम्भे थुतिपणामपरिदीपकानि वाक्यानि निक्खिपीयन्ति, इतरथा विनापि तं निक्खेपं कायमनोपणामेनेव यथाधिप्पेतप्पयोजनसिद्धितो किमेतेन गन्थगारवकरणेना’’ति च एवमादिना। मयं पन इधाधिप्पेतमेव पयोजनं दस्सयिस्साम, तस्मा संवण्णनारम्भे रतनत्तयपणामकरणं यथापटिञ्ञातसंवण्णनाय अनन्तरायेन परिसमापनत्थन्ति वेदितब्बम्। इदमेव च पयोजनं आचरियेन इधाधिप्पेतम्। तथा हि वक्खति ‘‘इति मे पसन्नमतिनो …पे॰… तस्सानुभावेना’’ति। रतनत्तयपणामकरणञ्हि यथापटिञ्ञातसंवण्णनाय अनन्तरायेन परिसमापनत्थं रतनत्तयपूजाय पञ्ञापाटवभावतो, ताय च पञ्ञापाटवं रागादिमलविधमनतो। वुत्तञ्हेतं –&lt;br&gt;&#xA;‘‘यस्मिं महानाम समये अरियसावको तथागतं अनुस्सरति, नेवस्स तस्मिं समये रागपरियुट्ठितं चित्तं होति, न दोसपरियुट्ठितं चित्तं होति, न मोहपरियुट्ठितं चित्तं होति, उजुगतमेवस्स तस्मिं समये चित्तं होती’’तिआदि (अ॰ नि॰ ६.१०; अ॰ नि॰ ११.११)।&lt;br&gt;&#xA;तस्मा रतनत्तयपूजाय विक्खालितमलाय पञ्ञाय पाटवसिद्धि। अथ वा रतनत्तयपूजाय पञ्ञापदट्ठानसमाधिहेतुत्ता पञ्ञापाटवम्। वुत्तञ्हेतं –&lt;br&gt;&#xA;‘‘उजुगतचित्तो खो पन महानाम अरियसावको लभति अत्थवेदं, लभति धम्मवेदं, लभति धम्मोपसंहितं पामोज्जं, पमुदितस्स पीति जायति, पीतिमनस्स कायो पस्सम्भति, पस्सद्धकायो सुखं वेदयति, सुखिनो चित्तं समाधियती’’ति (अ॰ नि॰ ६.१०; अ॰ नि॰ ११.११)।&lt;br&gt;&#xA;समाधिस्स च पञ्ञाय पदट्ठानभावो ‘‘समाहितो यथाभूतं पजानाती’’ति (सं॰ नि॰ ३.५; ४.९९; ५.१०७१; नेत्ति॰ ४०; पेटको॰ ६६; मि॰ प॰ १४) वुत्तोयेव। ततो एवं पटुभूताय पञ्ञाय खेदमभिभुय्य पटिञ्ञातं संवण्णनं समापयिस्सति। तेन वुत्तं ‘‘रतनत्तयपणामकरणञ्हि…पे॰… पञ्ञापाटवभावतो’’ति। अथ वा रतनत्तयपूजाय आयुवण्णसुखबलवड्ढनतो अनन्तरायेन परिसमापनं वेदितब्बम्। रतनत्तयपणामेन हि आयुवण्णसुखबलानि वड्ढन्ति। वुत्तञ्हेतं –&lt;br&gt;&#xA;‘‘अभिवादनसीलिस्स, निच्चं वुड्ढापचायिनो।&lt;br&gt;&#xA;चत्तारो धम्मा वड्ढन्ति, आयु वण्णो सुखं बल’’न्ति॥ (ध॰ प॰ १०९)।&lt;br&gt;&#xA;ततो आयुवण्णसुखबलवुद्धिया होत्वेव कारियनिट्ठानन्ति वुत्तं ‘‘रतनत्तयपूजाय आयु…पे॰… वेदितब्ब’’न्ति। अथ वा रतनत्तयपूजाय पटिभानापरिहानावहत्ता अनन्तरायेन परिसमापनं वेदितब्बम्। अपरिहानावहा हि रतनत्तयपूजा। वुत्तञ्हेतं –&lt;br&gt;&#xA;‘‘सत्तिमे भिक्खवे, अपरिहानीया धम्मा, कतमे सत्त? सत्थुगारवता, धम्मगारवता, सङ्घगारवता, सिक्खागारवता, समाधिगारवता, कल्याणमित्तता, सोवचस्सता’’ति (अ॰ नि॰ ७.३४) ततो पटिभानापरिहानेन होत्वेव यथापटिञ्ञातपरिसमापनन्ति वुत्तं ‘‘रतनत्तय…पे॰… वेदितब्ब’’न्ति। अथ वा पसादवत्थूसु पूजाय पुञ्ञातिसयभावतो अनन्तरायेन परिसमापनं वेदितब्बम्। पुञ्ञातिसया हि पसादवत्थूसु पूजा। वुत्तञ्हेतं –&lt;br&gt;&#xA;‘‘पूजारहे पूजयतो, बुद्धे यदिव सावके।&lt;br&gt;&#xA;पपञ्चसमतिक्कन्ते, तिण्णसोकपरिद्दवे॥&lt;br&gt;&#xA;ते तादिसे पूजयतो, निब्बुते अकुतोभये।&lt;br&gt;&#xA;न सक्का पुञ्ञं सङ्खातुं, इमेत्तमपि केनची’’ति॥ (खु॰ पा॰ १९६; अप॰ १.१०.२)।&lt;br&gt;&#xA;पुञ्ञातिसयो च यथाधिप्पेतपरिसमापनुपायो। यथाह –&lt;br&gt;&#xA;‘‘एस देवमनुस्सानं, सब्बकामददो निधि।&lt;br&gt;&#xA;यं यदेवाभिपत्थेन्ति, सब्बमेतेन लब्भती’’ति॥ (खु॰ पा॰ ८.१०)।&lt;br&gt;&#xA;उपायेसु च पटिपन्नस्स होत्वेव कारियनिट्ठानन्ति वुत्तं ‘‘पसादवत्थूसु…पे॰… वेदितब्ब’’न्ति। एवं रतनत्तयपूजा निरतिसयपुञ्ञक्खेत्तसम्बुद्धिया अपरिमेय्यप्पभावो पुञ्ञातिसयोति बहुविधन्तरायेपि लोकसन्निवासे अन्तरायनिबन्धनसकलसंकिलेसविद्धंसनाय पहोति, भयादिउपद्दवञ्च निवारेति। तस्मा सुवुत्तं ‘‘संवण्णनारम्भे रतनत्तयपणामकरणं यथापटिञ्ञातसंवण्णनाय अनन्तरायेन परिसमापनत्थन्ति वेदितब्ब’’न्ति।&lt;br&gt;&#xA;एवं पन सपयोजनं रतनत्तयपणामं कत्तुकामो बुद्धरतनमूलकत्ता सेसरतनानं पठमं तस्स पणामं कातुमाह – ‘‘करुणासीतलहदयं…पे॰… गतिविमुत्त’’न्ति। बुद्धरतनमूलकानि हि धम्मसङ्घरतनानि, तेसु च धम्मरतनमूलकं सङ्घरतनं, तथाभावो च ‘‘पुण्णचन्दो विय भगवा, चन्दकिरणनिकरो विय तेन देसितो धम्मो, चन्दकिरणसमुप्पादितपीणितो लोको विय सङ्घो’’ति एवमादीहि अट्ठकथायमागतउपमाहि विभावेतब्बो। अथ वा सब्बसत्तानं अग्गोति कत्वा पठमं बुद्धो, तप्पभवतो, तदुपदेसिततो च तदनन्तरं धम्मो, तस्स धम्मस्स साधारणतो , तदासेवनतो च तदनन्तरं सङ्घो वुत्तो। ‘‘सब्बसत्तानं वा हिते विनियोजकोति कत्वा पठमं बुद्धो, सब्बसत्तहितत्ता तदनन्तरं धम्मो, हिताधिगमाय पटिपन्नो अधिगतहितो चाति कत्वा तदनन्तरं सङ्घो वुत्तो’’ति अट्ठकथागतनयेन अनुपुब्बता वेदितब्बा।&lt;br&gt;&#xA;बुद्धरतनपणामञ्च करोन्तो केवलपणामतो थोमनापुब्बङ्गमोवसातिसयोति ‘‘करुणासीतलहदय’’न्तिआदिपदेहि थोमनापुब्बङ्गमतं दस्सेति। थोमनापुब्बङ्गमेन हि पणामेन सत्थु गुणातिसययोगो, ततो चस्स अनुत्तरवन्दनीयभावो, तेन च अत्तनो पणामस्स खेत्तङ्गतभावो, तेन चस्स खेत्तङ्गतस्स पणामस्स यथाधिप्पेतनिप्फत्तिहेतुभावो दस्सितोति। थोमनापुब्बङ्गमतञ्च दस्सेन्तो यस्सा संवण्णनं कत्तुकामो, सा सुत्तन्तदेसना करुणापञ्ञाप्पधानायेव, न विनयदेसना विय करुणाप्पधाना, नापि अभिधम्मदेसना विय पञ्ञाप्पधानाति तदुभयप्पधानमेव थोमनमारभति। एसा हि आचरियस्स पकति, यदिदं आरम्भानुरूपथोमना। तेनेव च विनयदेसनाय संवण्णनारम्भे ‘‘यो कप्पकोटीहिपि…पे॰… महाकारुणिकस्स तस्सा’’ति (पारा॰ अट्ठ॰ गन्थारम्भकथा) करुणाप्पधानं, अभिधम्मदेसनाय संवण्णनारम्भे ‘‘करुणा विय…पे॰… यथारुची’’ति (ध॰ स॰ अट्ठ॰ १) पञ्ञाप्पधानञ्च थोमनमारद्धम्। विनयदेसना हि आसयादिनिरपेक्खकेवलकरुणाय पाकतिकसत्तेनापि असोतब्बारहं सुणन्तो, अपुच्छितब्बारहं पुच्छन्तो, अवत्तब्बारहञ्च वदन्तो सिक्खापदं पञ्ञपेसीति करुणाप्पधाना। तथा हि उक्कंसपरियन्तगतहिरोत्तप्पोपि भगवा लोकियसाधुजनेहिपि परिहरितब्बानि ‘‘सिखरणी, सम्भिन्ना’’तिआदिवचनानि, (पारा॰ १८५) यथापराधञ्च गरहवचनानि महाकरुणासञ्चोदितमानसो महापरिसमज्झे अभासि, तंतंसिक्खापदपञ्ञत्ति कारणापेक्खाय च वेरञ्जादीसु सारीरिकं खेदमनुभोसि। तस्मा किञ्चापि भूमन्तरपच्चयाकारसमयन्तरकथानं विय विनयपञ्ञत्तियापि समुट्ठापिका पञ्ञा अनञ्ञसाधारणताय अतिसयकिच्चवती, करुणाय किच्चं पन ततोपि अधिकन्ति विनयदेसनाय करुणाप्पधानता वुत्ता। करुणाब्यापाराधिकताय हि देसनाय करुणापधानता, अभिधम्मदेसना पन केवलपञ्ञाप्पधाना परमत्थधम्मानं यथासभावपटिवेधसमत्थाय पञ्ञाय तत्थ सातिसयप्पवत्तितो। सुत्तन्तदेसना पन करुणापञ्ञाप्पधाना तेसं तेसं सत्तानं आसयानुसयाधिमुत्तिचरितादिभेदपरिच्छिन्दनसमत्थाय पञ्ञाय सत्तेसु च महाकरुणाय तत्थ सातिसयप्पवत्तितो। सुत्तन्तदेसनाय हि महाकरुणाय समापत्तिबहुलो विनेय्यसन्ताने तदज्झासयानुलोमेन गम्भीरमत्थपदं पतिट्ठपेसि। तस्मा आरम्भानुरूपं करुणापञ्ञाप्पधानमेव थोमनं कतन्ति वेदितब्बं, अयमेत्थ समुदायत्थो।&lt;br&gt;&#xA;अयं पन अवयवत्थो – किरतीति करुणा, परदुक्खं विक्खिपति पच्चयवेकल्लकरणेन अपनेतीति अत्थो। दुक्खितेसु वा किरियति पसारियतीति करुणा। अथ वा किणातीति करुणा, परदुक्खे सति कारुणिकं हिंसति विबाधति, परदुक्खं वा विनासेतीति अत्थो। परदुक्खे सति साधूनं कम्पनं हदयखेदं करोतीति वा करुणा। अथ वा कमिति सुखं, तं रुन्धतीति करुणा। एसा हि परदुक्खापनयनकामतालक्खणा अत्तसुखनिरपेक्खताय कारुणिकानं सुखं रुन्धति विबन्धतीति, सब्बत्थ सद्दसत्थानुसारेन पदनिप्फत्ति वेदितब्बा। उण्हाभितत्तेहि सेवीयतीति सीतं, उण्हाभिसमनम्। तं लाति गण्हातीति सीतलं, ‘‘चित्तं वा ते खिपिस्सामि, हदयं वा ते फालेस्सामी’’ति (सं॰ नि॰ १.२४६; सु॰ नि॰ आळवकसुत्त) एत्थ उरो ‘‘हदय’’न्ति वुत्तं, ‘‘वक्कं हदय’’न्ति (म॰ नि॰ १.११०; २.११४; ३.१५४) एत्थ हदयवत्थु, ‘‘हदया हदयं मञ्ञे अञ्ञाय तच्छती’’ति (म॰ नि॰ १.६३) एत्थ चित्तं, इधापि चित्तमेव अब्भन्तरट्ठेन हदयम्। अत्तनो सभावं वा हरतीति हदयं, र-कारस्स द-कारं कत्वाति नेरुत्तिका। करुणाय सीतलं हदयमस्साति करुणासीतलहदयो, तं करुणासीतलहदयम्।&lt;br&gt;&#xA;कामञ्चेत्थ परेसं हितोपसंहारसुखादिअपरिहानिज्झानसभावताय, ब्यापादादीनं उजुविपच्चनीकताय च सत्तसन्तानगतसन्तापविच्छेदनाकारप्पवत्तिया मेत्तामुदितानम्पि चित्तसीतलभावकारणता उपलब्भति, तथापि परदुक्खापनयनाकारप्पवत्तिया परूपतापासहनरसा अविहिंसाभूता करुणाव विसेसेन भगवतो चित्तस्स चित्तपस्सद्धि विय सीतिभावनिमित्तन्ति तस्सायेव चित्तसीतलभावकारणता वुत्ता। करुणामुखेन वा मेत्तामुदितानम्पि हदयसीतलभावकारणता वुत्ताति दट्ठब्बम्। न हि सब्बत्थ निरवसेसत्थो उपदिसीयति, पधानसहचरणाविनाभावादिनयेहिपि यथालब्भमानं गय्हमानत्ता। अपिचेत्थ तंसम्पयुत्तञाणस्स छअसाधारणञाणपरियापन्नताय असाधारणञाणविसेसनिबन्धनभूता सातिसयं, निरवसेसञ्च सब्बञ्ञुतञ्ञाणं विय सविसयब्यापिताय महाकरुणाभावमुपगता अनञ्ञसाधारणसातिसयभावप्पत्ता करुणाव हदयसीतलत्तहेतुभावेन वुत्ता। अथ वा सतिपि मेत्तामुदितानं परेसं हितोपसंहारसुखादिअपरिहानिज्झानसभावताय सातिसये हदयसीतलभावनिबन्धनत्ते सकलबुद्धगुणविसेसकारणताय तासम्पि कारणन्ति करुणाय एव हदयसीतलभावकारणता वुत्ता। करुणानिदाना हि सब्बेपि बुद्धगुणा। करुणानुभावनिब्बापियमानसंसारदुक्खसन्तापस्स हि भगवतो परदुक्खापनयनकामताय अनेकानिपि कप्पानमसङ्ख्येय्यानि अकिलन्तरूपस्सेव निरवसेसबुद्धकरधम्मसम्भरणनिरतस्स समधिगतधम्माधिपतेय्यस्स च सन्निहितेसुपि सत्तसङ्घातसमुपनीतहदयूपतापनिमित्तेसु न ईसकम्पि चित्तसीतिभावस्स अञ्ञथत्तमहोसीति। तीसु चेत्थ विकप्पेसु पठमे विकप्पे अविसेसभूता बुद्धभूमिगता, दुतिये तथेव महाकरुणाभावूपगता, ततिये पठमाभिनीहारतो पट्ठाय तीसुपि अवत्थासु पवत्ता भगवतो करुणा सङ्गहिताति दट्ठब्बम्।&lt;br&gt;&#xA;पजानातीति पञ्ञा, यथासभावं पकारेहि पटिविज्झतीति अत्थो। पञ्ञपेतीति वा पञ्ञा, तं तदत्थं पाकटं करोतीति अत्थो। सायेव ञेय्यावरणप्पहानतो पकारेहि धम्मसभावजोतनट्ठेन पज्जोतोति पञ्ञापज्जोतो। पञ्ञवतो हि एकपल्लङ्केनपि निसिन्नस्स दससहस्सिलोकधातु एकपज्जोता होति। वुत्तञ्हेतं भगवता ‘‘चत्तारोमे भिक्खवे, पज्जोता। कतमे चत्तारो? चन्दपज्जोतो, सूरियपज्जोतो, अग्गिपज्जोतो, पञ्ञापज्जोतो, इमे खो भिक्खवे, चत्तारो पज्जोता। एतदग्गं भिक्खवे, इमेसं चतुन्नं पज्जोतानं यदिदं पञ्ञापज्जोतो’’ति (अ॰ नि॰ ४.१४५)। तेन विहतो विसेसेन समुग्घाटितोति पञ्ञापज्जोतविहतो, विसेसता चेत्थ उपरि आवि भविस्सति। मुय्हन्ति तेन, सयं वा मुय्हति, मुय्हनमत्तमेव वा तन्ति मोहो, अविज्जा। स्वेव विसयसभावपटिच्छादनतो अन्धकारसरिक्खताय तमो वियाति मोहतमो। सतिपि तमसद्दस्स सदिसकप्पनमन्तरेन अविज्जावाचकत्ते मोहसद्दसन्निधानेन तब्बिसेसकतावेत्थ युत्ताति सदिसकप्पना। पञ्ञापज्जोतविहतो मोहतमो यस्साति पञ्ञापज्जोतविहतमोहतमो, तं पञ्ञापज्जोतविहतमोहतमम्।&lt;br&gt;&#xA;ननु च सब्बेसम्पि खीणासवानं पञ्ञापज्जोतेन अविज्जन्धकारहतता सम्भवति, अथ कस्मा अञ्ञसाधारणाविसेसगुणेन भगवतो थोमना वुत्ताति? सवासनप्पहानेन अनञ्ञसाधारणविसेसतासम्भवतो। सब्बेसम्पि हि खीणासवानं पञ्ञापज्जोतहताविज्जन्धकारत्तेपि सति सद्धाधिमुत्तेहि विय दिट्ठिप्पत्तानं सावकपच्चेकबुद्धेहि सम्मासम्बुद्धानं सवासनप्पहानेन किलेसप्पहानस्स विसेसो विज्जतेवाति। अथ वा परोपदेसमन्तरेन अत्तनो सन्ताने अच्चन्तं अविज्जन्धकारविगमस्स निप्फादितत्ता (निब्बत्तितत्ता म॰ नि॰ टी॰ १.१), तत्थ च सब्बञ्ञुताय बलेसु च वसीभावस्स समधिगतत्ता, परसन्ततियञ्च धम्मदेसनातिसयानुभावेन सम्मदेव तस्स पवत्तितत्ता, भगवायेव विसेसतो पञ्ञापज्जोतविहतमोहतमभावेन थोमेतब्बोति। इमस्मिञ्च अत्थविकप्पे पञ्ञापज्जोतपदेन ससन्तानगतमोहविधमना पटिवेधपञ्ञा चेव परसन्तानगतमोहविधमना देसनापञ्ञा च सामञ्ञनिद्देसेन, एकसेसनयेन वा सङ्गहिता। न तु पुरिमस्मिं अत्थविकप्पे विय पटिवेधपञ्ञायेवाति वेदितब्बम्।&lt;br&gt;&#xA;अपरो नयो – भगवतो ञाणस्स ञेय्यपरियन्तिकत्ता सकलञेय्यधम्मसभावावबोधनसमत्थेन अनावरणञाणसङ्खातेन पञ्ञापज्जोतेन सकलञेय्यधम्मसभावच्छादकमोहतमस्स विहतत्ता अनावरणञाणभूतेन अनञ्ञसाधारणपञ्ञापज्जोतविहतमोहतमभावेन भगवतो थोमना वेदितब्बा। इमस्मिं पन अत्थविकप्पे मोहतमविधमनन्ते अधिगतत्ता अनावरणञाणं कारणूपचारेन सकसन्ताने मोहतमविधमनन्ति वेदितब्बम्। अभिनीहारसम्पत्तिया सवासनप्पहानमेव हि किलेसानं ञेय्यावरणप्पहानन्ति, परसन्ताने पन मोहतमविधमनस्स कारणभावतो फलूपचारेन अनावरणञाणमेव मोहतमविधमनन्ति वुच्चति। अनावरणञाणन्ति च सब्बञ्ञुतञ्ञाणमेव, येन धम्मदेसनापच्चवेक्खणानि करोति। तदिदञ्हि ञाणद्वयं अत्थतो एकमेव। अनवसेससङ्खतासङ्खतसम्मुतिधम्मारम्मणताय सब्बञ्ञुतञ्ञाणं तत्थावरणाभावतो निस्सङ्गचारमुपादाय अनावरणञाणन्ति, विसयप्पवत्तिमुखेन पन अञ्ञेहि असाधारणभावदस्सनत्थं द्विधा कत्वा छळासाधारणञाणभेदे वुत्तम्।&lt;br&gt;&#xA;किं पनेत्थ कारणं अविज्जासमुग्घातोयेवेको पहानसम्पत्तिवसेन भगवतो थोमनाय गय्हति, न पन सातिसयं निरवसेसकिलेसप्पहानन्ति? वुच्चते – तप्पहानवचनेनेव हि तदेकट्ठताय सकलसंकिलेससमुग्घातस्स जोतितभावतो निरवसेसकिलेसप्पहानमेत्थ गय्हति। न हि सो संकिलेसो अत्थि, यो निरवसेसाविज्जासमुग्घातनेन न पहीयतीति। अथ वा सकलकुसलधम्मुप्पत्तिया, संसारनिवत्तिया च विज्जा विय निरवसेसाकुसलधम्मुप्पत्तिया, संसारप्पवत्तिया च अविज्जायेव पधानकारणन्ति तब्बिघातवचनेनेव सकलसंकिलेससमुग्घातवचनसिद्धितो सोयेवेको गय्हतीति। अथ वा सकलसंकिलेसधम्मानं मुद्धभूतत्ता अविज्जाय तं समुग्घातोयेवेको गय्हति। यथाह –&lt;br&gt;&#xA;‘‘अविज्जा मुद्धाति जानाहि, विज्जा मुद्धाधिपातिनी।&lt;br&gt;&#xA;सद्धासतिसमाधीहि, छन्दवीरियेन संयुता’’ति॥ (सु॰ नि॰ १०३२; चूळ॰ नि॰ ५१)।&lt;br&gt;&#xA;सनरामरलोकगरुन्ति एत्थ पन पठमपकतिया अविभागेन सत्तोपि नरोति वुच्चति, इध पन दुतियपकतिया मनुजपुरिसोयेव, इतरथा लोकसद्दस्स अवत्तब्बता सिया। ‘‘यथा हि पठमपकतिभूतो सत्तो इतराय पकतिया सेट्ठट्ठेन पुरे उच्चट्ठाने सेति पवत्ततीति पुरिसोति वुच्चति, एवं जेट्ठभावं नेतीति नरोति। पुत्तभातुभूतोपि हि पुग्गलो मातुजेट्ठभगिनीनं पितुट्ठाने तिट्ठति, पगेव भत्तुभूतो इतरास’’न्ति (वि॰ अट्ठ॰ ४३-४६) नावाविमानवण्णनायं वुत्तम्। एकसेसप्पकप्पनेन पुथुवचनन्तविग्गहेन वा नरा, मरणं मरो, सो नत्थि येसन्ति अमरा, सह नरेहि, अमरेहि चाति सनरामरो।गरति उग्गच्छति उग्गतो पाकटो भवतीति गरु, गरसद्दो हि उग्गमे। अपिच पासाणच्छत्तं विय भारियट्ठेन ‘‘गरू’’ति वुच्चति।&lt;br&gt;&#xA;मातापिताचरियेसु , दुज्जरे अलहुम्हि च।&lt;br&gt;&#xA;महन्ते चुग्गते चेव, निछेकादिकरेसु च।&lt;br&gt;&#xA;तथा वण्णविसेसेसु, गरुसद्दो पवत्तति॥&lt;br&gt;&#xA;इध पन सब्बलोकाचरिये तथागते। केचि पन ‘‘गरु, गुरूति च द्विधा गहेत्वा भारियवाचकत्ते गरुसद्दो, आचरियवाचकत्ते तु गुरुसद्दो’’ति वदन्ति, तं न गहेतब्बम्। पाळिविसये हि सब्बेसम्पि यथावुत्तानमत्थानं वाचकत्ते गरुसद्दोयेविच्छितब्बो अकारस्स आकारभावेन ‘‘गारव’’न्ति तद्धितन्तपदस्स सवुद्धिकस्स दस्सनतो। सक्कतभासाविसये पन गुरुसद्दोयेविच्छितब्बो उकारस्स वुद्धिभावेन अञ्ञथा तद्धितन्तपदस्स दस्सनतोति। सनरामरो च सो लोको चाति सनरामरलोको, तस्स गरूति तथा, तं सनरामरलोकगरुम्। ‘‘सनरमरूलोकगरु’’न्तिपि पठन्ति, तदपि अरियागाथत्ता वुत्तिलक्खणतो, अत्थतो च युत्तमेव। अत्थतो हि दीघायुकापि समाना यथापरिच्छेदं मरणसभावत्ता मरूति देवा वुच्चन्ति। एतेन देवमनुस्सानं विय तदवसिट्ठसत्तानम्पि यथारहं गुणविसेसावहताय भगवतो उपकारकतं दस्सेति। ननु चेत्थ देवमनुस्सा पधानभूता, अथ कस्मा तेसं अप्पधानता निद्दिसीयतीति? अत्थतो पधानताय गहेतब्बत्ता। अञ्ञो हि सद्दक्कमो, अञ्ञो अत्थक्कमोति सद्दक्कमानुसारेन पधानापधानभावो न चोदेतब्बो। एदिसेसु हि समासपदेसु पधानम्पि अप्पधानं विय निद्दिसीयति यथा तं ‘‘सराजिकाय परिसाया’’ति, तस्मा सब्बत्थ अत्थतोव अधिप्पायो गवेसितब्बो, न ब्यञ्जनमत्तेन। यथाहु पोराणा –&lt;br&gt;&#xA;‘‘अत्थञ्हि नाथो सरणं अवोच,&lt;br&gt;&#xA;न ब्यञ्जनं लोकहितो महेसि॥&lt;br&gt;&#xA;तस्मा अकत्वा रतिमक्खरेसु,&lt;br&gt;&#xA;अत्थे निवेसेय्य मतिं मतिमा’’ति॥ (कङ्खा॰ अट्ठ॰ पठमपाराजिककण्डवण्णना)।&lt;br&gt;&#xA;कामञ्चेत्थ सत्तसङ्खारभाजनवसेन तिविधो लोको, गरुभावस्स पन अधिप्पेतत्ता गरुकरणसमत्थस्सेव युज्जनतो सत्तलोकवसेन अत्थो गहेतब्बो। सो हि लोकीयन्ति एत्थ पुञ्ञापुञ्ञानि , तब्बिपाको चाति लोको, दस्सनत्थे च लोकसद्दमिच्छन्ति सद्दविदू। अमरग्गहणेन चेत्थ उपपत्तिदेवा अधिप्पेता। अपरो नयो – समूहत्थो एत्थ लोकसद्दो समुदायवसेन लोकीयति पञ्ञापीयतीति कत्वा। सह नरेहीति सनरा, तेयेव अमराति सनरामरा, तेसं लोको तथा, पुरिमनयेनेव योजेतब्बम्। अमरसद्देन चेत्थ उपपत्तिदेवा विय विसुद्धिदेवापि सङ्गय्हन्ति। तेपि हि परमत्थतो मरणाभावतो अमरा। इमस्मिं पन अत्थविकप्पे नरामरानमेव गहणं उक्कट्ठनिद्देसवसेन यथा ‘‘सत्था देवमनुस्सान’’न्ति (दी॰ नि॰ १.१५७, २५५)। तथा हि सब्बानत्थपरिहानपुब्बङ्गमाय निरवसेसहितसुखविधानतप्पराय निरतिसयाय पयोगसम्पत्तिया, सदेवमनुस्साय पजाय अच्चन्तमुपकारिताय अपरिमितनिरुपमप्पभावगुणसमङ्गिताय च सब्बसत्तुत्तमो भगवा अपरिमाणासु लोकधातूसु अपरिमाणानं सत्तानं उत्तममनञ्ञसाधारणं गारवट्ठानन्ति। कामञ्च इत्थीनम्पि तथाउपकारत्ता भगवा गरुयेव, पधानभूतं पन लोकं दस्सेतुं पुरिसलिङ्गेन वुत्तन्ति दट्ठब्बम्। नेरुत्तिका पन अविसेसनिच्छितट्ठाने तथा निद्दिट्ठमिच्छन्ति यथा ‘‘नरा नागा च गन्धब्बा, अभिवादेत्वान पक्कमु’’न्ति (अप॰ १.१.४८)। तथा चाहु –&lt;br&gt;&#xA;‘‘नपुंसकेन लिङ्गेन, सद्दोदाहु पुमेन वा।&lt;br&gt;&#xA;निद्दिस्सतीति ञातब्बमविसेसविनिच्छिते’’ति॥&lt;br&gt;&#xA;वन्देति एत्थ पन –&lt;br&gt;&#xA;वत्तमानाय पञ्चम्यं, सत्तम्यञ्च विभत्तियम्।&lt;br&gt;&#xA;एतेसु तीसु ठानेसु, वन्देसद्दो पवत्तति॥&lt;br&gt;&#xA;इध पन वत्तमानायं अञ्ञासमसम्भवतो। तत्थ च उत्तमपुरिसवसेनत्थो गहेतब्बो ‘‘अहं वन्दामी’’ति। नमनथुतियत्थेसु च वन्दसद्दमिच्छन्ति आचरिया, तेन च सुगतपदं, नाथपदं वा अज्झाहरित्वा योजेतब्बम्। सोभनं गतं गमनं एतस्साति सुगतो। गमनञ्चेत्थ कायगमनं, ञाणगमनञ्च, कायगमनम्पि विनेय्यजनोपसङ्कमनं, पकतिगमनञ्चाति दुब्बिधम्। भगवतो हि विनेय्यजनोपसङ्कमनं एकन्तेन तेसं हितसुखनिप्फादनतो सोभनं, तथा लक्खणानुब्यञ्जनपटिमण्डितरूपकायताय दुतविलम्बितखलितानुकड्ढननिप्पीळनुक्कुटिक-कुटिलाकुलतादिदोसरहित- मवहसितराजहंस- वसभवारणमिगराजगमनं पकतिगमनञ्च, विमलविपुलकरुणासतिवीरियादिगुणविसेससहितम्पि ञाणगमनं अभिनीहारतो पट्ठाय याव महाबोधि, ताव निरवज्जताय सोभनमेवाति। अथ वा ‘‘सयम्भूञाणेन सकलम्पि लोकं परिञ्ञाभिसमयवसेन परिजानन्तो सम्मा गतो अवगतोति सुगतो। यो हि गत्यत्थो, सो बुद्धयत्थो। यो च बुद्धयत्थो, सो गत्यत्थोति। तथा लोकसमुदयं पहानाभिसमयवसेन पजहन्तो अनुप्पत्तिधम्मतमापादेन्तो सम्मा गतो अतीतोति सुगतो। लोकनिरोधं सच्छिकिरियाभिसमयवसेन सम्मा गतो अधिगतोति सुगतो। लोकनिरोधगामिनिं पटिपदं भावनाभिसमयवसेन सम्मा गतो पटिपन्नोति सुगतो, अयञ्चत्थो ‘सोतापत्तिमग्गेन ये किलेसा पहीना, ते किलेसे न पुनेति न पच्चेति न पच्चागच्छती’ति (महानि॰ ३८; चूळनि॰ २७) सुगतोतिआदिना निद्देसनयेन विभावेतब्बो।&lt;br&gt;&#xA;अपरो नयो – सुन्दरं सम्मासम्बोधिं, निब्बानमेव वा गतो अधिगतोति सुगतो। भूतं तच्छं अत्थसंहितं यथारहं कालयुत्तमेव वाचं विनेय्यानं सम्मा गदतीति वा सुगतो, द-कारस्स त-कारं कत्वा, तं सुगतम्। पुञ्ञापुञ्ञकम्मेहि उपपज्जनवसेन गन्तब्बाति गतियो, उपपत्तिभवविसेसा। ता पन निरयादिभेदेन पञ्चविधा, सकलस्सापि भवगामिकम्मस्स अरियमग्गाधिगमेन अविपाकारहभावकरणेन निवत्तितत्ता पञ्चहिपि ताहि विसंयुत्तो हुत्वा मुत्तोति गतिविमुत्तो। उद्धमुद्धभवगामिनो हि देवा तंतंकम्मविपाकदानकालानुरूपेन ततो ततो भवतो मुत्तापि मुत्तमत्ताव, न पन विसञ्ञोगवसेन मुत्ता, गतिपरियापन्ना च तंतंभवगामिकम्मस्स अरियमग्गेन अनिवत्तितत्ता, न तथा भगवा। भगवा पन यथावुत्तप्पकारेन विसंयुत्तो हुत्वा मुत्तोति। तस्मा अनेन भगवतो कत्थचिपि गतिया अपरियापन्नतं दस्सेति। यतो च भगवा ‘‘देवातिदेवो’’ति वुच्चति। तेनेवाह –&lt;br&gt;&#xA;‘‘येन देवूपपत्यस्स, गन्धब्बो वा विहङ्गमो।&lt;br&gt;&#xA;यक्खत्तं येन गच्छेय्यं, मनुस्सत्तञ्च अब्बजे।&lt;br&gt;&#xA;ते मय्हं आसवा खीणा, विद्धस्ता विनळीकता’’ति॥ (अ॰ नि॰ ४.३६)।&lt;br&gt;&#xA;तंतंगतिसंवत्तनकानञ्हि कम्मकिलेसानं महाबोधिमूलेयेव अग्गमग्गेन पहीनत्ता नत्थि भगवतो तंतंगतिपरियापन्नताति अच्चन्तमेव भगवा सब्बभवयोनिगतिविञ्ञाणट्ठितिसत्तावाससत्तनिकायेहि परिमुत्तोति। अथ वा कामं सउपादिसेसायपि निब्बानधातुया ताहि गतीहि विमुत्तो, एसा पन ‘‘पञ्ञापज्जोतविहतमोहतम’’न्ति एत्थेवन्तोगधाति इमिना पदेन अनुपादिसेसाय निब्बानधातुयाव थोमेतीति दट्ठब्बम्।&lt;br&gt;&#xA;एत्थ पन अत्तहितसम्पत्तिपरहितपटिपत्तिवसेन द्वीहाकारेहि भगवतो थोमना कता होति। तेसु अनावरणञाणाधिगमो, सह वासनाय किलेसानमच्चन्तप्पहानं, अनुपादिसेसनिब्बानप्पत्ति च अत्तहितसम्पत्ति नाम, लाभसक्कारादिनिरपेक्खचित्तस्स पन सब्बदुक्खनिय्यानिकधम्मदेसनापयोगतो देवदत्तादीसुपि विरुद्धसत्तेसु निच्चं हितज्झासयता, विनीतब्बसत्तानं ञाणपरिपाककालागमनञ्च आसयतो परहितपटिपत्ति नाम। सा पन आसयपयोगतो दुविधा, परहितपटिपत्ति तिविधा च अत्तहितसम्पत्ति इमाय गाथाय यथारहं पकासिता होति। ‘‘करुणासीतलहदय’’न्ति हि एतेन आसयतो परहितपटिपत्ति, सम्मा गदनत्थेन सुगतसद्देन पयोगतो परहितपटिपत्ति। ‘‘पञ्ञापज्जोतविहतमोहतमं गतिविमुत्त’’न्ति एतेहि, चतुसच्चपटिवेधत्थेन च सुगतसद्देन तिविधापि अत्तहितसम्पत्ति, अवसिट्ठट्ठेन पन तेन, ‘‘सनरामरलोकगरु’’न्ति च एतेन सब्बापि अत्तहितसम्पत्ति, परहितपटिपत्ति च पकासिता होति।&lt;br&gt;&#xA;अथ वा हेतुफलसत्तूपकारवसेन तीहाकारेहि थोमना कता। तत्थ हेतु नाम महाकरुणासमायोगो, बोधिसम्भारसम्भरणञ्च, तदुभयम्पि पठमपदेन यथारुततो, सामत्थियतो च पकासितम्। फलं पन ञाणप्पहानआनुभावरूपकायसम्पदावसेन चतुब्बिधम्। तत्थ सब्बञ्ञुतञाणपदट्ठानं मग्गञाणं, तम्मूलकानि च दसबलादिञाणानि ञाणसम्पदा, सवासनसकलसंकिलेसानमच्चन्तमनुप्पादधम्मतापादनं पहानसम्पदा, यथिच्छितनिप्फादने आधिपच्चं आनुभावसम्पदा, सकललोकनयनाभिसेकभूता पन लक्खणानुब्यञ्जनपटिमण्डिता अत्तभावसम्पत्ति रूपकायसम्पदा। तासु ञाणप्पहानसम्पदा दुतियपदेन, सच्चपटिवेधत्थेन च सुगतसद्देन पकासिता, आनुभावसम्पदा ततियपदेन, रूपकायसम्पदा सोभनकायगमनत्थेन सुगतसद्देन लक्खणानुब्यञ्जनपारिपूरिया विना तदभावतो। यथावुत्ता दुविधापि परहितपटिपत्ति सत्तूपकारसम्पदा, सा पन सम्मा गदनत्थेन सुगतसद्देन पकासिताति वेदितब्बा।&lt;br&gt;&#xA;अपिच इमाय गाथाय सम्मासम्बोधि तम्मूल – तप्पटिपत्तियादयो अनेके बुद्धगुणा आचरियेन पकासिता होन्ति। एसा हि आचरियानं पकति, यदिदं येन केनचि पकारेन अत्थन्तरविञ्ञापनम्। कथं? ‘‘करुणासीतलहदय’’न्ति हि एतेन सम्मासम्बोधिया मूलं दस्सेति । महाकरुणासञ्चोदितमानसो हि भगवा संसारपङ्कतो सत्तानं समुद्धरणत्थं कताभिनीहारो अनुपुब्बेन पारमियो पूरेत्वा अनुत्तरं सम्मासम्बोधिमधिगतोति करुणा सम्मासम्बोधिया मूलम्। ‘‘पञ्ञापज्जोतविहतमोहतम’’न्ति एतेन सम्मासम्बोधिं दस्सेति। सब्बञ्ञुतञाणपदट्ठानञ्हि अग्गमग्गञाणं, अग्गमग्गञाणपदट्ठानञ्च सब्बञ्ञुतञ्ञाणं ‘‘सम्मासम्बोधी’’ति वुच्चति। सम्मा गमनत्थेन सुगतसद्देन सम्मासम्बोधिया पटिपत्तिं दस्सेति लीनुद्धच्चपतिट्ठानायूहनकामसुखत्तकिलमथानुयोगसस्सतुच्छेदाभिनिवेसादिअन्तद्वयरहिताय करुणापञ्ञापरिग्गहिताय मज्झिमाय पटिपत्तिया पकासनतो, इतरेहि सम्मासम्बोधिया पधानाप्पधानप्पभेदं पयोजनं दस्सेति। संसारमहोघतो सत्तसन्तारणञ्हेत्थ पधानं, तदञ्ञमप्पधानम्। तेसु च पधानेन पयोजनेन परहितपटिपत्तिं दस्सेति, इतरेन अत्तहितसम्पत्तिं, तदुभयेन च अत्तहितपटिपन्नादीसु चतूसु पुग्गलेसु भगवतो चतुत्थपुग्गलभावं पकासेति। तेन च अनुत्तरं दक्खिणेय्यभावं, उत्तमञ्च वन्दनीयभावं, अत्तनो च वन्दनाय खेत्तङ्गतभावं विभावेति।&lt;br&gt;&#xA;अपिच करुणाग्गहणेन लोकियेसु महग्गतभावप्पत्तासाधारणगुणदीपनतो सब्बलोकियगुणसम्पत्ति दस्सिता, पञ्ञाग्गहणेन सब्बञ्ञुतञ्ञाणपदट्ठानमग्गञाणदीपनतो सब्बलोकुत्तरगुणसम्पत्ति। तदुभयग्गहणसिद्धो हि अत्थो ‘‘सनरामरलोकगरु’’न्तिआदिना विपञ्चीयतीति। करुणाग्गहणेन च निरुपक्किलेसमुपगमनं दस्सेति, पञ्ञाग्गहणेन अपगमनम्। तथा करुणाग्गहणेन लोकसमञ्ञानुरूपं भगवतो पवत्तिं दस्सेति लोकवोहारविसयत्ता करुणाय, पञ्ञाग्गहणेन लोकसमञ्ञाय अनतिधावनम्। सभावानवबोधेन हि धम्मानं सभावं अतिधावित्वा सत्तादिपरामसनं होति। तथा करुणाग्गहणेन महाकरुणासमापत्तिविहारं दस्सेति, पञ्ञाग्गहणेन तीसु कालेसु अप्पटिहतञाणं, चतुसच्चञाणं, चतुपटिसम्भिदाञाणं, चतुवेसारज्जञाणं, करुणाग्गहणेन महाकरुणासमापत्तिञाणस्स गहितत्ता सेसासाधारणञाणानि, छ अभिञ्ञा, अट्ठसु परिसासु अकम्पनञाणानि, दस बलानि, चुद्दस बुद्धगुणा, सोळस ञाणचरिया, अट्ठारस बुद्धधम्मा, चतुचत्तारीस ञाणवत्थूनि, सत्तसत्तति ञाणवत्थूनीति एवमादीनं अनेकेसं पञ्ञापभेदानं वसेन ञाणचारं दस्सेति। तथा करुणाग्गहणेन चरणसम्पत्तिं, पञ्ञाग्गहणेन विज्जासम्पत्तिम्। करुणाग्गहणेन अत्ताधिपतिता, पञ्ञाग्गहणेन धम्माधिपतिता। करुणाग्गहणेन लोकनाथभावो, पञ्ञाग्गहणेन अत्तनाथभावो। तथा करुणाग्गहणेन पुब्बकारीभावो, पञ्ञाग्गहणेन कतञ्ञुता। करुणाग्गहणेन अपरन्तपता, पञ्ञाग्गहणेन अनत्तन्तपता। करुणाग्गहणेन वा बुद्धकरधम्मसिद्धि, पञ्ञाग्गहणेन बुद्धभावसिद्धि। तथा करुणाग्गहणेन परसन्तारणं, पञ्ञाग्गहणेन अत्तसन्तारणम्। तथा करुणाग्गहणेन सब्बसत्तेसु अनुग्गहचित्तता, पञ्ञाग्गहणेन सब्बधम्मेसु विरत्तचित्तता दस्सिता होति सब्बेसञ्च बुद्धगुणानं करुणा आदि तन्निदानभावतो, पञ्ञा परियोसानं ततो उत्तरि करणीयाभावतो। इति आदिपरियोसानदस्सनेन सब्बे बुद्धगुणा दस्सिता होन्ति। तथा करुणाग्गहणेन सीलक्खन्धपुब्बङ्गमो समाधिक्खन्धो दस्सितो होति। करुणानिदानञ्हि सीलं ततो पाणातिपातादिविरतिप्पवत्तितो, सा च झानत्तयसम्पयोगिनीति, पञ्ञावचनेन पञ्ञाक्खन्धो। सीलञ्च सब्बबुद्धगुणानं आदि, समाधि मज्झे, पञ्ञा परियोसानन्ति एवम्पि आदिमज्झपरियोसानकल्याणा सब्बे बुद्धगुणा दस्सिता होन्ति नयतो दस्सितत्ता। एसो एव हि निरवसेसतो बुद्धगुणानं दस्सनुपायो, यदिदं नयग्गाहणं, अञ्ञथा को नाम समत्थो भगवतो गुणे अनुपदं निरवसेसतो दस्सेतुम्। तेनेवाह –&lt;br&gt;&#xA;‘‘बुद्धोपि बुद्धस्स भणेय्य वण्णं,&lt;br&gt;&#xA;कप्पम्पि चे अञ्ञमभासमानो॥&lt;br&gt;&#xA;खीयेथ कप्पो चिरदीघमन्तरे,&lt;br&gt;&#xA;वण्णो न खीयेथ तथागतस्सा’’ति॥&lt;br&gt;&#xA;तेनेव च आयस्मता सारिपुत्तत्थेरेनापि बुद्धगुणपरिच्छेदनं पति भगवता अनुयुत्तेन ‘‘नो हेतं भन्ते’’ति पटिक्खिपित्वा ‘‘अपि च मे भन्ते धम्मन्वयो विदितो’’ति सम्पसादनीयसुत्ते वुत्तम्।&lt;br&gt;&#xA;एवं सङ्खेपेन सकलसब्बञ्ञुगुणेहि भगवतो थोमनापुब्बङ्गमं पणामं कत्वा इदानि सद्धम्मस्सापि थोमनापुब्बङ्गमं पणामं करोन्तो ‘‘बुद्धोपी’’तिआदिमाह। तत्थायं सह पदसम्बन्धेन सङ्खेपत्थो – यथावुत्तविविधगुणगणसमन्नागतो बुद्धोपि यं अरियमग्गसङ्खातं धम्मं, सह पुब्बभागपटिपत्तिधम्मेन वा अरियमग्गभूतं धम्मं भावेत्वा चेव यं फलनिब्बानसङ्खातं धम्मं, परियत्तिधम्मपटिपत्तिधम्मेहि वा सह फलनिब्बानभूतं धम्मं सच्छिकत्वा च सम्मासम्बोधिसङ्खातं बुद्धभावमुपगतो, वीतमलमनुत्तरं तं धम्मम्पि वन्देति।&lt;br&gt;&#xA;तत्थ बुद्धसद्दस्स ताव ‘‘बुज्झिता सच्चानीति बुद्धो। बोधेता पजायाति बुद्धो’’तिआदिना निद्देसनयेन अत्थो वेदितब्बो। अथ वा अग्गमग्गञाणाधिगमेन सवासनाय सम्मोहनिद्दाय अच्चन्तविगमनतो, अपरिमितगुणगणालङ्कतसब्बञ्ञुतञ्ञाणप्पत्तिया विकसितभावतो च बुद्धवाति बुद्धो जागरणविकसनत्थवसेन। अथ वा कस्सचिपि ञेय्यधम्मस्स अनवबुद्धस्स अभावेन ञेय्यविसेसस्स कम्मभावागहणतो कम्मवचनिच्छायाभावेन अवगमनत्थवसेन कत्तुनिद्देसोव लब्भति, तस्मा बुद्धवाति बुद्धोतिपि वत्तब्बो। पदेसग्गहणे हि असति गहेतब्बस्स निप्पदेसताव विञ्ञायति यथा ‘‘दिक्खितो न ददाती’’ति। एवञ्च कत्वा कम्मविसेसानपेक्खा कत्तरि एव बुद्धसद्दसिद्धि वेदितब्बा, अत्थतो पन पारमितापरिभावितो सयम्भुञाणेन सह वासनाय विहतविद्धस्तनिरवसेसकिलेसोमहाकरुणासब्बञ्ञुतञ्ञाणादिअपरिमेय्यगुणगणाधारो खन्धसन्तानो बुद्धो, यथाह –&lt;br&gt;&#xA;‘‘बुद्धोति यो सो भगवा सयम्भू अनाचरियको पुब्बे अननुस्सुतेसु धम्मेसु सामं सच्चानि अभिसम्बुज्झि, तत्थ च सब्बञ्ञुतं पत्तो, बलेसु च वसीभाव’’न्ति (महानि॰ १९२; चूळनि॰ ९७; पटि॰ म॰ १६१)।&lt;br&gt;&#xA;अपिसद्दो सम्भावने, तेन एवं गुणविसेसयुत्तो सोपि नाम भगवा ईदिसं धम्मं भावेत्वा, सच्छिकत्वा च बुद्धभावमुपगतो, का नाम कथा अञ्ञेसं सावकादिभावमुपगमनेति धम्मे सम्भावनं दीपेति। बुद्धभावन्ति सम्मासम्बोधिम्। येन हि निमित्तभूतेन सब्बञ्ञुतञ्ञाणपदट्ठानेन अग्गमग्गञाणेन, अग्गमग्गञाणपदट्ठानेन च सब्बञ्ञुतञ्ञाणेन भगवति ‘‘बुद्धो’’ति नामं, तदारम्मणञ्च ञाणं पवत्तति, तमेविध ‘‘भावो’’ति वुच्चति। भवन्ति बुद्धिसद्दा एतेनाति हि भावो। तथा हि वदन्ति –&lt;br&gt;&#xA;‘‘येन येन निमित्तेन, बुद्धि सद्दो च वत्तते।&lt;br&gt;&#xA;तंतंनिमित्तकं भावपच्चयेहि उदीरित’’न्ति॥&lt;br&gt;&#xA;भावेत्वाति उप्पादेत्वा, वड्ढेत्वा वा। सच्छिकत्वाति पच्चक्खं कत्वा। चेव-सद्दो च-सद्दो च तदुभयत्थ समुच्चये। तेन हि सद्दद्वयेन न केवलं भगवा धम्मस्स भावनामत्तेन बुद्धभावमुपगतो, नापि सच्छिकिरियामत्तेन, अथ खो तदुभयेनेवाति समुच्चिनोति। उपगतोति पत्तो, अधिगतोति अत्थो। एतस्स ‘‘बुद्धभाव’’न्ति पदेन सम्बन्धो। वीतमलन्ति एत्थ विरहवसेन एति पवत्ततीति वीतो, मलतो वीतो, वीतं वा मलं यस्साति वीतमलो, तं वीतमलम्। ‘‘गतमल’’न्तिपि पाठो दिस्सति, एवं सति सउपसग्गो विय अनुपसग्गोपि गतसद्दो विरहत्थवाचको वेदितब्बो धातूनमनेकत्थत्ता। गच्छति अपगच्छतीति हि गतो, धम्मो । गतं वा मलं, पुरिमनयेन समासो। अनुत्तरन्ति उत्तरविरहितम्। यथानुसिट्ठं पटिपज्जमाने अपायतो, संसारतो च अपतमाने कत्वा धारेतीति धम्मो, नवविधो लोकुत्तरधम्मो। तप्पकासनत्ता, सच्छिकिरियासम्मसनपरियायस्स च लब्भमानत्ता परियत्तिधम्मोपि इध सङ्गहितो । तथा हि ‘‘अभिधम्मनयसमुद्दं अधिगच्छि, तीणि पिटकानि सम्मसी’’ति च अट्ठकथायं वुत्तं, तथा ‘‘यं धम्मं भावेत्वा सच्छिकत्वा’’ति च वुत्तत्ता भावनासच्छिकिरियायोग्यताय बुद्धकरधम्मभूताहि पारमिताहि सह पुब्बभागअधिसीलसिक्खादयोपि इध सङ्गहिताति वेदितब्बा। तापि हि विगतपटिपक्खताय वीतमला, अनञ्ञसाधारणताय अनुत्तरा च। कथं पन ता भावेत्वा, सच्छिकत्वा च भगवा बुद्धभावमुपगतोति? वुच्चते – सत्तानञ्हि संसारवट्टदुक्खनिस्सरणाय [निस्सरणत्थाय (पण्णास टी॰) निस्सरणे (कत्थचि)] कतमहाभिनीहारो महाकरुणाधिवासनपेसलज्झासयो पञ्ञाविसेसपरियोदातनिम्मलानं दानदमसञ्ञमादीनं उत्तमधम्मानं कप्पानं सतसहस्साधिकानि चत्तारि असङ्ख्येय्यानि सक्कच्चं निरन्तरं निरवसेसं भावनासच्छिकिरियाहि कम्मादीसु अधिगतवसीभावो अच्छरियाचिन्तेय्यमहानुभावो अधिसीलाधिचित्तानं परमुक्कंसपारमिप्पत्तो भगवा पच्चयाकारे चतुवीसतिकोटिसतसहस्समुखेन महावजिरञाणं पेसेत्वा अनुत्तरं सम्मासम्बोधिसङ्खातं बुद्धभावमुपगतोति।&lt;br&gt;&#xA;इमाय पन गाथाय विज्जाविमुत्तिसम्पदादीहि अनेकेहि गुणेहि यथारहं सद्धम्मं थोमेति। कथं? एत्थ हि ‘‘भावेत्वा’’ति एतेन विज्जासम्पदाय थोमेति, ‘‘सच्छिकत्वा’’ति एतेन विमुत्तिसम्पदाय। तथा पठमेन झानसम्पदाय, दुतियेन विमोक्खसम्पदाय। पठमेन वा समाधिसम्पदाय, दुतियेन समापत्तिसम्पदाय। अथ वा पठमेन खयञाणभावेन, दुतियेन अनुप्पादञाणभावेन। पठमेन वा विज्जूपमताय, दुतियेन वजिरूपमताय। पठमेन वा विरागसम्पत्तिया, दुतियेन निरोधसम्पत्तिया। तथा पठमेन निय्यानभावेन, दुतियेन निस्सरणभावेन। पठमेन वा हेतुभावेन, दुतियेन असङ्खतभावेन। पठमेन वा दस्सनभावेन, दुतियेन विवेकभावेन। पठमेन वा अधिपतिभावेन, दुतियेन अमतभावेन धम्मं थोमेति। अथ वा ‘‘यं धम्मं भावेत्वा बुद्धभावं उपगतो’’ति एतेन स्वाक्खातताय धम्मं थोमेति, ‘‘सच्छिकत्वा’’ति एतेन सन्दिट्ठिकताय। तथा पठमेन अकालिकताय, दुतियेन एहिपस्सिकताय। पठमेन वा ओपनेय्यिकताय, दुतियेन पच्चत्तंवेदितब्बताय। पठमेन वा सह पुब्बभागसीलादीहि सेक्खेहि सीलसमाधिपञ्ञाक्खन्धेहि , दुतियेन सह असङ्खतधातुया असेक्खेहि धम्मं थोमेति।&lt;br&gt;&#xA;‘‘वीतमल’’न्ति इमिना पन संकिलेसाभावदीपनेन विसुद्धताय धम्मं थोमेति, ‘‘अनुत्तर’’न्ति एतेन अञ्ञस्स विसिट्ठस्स अभावदीपनेन परिपुण्णताय। पठमेन वा पहानसम्पदाय, दुतियेन सभावसम्पदाय। पठमेन वा भावनाफलयोग्यताय। भावनागुणेन हि सो संकिलेसमलसमुग्घातको, तस्मानेन भावनाकिरियाय फलमाह। दुतियेन सच्छिकिरियाफलयोग्यताय। तदुत्तरिकरणीयाभावतो हि अनञ्ञसाधारणताय अनुत्तरभावो सच्छिकिरियानिब्बत्तितो, तस्मानेन सच्छिकिरियाफलमाहाति।&lt;br&gt;&#xA;एवं सङ्खेपेनेव सब्बसद्धम्मगुणेहि सद्धम्मस्सापि थोमनापुब्बङ्गमं पणामं कत्वा इदानि अरियसङ्घस्सापि थोमनापुब्बङ्गमं पणामं करोन्तो ‘‘सुगतस्स ओरसान’’न्तिआदिमाह। तत्थ सुगतस्साति सम्बन्धनिद्देसो, ‘‘पुत्तान’’न्ति एतेन सम्बज्झितब्बो। उरसि भवा, जाता, संवुद्धा वा ओरसा, अत्तजो खेत्तजो अन्तेवासिको दिन्नकोति चतुब्बिधेसु पुत्तेसु अत्तजा, तंसरिक्खताय पन अरियपुग्गला ‘‘ओरसा’’ति वुच्चन्ति। यथा हि मनुस्सानं ओरसपुत्ता अत्तजातताय पितुसन्तकस्स दायज्जस्स विसेसभागिनो होन्ति, एवमेतेपि सद्धम्मसवनन्ते अरियाय जातिया जातताय भगवतो सन्तकस्स विमुत्तिसुखस्स धम्मरतनस्स च दायज्जस्स विसेसभागिनोति। अथ वा भगवतो धम्मदेसनानुभावेन अरियभूमिं ओक्कममाना, ओक्कन्ता च अरियसावका भगवतो उरे वायामजनिताभिजातताय सदिसकप्पनमन्तरेन निप्परियायेनेव ‘‘ओरसा’’ति वत्तब्बतमरहन्ति। तथा हि ते भगवता आसयानुसयचरियाधिमुत्तिआदिओलोकनेन, वज्जानुचिन्तनेन च हदये कत्वा वज्जतो निवारेत्वा अनवज्जे पतिट्ठापेन्तेन सीलादिधम्मसरीरपोसनेन संवड्ढापिता। यथाह भगवा इतिवुत्तके ‘‘अहमस्मि भिक्खवे ब्राह्मणो…पे॰… तस्स मे तुम्हे पुत्ता ओरसा मुखतो जाता’’तिआदि (इतिवु॰ १००)। ननु सावकदेसितापि देसना अरियभावावहाति? सच्चं, सा पन तम्मूलिकत्ता, लक्खणादिविसेसाभावतो च ‘‘भगवतो धम्मदेसना’’ इच्चेव सङ्ख्यं गता, तस्मा भगवतो ओरसपुत्तभावोयेव तेसं वत्तब्बोति, एतेन चतुब्बिधेसु पुत्तेसु अरियसङ्घस्स अत्तजपुत्तभावं दस्सेति। अत्तनो कुलं पुनेन्ति सोधेन्ति, मातापितूनं वा हदयं पूरेन्तीति पुत्ता, अत्तजादयो। अरिया पन धम्मतन्तिविसोधनेन, धम्मानुधम्मपटिपत्तिया चित्ताराधनेन च तप्पटिभागताय भगवतो पुत्ता नाम, तेसम्। तस्स ‘‘समूह’’न्ति पदेन सम्बन्धो।&lt;br&gt;&#xA;संकिलेसनिमित्तं हुत्वा गुणं मारेति विबाधतीति मारो, देवपुत्तमारो। सिनाति परे बन्धति एतायाति सेना, मारस्स सेना तथा, मारञ्च मारसेनञ्च मथेन्ति विलोथेन्तीति मारसेनमथना , तेसम्। ‘‘मारमारसेनमथनान’’न्ति हि वत्तब्बेपि एकदेससरूपेकसेसवसेन एवं वुत्तम्। मारसद्दसन्निधानेन वा सेनासद्देन मारसेना गहेतब्बा, गाथाबन्धवसेन चेत्थ रस्सो। ‘‘मारसेनमद्दनान’’न्तिपि कत्थचि पाठो, सो अयुत्तोव अरियाजातिकत्ता इमिस्सा गाथाय। ननु च अरियसावकानं मग्गाधिगमसमये भगवतो विय तदन्तरायकरणत्थं देवपुत्तमारो वा मारसेना वा न अपसादेति, अथ कस्मा एवं वुत्तन्ति? अपसादेतब्बभावकारणस्स विमथितत्ता। तेसञ्हि अपसादेतब्बताय कारणे संकिलेसे विमथिते तेपि विमथिता नाम होन्तीति। अथ वा खन्धाभिसङ्खारमारानं विय देवपुत्तमारस्सापि गुणमारणे सहायभावूपगमनतो किलेसबलकायो इध ‘‘मारसेना’’ति वुच्चति यथाह भगवा –&lt;br&gt;&#xA;‘‘कामा ते पठमा सेना, दुतिया अरति वुच्चति।&lt;br&gt;&#xA;ततिया खुप्पिपासा ते, चतुत्थी तण्हा पवुच्चति॥&lt;br&gt;&#xA;पञ्चमं थिनमिद्धं ते, छट्ठा भीरू पवुच्चति।&lt;br&gt;&#xA;सत्तमी विचिकिच्छा ते, मक्खो थम्भो ते अट्ठमो॥&lt;br&gt;&#xA;लाभो सिलोको सक्कारो,&lt;br&gt;&#xA;मिच्छालद्धो च यो यसो।&lt;br&gt;&#xA;यो चत्तानं समुक्कंसे,&lt;br&gt;&#xA;परे च अवजानति॥&lt;br&gt;&#xA;एसा नमुचि ते सेना, कण्हस्साभिप्पहारिनी।&lt;br&gt;&#xA;न नं असूरो जिनाति, जेत्वा च लभते सुख’’न्ति॥ (सु॰ नि॰ ४३८; महानि॰ २८; चूळनि॰ ४७)।&lt;br&gt;&#xA;सा च तेहि अरियसावकेहि दियड्ढसहस्सभेदा, अनन्तभेदा वा किलेसवाहिनी सतिधम्मविचयवीरियसमथादिगुणपहरणीहि ओधिसो मथिता, विद्धंसिता, विहता च, तस्मा ‘‘मारसेनमथना’’ति वुच्चन्ति। विलोथनञ्चेत्थ विद्धंसनं, विहननं वा। अपिच खन्धाभिसङ्खारमच्चुदेवपुत्तमारानं तेसं सहायभावूपगमनताय सेनासङ्खातस्स किलेसमारस्स च मथनतो ‘‘मारसेनमथना’’तिपि अत्थो गहेतब्बो। एवञ्च सति पञ्चमारनिम्मथनभावेन अत्थो परिपुण्णो होति। अरियसावकापि हि समुदयप्पहानपरिञ्ञावसेन खन्धमारं, सहायवेकल्लकरणेन सब्बथा, अप्पवत्तिकरणेन च अभिसङ्खारमारं, बलविधमनविसयातिक्कमनवसेन मच्चुमारं, देवपुत्तमारञ्च समुच्छेदप्पहानवसेन सब्बसो अप्पवत्तिकरणेन किलेसमारं मथेन्तीति, इमिना पन तेसं ओरसपुत्तभावे कारणं, तीसु पुत्तेसु च अनुजाततं दस्सेति। मारसेनमथनताय हि ते भगवतो ओरसपुत्ता, अनुजाता चाति।&lt;br&gt;&#xA;अट्ठन्नन्ति गणनपरिच्छेदो, तेनसतिपि तेसं तंतंभेदेन अनेकसतसहस्ससङ्ख्याभेदे अरियभावकरमग्गफलधम्मभेदेन इमं गणनपरिच्छेदं नातिवत्तन्ति मग्गट्ठफलट्ठभावानतिवत्तनतोति दस्सेति। पि-सद्दो, अपि-सद्दो वा पदलीळादिना कारणेन अट्ठाने पयुत्तो, सो ‘‘अरियसङ्घ’’न्ति एत्थ योजेतब्बो, तेन न केवलं बुद्धधम्मेयेव, अथ खो अरियसङ्घम्पीति सम्पिण्डेति। यदिपि अवयवविनिमुत्तो समुदायो नाम कोचि नत्थि अवयवं उपादाय समुदायस्स वत्तब्बत्ता, अविञ्ञायमानसमुदायं पन विञ्ञायमानसमुदायेन विसेसितुमरहतीति आह ‘‘अट्ठन्नम्पि समूह’’न्ति, एतेन ‘‘अरियसङ्घ’’न्ति एत्थ न येन केनचि सण्ठानादिना, कायसामग्गिया वा समुदायभावो, अपि तु मग्गट्ठफलट्ठभावेनेवाति विसेसेति। अवयवमेव सम्पिण्डेत्वा ऊहितब्बो वितक्केतब्बो, संऊहनितब्बो वा सङ्घटितब्बोति समूहो, सोयेव समोहो वचनसिलिट्ठतादिना। द्विधापि हि पाठो युज्जति। आरकत्ता किलेसेहि, अनये न इरियनतो, अये च इरियनतो अरिया निरुत्तिनयेन । अथ वा सदेवकेन लोकेन सरणन्ति अरणीयतो उपगन्तब्बतो, उपगतानञ्च तदत्थसिद्धितो अरिया, दिट्ठिसीलसामञ्ञेन संहतो, समग्गं वा कम्मं समुदायवसेन समुपगतोति सङ्घो, अरियानं सङ्घो, अरियो च सो सङ्घो च यथावुत्तनयेनाति वा अरियसङ्घो, तं अरियसङ्घम्। भगवतो अपरभागे बुद्धधम्मरतनानम्पि समधिगमो सङ्घरतनाधीनोति अरियसङ्घस्स बहूपकारतं दस्सेतुं इधेव ‘‘सिरसा वन्दे’’ति वुत्तम्। अवस्सञ्चायमत्थो सम्पटिच्छितब्बो विनयट्ठकथादीसुपि (पारा॰ अट्ठ॰ गन्थारम्भकथा) तथा वुत्तत्ता। केचि पन पुरिमगाथासुपि तं पदमानेत्वा योजेन्ति, तदयुत्तमेव रतनत्तयस्स असाधारणगुणप्पकासनट्ठानत्ता, यथावुत्तकारणस्स च सब्बेसम्पि संवण्णनाकारानमधिप्पेतत्ताति।&lt;br&gt;&#xA;इमाय पन गाथाय अरियसङ्घस्स पभवसम्पदा पहानसम्पदादयो अनेके गुणा दस्सिता होन्ति। कथं? ‘‘सुगतस्स ओरसानं पुत्तान’’न्ति हि एतेन अरियसङ्घस्स पभवसम्पदं दस्सेति सम्मासम्बुद्धपभवतादीपनतो। ‘‘मारसेनमथनान’’न्ति एतेन पहानसम्पदं सकलसंकिलेसप्पहानदीपनतो। ‘‘अट्ठन्नम्पि समूह’’न्ति एतेन ञाणसम्पदं मग्गट्ठफलट्ठभावदीपनतो । ‘‘अरियसङ्घ’’न्ति एतेन सभावसम्पदं सब्बसङ्घानं अग्गभावदीपनतो। अथ वा ‘‘सुगतस्स ओरसानं पुत्तान’’न्ति अरियसङ्घस्स विसुद्धनिस्सयभावदीपनम्। ‘‘मारसेनमथनान’’न्ति सम्माउजुञायसामीचिपटिपन्नभावदीपनम्। ‘‘अट्ठन्नम्पि समूह’’न्ति आहुनेय्यादिभावदीपनम्। ‘‘अरियसङ्घ’’न्ति अनुत्तरपुञ्ञक्खेत्तभावदीपनम्। तथा ‘‘सुगतस्स ओरसानं पुत्तान’’न्ति एतेन अरियसङ्घस्स लोकुत्तरसरणगमनसब्भावं दस्सेति। लोकुत्तरसरणगमनेन हि ते भगवतो ओरसपुत्ता जाता। ‘‘मारसेनमथनान’न्ति एतेन अभिनीहारसम्पदासिद्धं पुब्बभागसम्मापटिपत्तिं दस्सेति। कताभिनीहारा हि सम्मापटिपन्ना मारं, मारसेनं वा अभिविजिनन्ति। ‘‘अट्ठन्नम्पि समूह’’न्ति एतेन विद्धस्तविपक्खे सेक्खासेक्खधम्मे दस्सेति पुग्गलाधिट्ठानेन मग्गफलधम्मानं दस्सितत्ता। ‘‘अरियसङ्घ’’न्ति एतेन अग्गदक्खिणेय्यभावं दस्सेति अनुत्तरपुञ्ञक्खेत्तभावस्स दस्सितत्ता। सरणगमनञ्च सावकानं सब्बगुणस्स आदि, सपुब्बभागपटिपदा सेक्खा सीलक्खन्धादयो मज्झे, असेक्खा सीलक्खन्धादयो परियोसानन्तिआदिमज्झपरियोसानकल्याणा सङ्खेपतो सब्बेपि अरियसङ्घगुणा दस्सिता होन्तीति।&lt;br&gt;&#xA;एवं गाथात्तयेन सङ्खेपतो सकलगुणसंकित्तनमुखेन रतनत्तयस्स पणामं कत्वा इदानि तं निपच्चकारं यथाधिप्पेतपयोजने परिणामेन्तो ‘‘इति मे’’तिआदिमाह। तत्थ इति-सद्दो निदस्सने। तेन गाथात्तयेन यथावुत्तनयं निदस्सेति। मेति अत्तानं करणवचनेन कत्तुभावेन निद्दिसति। तस्स ‘‘यं पुञ्ञं मया लद्ध’’न्ति पाठसेसेन सम्बन्धो, सम्पदाननिद्देसो वा एसो, ‘‘अत्थी’’ति पाठसेसो, सामिनिद्देसो वा ‘‘यं मम पुञ्ञं वन्दनामय’’न्ति। पसीदीयते पसन्ना, तादिसा मति पञ्ञा, चित्तं वा यस्साति पसन्नमति, अञ्ञपदलिङ्गप्पधानत्ता इमस्स समासपदस्स ‘‘पसन्नमतिनो’’ति वुत्तम्। रतिं नयति, जनेति, वहतीति वा रतनं, सत्तविधं, दसविधं वा रतनं, तमिव इमानीति नेरुत्तिका। सदिसकप्पनमञ्ञत्र पन यथावुत्तवचनत्थेनेव बुद्धादीनं रतनभावो युज्जति। तेसञ्हि ‘‘इतिपि सो भगवा’’तिआदिना (दी॰ नि॰ १.१५७, २५५) यथाभूतगुणे आवज्जन्तस्स अमताधिगमहेतुभूतं अनप्पकं पीतिपामोज्जं उप्पज्जति। यथाह –&lt;br&gt;&#xA;‘‘यस्मिं महानाम समये अरियसावको तथागतं अनुस्सरति, नेवस्स तस्मिं समये रागपरियुट्ठितं चित्तं होति, न दोस…पे॰… न मोह…पे॰… उजुगतमेवस्स तस्मिं समये चित्तं होति तथागतं आरब्भ। उजुगतचित्तो खो पन महानाम अरियसावको लभति अत्थवेदं, लभति धम्मवेदं, लभति धम्मूपसंहितं पामोज्जं, पमुदितस्स पीति जायती’’तिआदि (अ॰ नि॰ ६.१०; ११.११)।&lt;br&gt;&#xA;चित्तीकतादिभावो वा रतनट्ठो। वुत्तञ्हेतं अट्ठकथासु –&lt;br&gt;&#xA;‘‘चित्तीकतं महग्घञ्च, अतुलं दुल्लभदस्सनम्।&lt;br&gt;&#xA;अनोमसत्तपरिभोगं, रतनं तेन वुच्चती’’ति॥ (खु॰ पा॰ अट्ठ॰ ६.३; उदान॰ अट्ठ॰ ४७; दी॰ नि॰ अट्ठ॰ २.३३; सु॰ नि॰ १.२२६; महानि॰ अट्ठ॰ १.२२६)।&lt;br&gt;&#xA;चित्तीकतभावादयो च अनञ्ञसाधारणा सातिसयतो बुद्धादीसुयेव लब्भन्तीति। वित्थारो रतनसुत्तवण्णनायं (खु॰ पा॰ अट्ठ॰ ६.३; सु॰ नि॰ अट्ठ॰ १.२२६) गहेतब्बो। अयमत्थो पन निब्बचनत्थवसेन न वुत्तो, अथ केनाति चे? लोके रतनसम्मतस्स वत्थुनो गरुकातब्बतादिअत्थवसेनाति सद्दविदू। साधूनञ्च रमनतो, संसारण्णवा च तरणतो, सुगतिनिब्बानञ्च नयनतो रतनं तुल्यत्थसमासवसेन, अलमतिपपञ्चेन। एकसेसपकप्पनेन, पुथुवचननिब्बचनेन वा रतनानि। तिण्णं समूहो, तीणि वा समाहटानि, तयो वा अवयवा अस्साति तयं, रतनानमेव तयं, नाञ्ञेसन्ति रतनत्तयम्। अवयवविनिमुत्तस्स पन समुदायस्स अभावतो तीणि एव रतनानि तथा वुच्चन्ति, न समुदायमत्तं, समुदायापेक्खाय पन एकवचनं कतम्। वन्दीयते वन्दना, साव वन्दनामयं यथा ‘‘दानमयं सीलमय’’न्ति (दी॰ नि॰ ३.३०५; इतिवु॰ ६०; नेत्ति॰ ३३)। वन्दना चेत्थ कायवाचाचित्तेहि तिण्णं रतनानं गुणनिन्नता, थोमना वा। अपिच तस्सा चेतनाय सहजातादोपकारेको सद्धापञ्ञासतिवीरियादिसम्पयुत्तधम्मो वन्दना, ताय पकतन्ति वन्दनामयं यथा ‘‘सोवण्णमयं रूपियमय’’न्ति, अत्थतो पन यथावुत्तचेतनाव। रतनत्तये, रतनत्तयस्स वा वन्दनामयं रतनत्तयवन्दनामयम्। पुज्जभवफलनिब्बत्तनतो पुञ्ञं निरुत्तिनयेन, अत्तनो कारकं, सन्तानं वा पुनाति विसोधेतीति पुञ्ञं, सकम्मकत्ता धातुस्स कारितवसेन अत्थविवरणं लब्भति, सद्दनिप्फत्ति पन सुद्धवसेनेवाति सद्दविदू।&lt;br&gt;&#xA;तंतंसम्पत्तिया विबन्धनवसेन सत्तसन्तानस्स अन्तरे वेमज्झे एति आगच्छतीति अन्तरायो, दिट्ठधम्मिकादिअनत्थो। पणामपयोजने वुत्तविधिना सुट्ठु विहतो विद्धस्तो अन्तरायो अस्साति सुविहतन्तरायो। विहननञ्चेत्थ तदुप्पादकहेतुपरिहरणवसेन तेसं अन्तरायानमनुप्पत्तिकरणन्ति दट्ठब्बम्। हुत्वाति पुब्बकालकिरिया, तस्स ‘‘अत्थं पकासयिस्सामी’’ति एतेन सम्बन्धो। तस्साति यं-सद्देन उद्दिट्ठस्स वन्दनामयपुञ्ञस्स। आनुभावेनाति बलेन।&lt;br&gt;&#xA;‘‘तेजो उस्साहमन्ता च, पभू सत्तीति पञ्चिमे।&lt;br&gt;&#xA;‘आनुभावो’ति वुच्चन्ति, ‘पभावो’ति च ते वदे’’ति॥ –&lt;br&gt;&#xA;वुत्तेसु हि अत्थेसु इध सत्तियं वत्तति। अनु पुनप्पुनं तंसमङ्गिं भावेति वड्ढेतीति हि अनुभावो, सोयेव आनुभावोति उदानट्ठकथायं , अत्थतो पन यथालद्धसम्पत्तिनिमित्तकस्स पुरिमकम्मस्स बलानुप्पदानवससङ्खाता वन्दनामयपुञ्ञस्स सत्तियेव, सा च सुविहतन्तरायताय करणं, हेतु वा सम्भवति।&lt;br&gt;&#xA;एत्थ पन ‘‘पसन्नमतिनो’’ति एतेन अत्तनो पसादसम्पत्तिं दस्सेति। ‘‘रतनत्तयवन्दनामय’’न्ति एतेन रतनत्तयस्स खेत्तभावसम्पत्तिं, ततो च तस्स पुञ्ञस्स अत्तनो पसादसम्पत्तिया, रतनत्तयस्स च खेत्तभावसम्पत्तियाति द्वीहि अङ्गेहि अत्थसंवण्णनाय उपघातकउपद्दवानं विहनने समत्थतं दीपेति। चतुरङ्गसम्पत्तिया दानचेतना विय हि द्वयङ्गसम्पत्तिया पणामचेतनापि अन्तरायविहननेन दिट्ठधम्मिकाति।&lt;br&gt;&#xA;एवं रतनत्तयस्स निपच्चकारकरणे पयोजनं दस्सेत्वा इदानि यस्सा धम्मदेसनाय अत्थं संवण्णेतुकामो, तदपि संवण्णेतब्बधम्मभावेन दस्सेत्वा गुणाभित्थवनविसेसेन अभित्थवेतुं ‘‘दीघस्सा’’तिआदिमाह। अयञ्हि आचरियस्स पकति, यदिदं तंतंसंवण्णनासु आदितो तस्स तस्स संवण्णेतब्बधम्मस्स विसेसगुणकित्तनेन थोमना। तथा हि तेसु तेसु पपञ्चसूदनीसारत्थपकासनीमनोरथपूरणीअट्ठसालिनीआदीसु यथाक्कमं ‘‘परवादमथनस्स, ञाणप्पभेदजननस्स, धम्मकथिकपुङ्गवानं विचित्तपटिभानजननस्स,&lt;br&gt;&#xA;तस्स गम्भीरञाणेहि, ओगाळ्हस्स अभिण्हसो।&lt;br&gt;&#xA;नानानयविचित्तस्स, अभिधम्मस्स आदितो’’ति॥ आदिना –&lt;br&gt;&#xA;थोमना कता। तत्थ दीघस्साति दीघनामकस्स। दीघसुत्तङ्कितस्साति दीघेहि अभिआयतवचनप्पबन्धवन्तेहि सुत्तेहि लक्खितस्स, अनेन ‘‘दीघो’’ति अयं इमस्स आगमस्स अत्थानुगता समञ्ञाति दस्सेति। ननु च सुत्तानियेव आगमो, कथं सो तेहि अङ्कीयतीति? सच्चमेतं परमत्थतो, पञ्ञत्तितो पन सुत्तानि उपादाय आगमभावस्स पञ्ञत्तत्ता अवयवेहि सुत्तेहि अवयवीभूतो आगमो अङ्कीयति। यथेव हि अत्थब्यञ्जनसमुदाये ‘‘सुत्त’’न्ति वोहारो, एवं सुत्तसमुदाये आगमवोहारोति। पटिच्चसमुप्पादादिनिपुणत्थभावतो निपुणस्स। आगच्छन्ति अत्तत्थपरत्थादयो एत्थ, एतेन, एतस्माति वा आगमो, उत्तमट्ठेन, पत्थनीयट्ठेन च सो वरोति आगमवरो। अपिच आगमसम्मतेहि बाहिरकपवेदितेहि भारतपुराणकथानरसीहपुराणकथादीहि वरोतिपि आगमवरो, तस्स। बुद्धानमनुबुद्धा बुद्धानुबुद्धा, बुद्धानं सच्चपटिवेधं अनुगम्म पटिविद्धसच्चा अग्गसावकादयो अरिया, तेहि अत्थसंवण्णनावसेन, गुणसंवण्णनावसेन च संवण्णितोति तथा। अथ वा बुद्धा च अनुबुद्धा च, तेहि संवण्णितो यथावुत्तनयेनाति तथा, तस्स। सम्मासम्बुद्धेनेव हि तिण्णम्पि पिटकानं अत्थसंवण्णनाक्कमो भासितो, ततो परं सङ्गायनादिवसेन सावकेहीति आचरिया वदन्ति। वुत्तञ्च मज्झिमागमट्ठकथाय उपालिसुत्तवण्णनायं ‘‘वेय्याकरणस्साति वित्थारेत्वा अत्थदीपकस्स। भगवता हि अब्याकतं तन्तिपदं नाम नत्थि, सब्बेसंयेव अत्थो कथितो’’ति (म॰ नि॰ अट्ठ॰ ३.७६)। सद्धावहगुणस्साति बुद्धादीसु पसादावहगुणस्स। ननु च सब्बम्पि बुद्धवचनं तेपिटकं सद्धावहगुणमेव, अथ कस्मा अयमञ्ञसाधारणगुणेन थोमितोति? सातिसयतो इमस्स तग्गुणसम्पन्नत्ता। अयञ्हि आगमो ब्रह्मजालादीसु सीलदिट्ठादीनं अनवसेसनिद्देसादिवसेन, महापदानादीसु (दी॰ नि॰ २.३) पुरिमबुद्धानम्पि गुणनिद्देसादिवसेन, पाथिकसुत्तादीसु (दी॰ नि॰ ३.१.४) तित्थिये मद्दित्वा अप्पटिवत्तियसीहनादनदनादिवसेन, अनुत्तरियसुत्तादीसु विसेसतो बुद्धगुणविभावनेन रतनत्तये सातिसयं सद्धं आवहतीति।&lt;br&gt;&#xA;एवं संवण्णेतब्बधम्मस्स अभित्थवनम्पि कत्वा इदानि संवण्णनाय सम्पति वक्खमानाय आगमनविसुद्धिं दस्सेतुं ‘‘अत्थप्पकासनत्थ’’न्तिआदिमाह। इमाय हि गाथाय सङ्गीतित्तयमारुळ्हदीघागमट्ठकथातोव सीहळभासामत्तं विना अयं वक्खमानसंवण्णना आगता, नाञ्ञतो, तदेव कारणं कत्वा वत्तब्बा, नाञ्ञन्ति अत्तनो संवण्णनाय आगमनविसुद्धिं दस्सेति। अपरो नयो – परमनिपुणगम्भीरं बुद्धविसयमागमवरं अत्तनो बलेनेव वण्णयिस्सामीति अञ्ञेहि वत्तुम्पि असक्कुणेय्यत्ता संवण्णनानिस्सयं दस्सेतुमाह ‘‘अत्थप्पकासनत्थ’’न्तिआदि। इमाय हि पुब्बाचरियानुभावं निस्सायेव तस्स अत्थं वण्णयिस्सामीति अत्तनो संवण्णनानिस्सयं दस्सेति। तत्थ ‘‘अत्थप्पकासनत्थ’’न्ति पाठत्थो, सभावत्थो, ञेय्यत्थो, पाठानुरूपत्थो, तदनुरूपत्थो, सावसेसत्थो, निवरसेसत्थो, नीतत्थो, नेय्यत्थोतिआदिना अनेकप्पकारस्स अत्थस्स पकासनत्थाय, पकासनाय वा। गाथाबन्धसम्पत्तिया द्विभावो। अत्थो कथीयति एतायाति अत्थकथा, सायेव अट्ठकथा त्थ-कारस्स ट्ठ-कारं कत्वा यथा ‘‘दुक्खस्स पीळनट्ठो’’ति (पटि॰ म॰ १.१७; २.८), अयञ्च ससञ्ञोगविधि अरियाजातिभावतो। अक्खरचिन्तकापि हि ‘‘तथानंट्ठ युग’’न्ति लक्खणं वत्वा इदमेवुदाहरन्ति।&lt;br&gt;&#xA;याय’त्थमभिवण्णेन्ति, ब्यञ्जनत्थपदानुगम्।&lt;br&gt;&#xA;निदानवत्थुसम्बन्धं, एसा अट्ठकथा मता॥&lt;br&gt;&#xA;आदितोतिआदिम्हि पठमसङ्गीतियम्। छळभिञ्ञताय परमेन चित्तवसीभावेन समन्नागतत्ता, झानादीसु पञ्चवसिता सब्भावतो च वसिनो, थेरा महाकस्सपादयो, तेसं सतेहि पञ्चहि। या सङ्गीताति या अट्ठकथा अत्थं पकासेतुं युत्तट्ठाने ‘‘अयमेतस्स अत्थो, अयमेतस्स अत्थो’’ति सङ्गहेत्वा वुत्ता। अनुसङ्गीता च पच्छापीति न केवलं पठमसङ्गीतियमेव, अथ खो पच्छा दुतियततियसङ्गीतीसुपि। न च पञ्चहि वसिसतेहि आदितो सङ्गीतायेव, अपि तु यसत्थेरादीहि अनुसङ्गीता चाति सह समुच्चयेन अत्थो वेदितब्बो। समुच्चयद्वयञ्हि पच्चेकं किरियाकालं समुच्चिनोति।&lt;br&gt;&#xA;अथ पोराणट्ठकथाय विज्जमानाय किमेताय अधुना पुन कताय संवण्णनायाति पुनरुत्तिया, निरत्थकताय च दोसं समनुस्सरित्वा तं परिहरन्तो ‘‘सीहळदीप’’न्तिआदिमाह। तं परिहरणेनेव हि इमिस्सा संवण्णनाय निमित्तं दस्सेति। तत्थ सीहं लाति गण्हातीति सीहळो ल-कारस्स ळ-कारं कत्वा यथा ‘‘गरुळो’’ति। तस्मिं वंसे आदिपुरिसो सीहकुमारो, तब्बंसजाता पन तम्बपण्णिदीपे खत्तिया, सब्बेपि च जना तद्धितवसेन, सदिसवोहारेन वा सीहळा, तेसं निवासदीपोपि तद्धितवसेन, ठानीनामेन वा ‘‘सीहळो’’ति वेदितब्बो। जलमज्झे दिप्पति, द्विधा वा आपो एत्थ सन्दतीति दिपो, सोयेव दीपो, भेदापेक्खाय तेसं दीपोति तथा। पनसद्दो अरुचिसंसूचने, तेन कामञ्च सा सङ्गीतित्तयमारुळ्हा, तथापि पुन एवंभूताति अरुचियभावं संसूचेति। तदत्थसम्बन्धताय पन पुरिमगाथाय ‘‘कामञ्च सङ्गीता अनुसङ्गीता चा’’ति सानुग्गहत्थयोजना सम्भवति। अञ्ञत्थापि हि तथा दिस्सतीति। आभताति जम्बुदीपतो आनीता। अथाति सङ्गीतिकालतो पच्छा, एवं सति आभतपदेन सम्बन्धो। अथाति वा महामहिन्दत्थेरेनाभतकालतो पच्छा, एवं सति ठपितपदेन सम्बन्धो। सा हि धम्मसङ्गाहकत्थेरेहि पठमं तीणि पिटकानि सङ्गायित्वा तस्स अत्थसंवण्णनानुरूपेनेव वाचनामग्गं आरोपितत्ता तिस्सो सङ्गीतियो आरुळ्हायेव, ततो पच्छा च महामहिन्दत्थेरेन तम्बपण्णिदीपमाभता, पच्छा पन तम्बपण्णियेहि महाथेरेहि निकायन्तरलद्धिसङ्करपरिहरणत्थं सीहळभासाय ठपिताति। आचरियधम्मपालत्थेरो पन पच्छिमसम्बन्धमेव दुद्दसत्ता पकासेति। तथा ‘‘दीपवासीनमत्थाया’’ति इदम्पि ‘‘ठपिता’’ति च ‘‘अपनेत्वा आरोपेन्तो’’ति च एतेहि पदेहि सम्बज्झितब्बम्। एकपदम्पि हि आवुत्तियादिनयेहि अनेकत्थसम्बन्धमुपगच्छति। पुरिमसम्बन्धेन चेत्थ सीहळदीपवासीनमत्थाय निकायन्तरलद्धिसङ्करपरिहरणेन सीहळभासाय ठपिताति तम्बपण्णियत्थेरेहि ठपनपयोजनं दस्सेति। पच्छिमसम्बन्धेन पन इमाय संवण्णनाय जम्बुदीपवासीनं, अञ्ञदीपवासीनञ्च अत्थाय सीहळभासापनयनस्स, तन्तिनयानुच्छविकभासारोपनस्स च पयोजनन्ति। महाइस्सरियत्ता महिन्दोति राजकुमारकाले नामं, पच्छा पन गुणमहन्तताय महामहिन्दोति वुच्चति। सीहळभासा नाम अनेकक्खरेहि एकत्थस्सापि वोहरणतो परेसं वोहरितुं अतिदुक्करा कञ्चुकसदिसा सीहळानं समुदाचिण्णा भासा।&lt;br&gt;&#xA;एवं होतु पोराणट्ठकथाय, अधुना करियमाना पन अट्ठकथा कथं करीयतीति अनुयोगे सति इमिस्सा अट्ठकथाय करणप्पकारं दस्सेतुमाह ‘‘अपनेत्वाना’’तिआदि। तत्थ ततो मूलट्ठकथातो सीहळभासं अपनेत्वा पोत्थके अनारोपितभावेन निरङ्करित्वाति सम्बन्धो, एतेन अयं वक्खमाना अट्ठकथा सङ्गीतित्तयमारोपिताय मूलट्ठकथाय सीहळभासापनयनमत्तमञ्ञत्र अत्थतो संसन्दति चेव समेति च यथा ‘‘गङ्गोदकेन यमुनोदक’’न्ति दस्सेति। ‘‘मनोरम’’ मिच्चादीनि ‘‘भास’’न्ति एतस्स सभावनिरुत्तिभावदीपकानि विसेसनानि। सभावनिरुत्तिभावेन हि पण्डितानं मनं रमयतीति मनोरमा। तनोति अत्थमेताय, तनीयति वा अत्थवसेन विवरीयति, वट्टतो वा सत्ते तारेति , नानात्थविसयं वा कङ्खं तरन्ति एतायाति तन्ति, पाळि। तस्सा नयसङ्खाताय गतिया छविं छायं अनुगताति तन्तिनयानुच्छविका। असभावनिरुत्तिभासन्तरसंकिण्णदोसविरहितताय विगतदोसा, तादिसं सभावनिरुत्तिभूतं –&lt;br&gt;&#xA;‘‘सा मागधी मूलभासा, नरा याया’दिकप्पिका।&lt;br&gt;&#xA;ब्रह्मानो चस्सुतालापा, सम्बुद्धा चापि भासरे’’ति॥ –&lt;br&gt;&#xA;वुत्तं पाळिगतिभासं पोत्थके लिखनवसेन आरोपेन्तोति अत्थो, इमिना सद्ददोसाभावमाह।&lt;br&gt;&#xA;समयं अविलोमेन्तोति सिद्धन्तमविरोधेन्तो, इमिना पन अत्थदोसाभावमाह। अविरुद्धत्ता एव हि ते थेरवादापि इध पकासयिस्सन्ति। केसं पन समयन्ति आह ‘‘थेरान’’न्तिआदि, एतेन राहुलाचरियादीनं जेतवनवासीअभयगिरिवासीनिकायानं समयं निवत्तेति। थिरेहि सीलसुतझानविमुत्तिसङ्खातेहि गुणेहि समन्नागताति थेरा। यथाह ‘‘चत्तारोमे भिक्खवे थेरकरणा धम्मा। कतमे चत्तारो? इध भिक्खवे भिक्खु सीलवा होती’’तिआदि (अ॰ नि॰ ४.२२)। अपिच सच्चधम्मादीहि थिरकरणेहि समन्नागतत्ता थेरा। यथाह धम्मराजा धम्मपदे –&lt;br&gt;&#xA;‘‘यम्हि सच्चञ्च धम्मो च, अहिंसा संयमो दमो।&lt;br&gt;&#xA;स वे वन्तमलो धीरो, ‘थेरो’इति पवुच्चती’’ति॥ (ध॰ प॰ २६०)।&lt;br&gt;&#xA;तेसम्। महाकस्सपत्थेरादीहि आगता आचरियपरम्परा थेरवंसो, तप्परियापन्ना हुत्वा आगमाधिगमसम्पन्नत्ता पञ्ञापज्जोतेन तस्स समुज्जलनतो तं पकारेन दीपेन्ति, तस्मिं वा पदीपसदिसाति थेरवंसपदिपा। विविधेन आकारेन निच्छीयतीति विनिच्छयो, गण्ठिट्ठानेसु खीलमद्दनाकारेन पवत्ता विमतिच्छेदनीकथा, सुट्ठु निपुणो सण्हो विनिच्छयो एतेसन्ति सुनिपुणविनिच्छया। अथ वा विनिच्छिनोतीति विनिच्छयो, यथावुत्तविसयं ञाणं, सुट्ठु निपुणो छेको विनिच्छयो एतेसन्ति सुनिपुणविनिच्छया। महामेघवने ठितो विहारो महाविहारो, यो सत्थु महाबोधिना विरोचति, तस्मिं वसनसीला महाविहारवासिनो , तादिसानं समयं अविलोमेन्तोति अत्थो, एतेन महाकस्सपादिथेरपरम्परागतो, ततोयेव अविपरितो सण्हसुखुमो विनिच्छयोति महाविहारवासीनं समयस्स पमाणभूततं पुग्गलाधिट्ठानवसेन दस्सेति।&lt;br&gt;&#xA;हित्वा पुनप्पुनभतमत्थन्ति एकत्थ वुतम्पि पुन अञ्ञत्थ आभतमत्थं पुनरुत्तिभावतो, गन्थगरुकभावतो च चजित्वा तस्स आगमवरस्स अत्थं पकासयिस्सामीति अत्थो।&lt;br&gt;&#xA;एवं करणप्पकारम्पि दस्सेत्वा ‘‘दीपवासीनमत्थाया’’ति वुत्तप्पयोजनतो अञ्ञम्पि संवण्णनाय पयोजनं दस्सेतुं ‘‘सुजनस्स चा’’तिआदिमाह। तत्थ सुजनस्स चाति च-सद्दो समुच्चयत्थो, तेन न केवलं जम्बुदीपवासीनमेव अत्थाय, अथ खो साधुजनतोसनत्थञ्चाति समुच्चिनोति। तेनेव च तम्बपण्णिदीपवासीनम्पि अत्थायाति अयमत्थो सिद्धो होति उग्गहणादिसुकरताय तेसम्पि बहूपकारत्ता। चिरट्ठितत्थञ्चाति एत्थापि च-सद्दो न केवलं तदुभयत्थमेव, अपि तु तिविधस्सापि सासनधम्मस्स, परियत्तिधम्मस्स वा पञ्चवस्ससहस्सपरिमाणं चिरकालं ठितत्थञ्चाति समुच्चयत्थमेव दस्सेति। परियत्तिधम्मस्स हि ठितिया पटिपत्तिधम्मपटिवेधधम्मानम्पि ठिति होति तस्सेव तेसं मूलभावतो। परियत्तिधम्मो पन सुनिक्खित्तेन पदब्यञ्जनेन, तदत्थेन च चिरं सम्मा पतिट्ठाति, संवण्णनाय च पदब्यञ्जनं अविपरीतं सुनिक्खित्तं, तदत्थोपि अविपरीतो सुनिक्खित्तो होति, तस्मा संवण्णनाय अविपरीतस्स पदब्यञ्जनस्स, तदत्थस्स च सुनिक्खित्तस्स उपायभावमुपादाय वुत्तं ‘‘चिरट्ठितत्थञ्च धम्मस्सा’’ति। वुत्तञ्हेतं भगवता –&lt;br&gt;&#xA;‘‘द्वेमे भिक्खवे धम्मा सद्धम्मस्स ठितिया असम्मोसाय अनन्तरधानाय संवत्तन्ति। कतमे द्वे? सुनिक्खित्तञ्च पदब्यञ्जनं, अत्थो च सुनीतो, इमे खो…पे॰… संवत्तन्ती’’तिआदि (अ॰ नि॰ २.२१)।&lt;br&gt;&#xA;एवं पयोजनम्पि दस्सेत्वा वक्खमानाय संवण्णनाय महत्तपरिच्चागेन गन्थगरुकभावं परिहरितुमाह ‘‘सीलकथा’’तिआदि। तथा हि वुत्तं ‘‘न तं विचरयिस्सामी’’ति। अपरो नयो – यदट्ठकथं कत्तुकामो, तदेकदेसभावेन विसुद्धिमग्गो गहेतब्बोति कथिकानं उपदेसं करोन्तो तत्थ विचारितधम्मे उद्देसवसेन दस्सेतुमाह ‘‘सीलकथा’’तिआदि। तत्थ सीलकथाति चारित्तवारित्तादिवसेन सीलवित्थारकथा। धुतधम्माति पिण्डपातिकङ्गादयो तेरस किलेसधुननकधम्मा। कम्मट्ठानानीति भावनासङ्खातस्स योगकम्मस्स पवत्तिट्ठानत्ता कम्मट्ठाननामानि धम्मजातानि। तानि पन पाळियमागतानि अट्ठतिं सेव न गहेतब्बानि, अथ खो अट्ठकथायमागतानिपि द्वेति ञापेतुं ‘‘सब्बानिपी’’ति वुत्तम्। चरि याविधानसहितोति रागचरितादीनं सभावादिविधानेन सह पवत्तो, इदं पन ‘‘झानसमापत्तिवित्थारो’’ति इमस्स विसेसनम्। एत्थ च रूपावचरज्झानानि झानं, अरूपावचरज्झानानि समापत्ति। तदुभयम्पि वा पटिलद्धमत्तं झानं, समापज्जनवसीभावप्पत्तं समापत्ति। अपिच तदपि उभयं झानमेव, फलसमापत्तिनिरोधसमापत्तियो पन समापत्ति, तासं वित्थारोति अत्थो।&lt;br&gt;&#xA;लोकियलोकुत्तरभेदानं छन्नम्पि अभिञ्ञानं गहणत्थं ‘‘सब्बा च अभिञ्ञायो’’ति वुत्तम्। ञाणविभङ्गादीसु (विभ॰ ७५१) आगतनयेन एकविधादिना भेदेन पञ्ञाय सङ्कलयित्वा सम्पिण्डेत्वा, गणेत्वा वा विनिच्छयनं पञ्ञासङ्कलनविनिच्छयो। अरियानीति बुद्धादीहि अरियेहि पटिविज्झितब्बत्ता, अरियभावसाधकत्ता वा अरियानि उत्तरपदलोपेन। अवितथभावेन वा अरणीयत्ता, अवगन्तब्बत्ता अरियानि, ‘‘सच्चानी’’तिमस्स विसेसनम्।&lt;br&gt;&#xA;हेतादिपच्चयधम्मानं हेतुपच्चयादिभावेन पच्चयुप्पन्नधम्मानमुपकारकता पच्चयाकारो, तस्स देसना तथा, पटिच्चसमुप्पादकथाति अत्थो। सा पन निकायन्तरलद्धिसङ्कररहितताय सुट्ठु परिसुद्धा, घनविनिब्भोगस्स च सुदुक्करताय निपुणा, एकत्तादिनयसहिता च तत्थ विचारिताति आह ‘‘सुपरिसुद्धनिपुणनया’’ति। पदत्तयम्पि हेतं पच्चयाकारदेसनाय विसेसनम्। पटिसम्भिदादीसु आगतनयं अविस्सज्जित्वाव विचारितत्ता अविमुत्तो तन्तिमग्गो यस्साति अविमुत्ततन्ति मग्गा। मग्गोति चेत्थ पाळिसङ्खातो उपायो तंतदत्थानं अवबोधस्स, सच्चपटिवेधस्स वा उपायभावतो। पबन्धो वा दीघभावेन पकतिमग्गसदिसत्ता, इदं पन ‘‘विपस्सना, भावना’’ति पदद्वयस्स विसेसनम्।&lt;br&gt;&#xA;इति पन सब्बन्ति एत्थ इति-सद्दो परिसमापने यथाउद्दिट्ठउद्देसस्स परिनिट्ठितत्ता, एत्तकं सब्बन्ति अत्थो। पनाति वचनालङ्कारमत्तं विसुं अत्थाभावतो। पदत्थसंकिण्णस्स, वत्तब्बस्स च अवुत्तस्स अवसेसस्स अभावतो सुविञ्ञेय्यभावेन सुपरिसुद्धं, ‘‘सब्ब’’न्ति इमिना सम्बन्धो, भावनपुंसकं वा एतं ‘‘वुत्त’’न्ति इमिना सम्बज्झनतो। भिय्योति अतिरेकं, अतिवित्थारन्ति अत्थो, एतेन पदत्थमत्तमेव विचारयिस्सामीति दस्सेति। एतं सब्बं इध अट्ठकथाय न विचारयिस्सामि पुनरुत्तिभावतो, गन्थगरुकभावतो चाति अधिप्पायो। विचरयिस्सामीति च गाथाभावतो न वुद्धिभावोति दट्ठब्बम्।&lt;br&gt;&#xA;एवम्पि एस विसुद्धिमग्गो आगमानमत्थं न पकासेय्य, अथ सब्बोपेसो इध विचारितब्बोयेवाति चोदनाय तथा अविचारणस्स एकन्तकारणं निद्धारेत्वा तं परिहरन्तो ‘‘मज्झे विसुद्धिमग्गो’’तिआदिमाह। तत्थ मज्झेति खुद्दकतो अञ्ञेसं चतुन्नम्पि आगमानं अब्भन्तरे। हि-सद्दो कारणे, तेन यथावुत्तं कारणं जोतेति। तत्थाति तेसु चतूसु आगमेसु। यथाभासितन्ति भगवता यं यं देसितं, देसितानुरूपं वा। अपि च संवण्णकेहि संवण्णनावसेन यं यं भासितं, भासितानुरूपन्तिपि अत्थो। इच्चेवाति एत्थ इति-सद्देन यथावुत्तं कारणं निदस्सेति, इमिनाव कारणेन, इदमेव वा कारणं मनसि सन्निधायाति अत्थो। कतोति एत्थापि ‘‘विसुद्धिमग्गो एसा’’ति पदं कम्मभावेन सम्बज्झति आवुत्तियादिनयेनाति दट्ठब्बम्। तम्पीति तं विसुद्धिमग्गम्पि ञाणेन गहेत्वान। एतायाति सुमङ्गलविलासिनिया नाम एताय अट्ठकथाय। एत्थ च ‘‘मज्झे ठत्वा’’ति एतेन मज्झत्तभावदीपनेन विसेसतो चतुन्नम्पि आगमानं साधारणट्ठकथा विसुद्धिमग्गो, न सुमङ्गलविलासिनीआदयो विय असाधारणट्ठकथाति दस्सेति। अविसेसतो पन विनयाभिधम्मानम्पि यथारहं साधारणट्ठकथा होतियेव, तेहि सम्मिस्सताय च तदवसेसस्स खुद्दकागमस्स विसेसतो साधारणा समानापि तं ठपेत्वा चतुन्नमेव आगमानं साधारणात्वेव वुत्ताति।&lt;br&gt;&#xA;इति सोळसगाथावण्णना।&lt;br&gt;&#xA;गन्थारम्भकथावण्णना निट्ठिता।&lt;br&gt;&#xA;निदानकथावण्णना&lt;br&gt;&#xA;एवं यथावुत्तेन विविधेन नयेन पणामादिकं पकरणारम्भविधानं कत्वा इदानि विभागवन्तानं सभावविभावनं विभागदस्सनवसेनेव सुविभावितं, सुविञ्ञापितञ्च होतीति पठमं ताव वग्गसुत्तवसेन विभागं दस्सेतुं ‘‘तत्थ दीघागमो नामा’’तिआदिमाह। तत्थ तत्थाति ‘‘दीघस्स आगमवरस्स अत्थं पकासयिस्सामी’’ति यदिदं वुत्तं, तस्मिं वचने। ‘‘यस्स अत्थं पकासयिस्सामी’’ति पटिञ्ञातं, सो दीघागमो नाम वग्गसुत्तवसेन एवं वेदितब्बो, एवं विभागोति वा अत्थो। अथ वा तत्थाति ‘‘दीघागमनिस्सित’’न्ति यं वुत्तं, एतस्मिं वचने। यो दीघागमो वुत्तो, सो दीघागमो नाम वग्गसुत्तवसेन। एवं विभजितब्बो, एदिसोति वा अत्थो। ‘‘दीघस्सा’’तिआदिना हि वुत्तं दूरवचनं तं-सद्देन पटिनिद्दिसति विय ‘‘दीघागमनिस्सित’’न्ति वुत्तं आसन्नवचनम्पि तं-सद्देन पटिनिद्दिसति अत्तनो बुद्धियं परम्मुखं विय परिवत्तमानं हुत्वा पवत्तनतो। एदिसेसु हि ठानेसु अत्तनो बुद्धियं सम्मुखं वा परम्मुखं वा परिवत्तमानं यथा तथा वा पटिनिद्दिसितुं वट्टति सद्दमत्तपटिनिद्देसेन अत्थस्साविरोधनतो। वग्गसुत्तादीनं निब्बचनं परतो आवि भविस्सति। तयो वग्गा यस्साति तिवग्गो। चतुत्तिंस सुत्तानि एत्थ सङ्गय्हन्ति, तेसं वा सङ्गहो गणना एत्थाति चतुत्तिंससुत्तसङ्गहो।&lt;br&gt;&#xA;अत्तनो संवण्णनाय पठमसङ्गीतियं निक्खित्तानुक्कमेनेव पवत्तभावं दस्सेतुं ‘‘तस्स…पे॰… निदानमादी’’ति वुत्तम्। आदिभावो हेत्थ सङ्गीतिक्कमेनेव वेदितब्बो। कस्मा पन चतूसु आगमेसु दीघागमो पठमं सङ्गीतो, तत्थ च सीलक्खन्धवग्गो पठमं निक्खित्तो, तस्मिञ्च ब्रह्मजालसुत्तं, तत्थापि निदानन्ति? नायमनुयोगो कत्थचिपि न पवत्तति सब्बत्थेव वचनक्कममत्तं पटिच्च अनुयुञ्जितब्बतो। अपिच सद्धावहगुणत्ता दीघागमोव पठमं सङ्गीतो। सद्धा हि कुसलधम्मानं बीजम्। यथाह ‘‘सद्धा बीजं तपो वुट्ठी’’ति (सं॰ नि॰ २.१९७; सु॰ नि॰ ७७)। सद्धावहगुणता चस्स हेट्ठा दस्सितायेव। किञ्च भिय्यो – कतिपयसुत्तसङ्गहताय चेव अप्पपरिमाणताय च उग्गहणधारणादिसुखतो पठमं सङ्गीतो। तथा हेस चतुत्तिंससुत्तसङ्गहो, चतुसट्ठिभाणवारपरिमाणो च। सीलकथाबाहुल्लतो पन सीलक्खन्धवग्गो पठमं निक्खित्तो। सीलञ्हि सासनस्स आदि सीलपतिट्ठानत्ता सब्बगुणानम्। तेनेवाह ‘‘तस्मा तिह त्वं भिक्खु आदिमेव विसोधेहि कुसलेसु धम्मेसु। को चादि कुसलानं धम्मानं? सीलञ्च सुविसुद्ध’’न्तिआदि (सं॰ नि॰ ५.४६९)। सीलक्खन्धकथाबाहुल्लतो हि सो ‘‘सीलक्खन्धवग्गो’’ति वुत्तो। दिट्ठिविनिवेठनकथाभावतो पन सुत्तन्तपिटकस्स निरवसेसदिट्ठिविभजनं ब्रह्मजालसुत्तं पठमं निक्खित्तन्ति वेदितब्बम्। तेपिटके हि बुद्धवचने ब्रह्मजालसदिसं दिट्ठिगतानि निग्गुम्बं निज्जटं कत्वा विभत्तसुत्तं नत्थि। निदानं पन पठमसङ्गीतियं महाकस्सपत्थेरेन पुट्ठेन आयस्मता आनन्देन देसकालादिनिदस्सनत्थं पठमं निक्खित्तन्ति। तेनाह ‘‘ब्रह्मजालस्सापी’’तिआदि। तत्थ च ‘‘आयस्मता’’तिआदिना देसकं नियमेति, पठमसङ्गीतिकालेति पन कालन्ति, अयमत्थो उपरि आवि भविस्सति।&lt;/p&gt;</description>
    </item>
    <item>
      <title>०१. ब्रह्मजालसुत्तम्</title>
      <link>https://vishvAsa.github.io/pALi/03_TIkA/02_suttapiTaka/01_dIghanikAya/04_sIlakkhandhavagga-abhinavaTIkA-1/01_brahmajAlasuttam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/02_suttapiTaka/01_dIghanikAya/04_sIlakkhandhavagga-abhinavaTIkA-1/01_brahmajAlasuttam/</guid>
      <description>&lt;p&gt;१. ब्रह्मजालसुत्तम्&lt;/p&gt;&#xA;&lt;h2 id=&#34;परबबजककथवणणन&#34;&gt;परिब्बाजककथावण्णना&lt;/h2&gt;&#xA;&lt;p&gt;१. एत्तावता च परमसण्हसुखुमगम्भीरदुद्दसानेकविधनयसमलङ्कतं ब्रह्मजालस्स साधारणतो बाहिरनिदानं दस्सेत्वा इदानि अब्भन्तरनिदानं संवण्णेन्तो अत्थाधिगमस्स सुनिक्खित्तपदमूलकत्ता, सुनिक्खित्तपदभावस्स च ‘‘इदमेव’’न्ति सभावविभावनेन पदविभागेन साधेतब्बत्ता पठमं ताव पदविभागं दस्सेतुं ‘‘तत्थ एव’’न्तिआदिमाह। पदविभागेन हि ‘‘इदं नाम एतं पद’’न्ति विजाननेन तंतंपदानुरूपं लिङ्गविभत्ति वचन कालपयोगादिकं सम्मापतिट्ठापनतो यथावुत्तस्स पदस्स सुनिक्खित्तता होति, ताय च अत्थस्स समधिगमियता। यथाह ‘‘सुनिक्खित्तस्स भिक्खवे – पदब्यञ्जनस्स अत्थोपि सुनयोहोती’’तिआदि। अपिच सम्बन्धतो, पदतो, पदविभागतो, पदत्थतो अनुयोगतो, परिहारतो चाति छहाकारेहि अत्थवण्णना कातब्बा। तत्थ सम्बन्धो नाम देसनासम्बन्धो, यं लोकिया ‘‘उम्मुग्घातो’’तिपि वदन्ति, सो पन पाळिया निदानपाळिवसेन, निदानपाळिया च सङ्गीतिवसेन वेदितब्बो। पठममहासङ्गीतिं दस्सेन्तेन हि निदानपाळिया सम्बन्धो दस्सितो, तस्मा पदादिवसेनेव संवण्णनं करोन्तो ‘‘एव’’न्तिआदिमाह। एत्थ च ‘‘एवन्ति निपातपदन्तिआदिना पदतो, पदविभागतो च संवण्णनं करोति पदानं तब्बिसेसानञ्च दस्सितत्ता। पदविभागोति हि पदानं विसेसोयेव अधिप्पेतो, न पदविग्गहो। पदानि च पदविभागो च पदविभागो। अथ वा पदविभागो च पदविग्गहो च पदविभागोति एकसेसवसेन पदपदविग्गहापि पदविभागसद्देन वुत्ताति दट्ठब्बम्। पदविग्गहतो पन ‘‘भिक्खूनं सङ्घो’’तिआदिना उपरि संवण्णनं करिस्सति, तथा पदत्थानुयोगपरिहारेहिपि। एवन्ति एत्थ लुत्तनिद्दिट्ठइति-सद्दो आदिअत्थो अन्तरासद्द च सद्दादीनम्पि सङ्गहितत्ता, नयग्गहणेन वा ते गहिता। तेनाह ‘‘मेतिआदीनि नामपदानी’’ति। इतरथा हि अन्तरासद्दं च सद्दादीनम्पि निपातभावो वत्तब्बो सिया। मेतिआदीनीति एत्थ पन आदि-सद्देन याव पटिसद्दो , ताव तदवसिट्ठायेव सद्दा सङ्गहिता। पटीति उपसग्गपदं पतिसद्दस्स कारियभावतो।&lt;br&gt;&#xA;इदानि अत्थुद्धारक्कमेन पदत्थतो संवण्णनं करोन्तो ‘‘अत्थतो पना’’तिआदिमाह। इमस्मिं पन ठाने सोतूनं संवण्णनानयकोसल्लत्थं संवण्णनाप्पकारा वत्तब्बा। कथं?&lt;br&gt;&#xA;एकनाळिका कथा च, चतुरस्सा तथापि च।&lt;br&gt;&#xA;निसिन्नवत्तिका चेव, तिधा संवण्णनं वदे॥&lt;br&gt;&#xA;तत्थ पाळिं वत्वा एकेकपदस्स अत्थकथनं एकाय नाळिया मिनितसदिसत्ता, एकेकं वा पदं नाळं मूलं, एकमेकं पदं वा नाळिका अत्थनिग्गमनमग्गो एतिस्साति कत्वा एकनाळिका नाम। पटिपक्खं दस्सेत्वा, पटिपक्खस्स च उपमं दस्सेत्वा, सपक्खं दस्सेत्वा, सपक्खस्स च उपमं दस्सेत्वा, कथनं चतूहि भागेहि वुत्तत्ता, चत्तारो वा रस्सा सल्लक्खणूपाया एतिस्साति कत्वा चतुरस्सा नाम, विसभागधम्मवसेनेव परियोसानं गन्त्वा पुन सभागधम्मवसेनेव परियोसानगमनं निसीदापेत्वा पतिट्ठापेत्वा आवत्तनयुत्तत्ता, नियमतो वा निसिन्नस्स आरद्धस्स वत्तो संवत्तो एतिस्साति कत्वा निसिन्नवत्तिका नाम, यथारद्धस्स अत्थस्स विसुं विसुं परियोसानापि नियुत्ताति वुत्तं होति, सोदाहरणा पन कथा अङ्गुत्तरट्ठकथाय तट्टीकायं एकादसनिपाते गोपालकसुत्तवण्णनातो गहेतब्बा।&lt;br&gt;&#xA;भेदकथा तत्वकथा, परियायकथापि च।&lt;br&gt;&#xA;इति अत्थक्कमे विद्वा, तिधा संवण्णनं वदे॥&lt;br&gt;&#xA;तत्थ पकतिआदिविचारणा भेदकथा यथा ‘‘बुज्झतीति बुद्धो’’तिआदि। सरूपविचारणा तत्वकथा यथा ‘‘बुद्धोति यो सो भगवा सयम्भू अनाचरियको’’तिआदि (महानि॰ १९२; चूळनि॰ ९७; पटि॰ म॰ १.१६१)। वेवचनविचारणा परियायकथा यथा ‘‘बुद्धो भगवा सब्बञ्ञू लोकनायको’’तिआदि (नेत्ति॰ ३८ वेवचनाहारविभङ्गनिस्सितो पाळि)।&lt;br&gt;&#xA;पयोजनञ्च पिण्डत्थो, अनुसन्धि च चोदना।&lt;br&gt;&#xA;परिहारो च सब्बत्थ, पञ्चधा वण्णनं वदे॥&lt;br&gt;&#xA;तत्थ पयोजनं नाम देसनाफलं, तं पन सुतमयञाणादि। पिण्डत्थो नाम विप्पकिण्णस्स अत्थस्स सुविजाननत्थं सम्पिण्डेत्वा कथनम्। अनुसन्धि नाम पुच्छानुसन्धादि। चोदना नाम यथावुत्तस्स वचनस्स विरोधिकथनम्। परिहारो नाम तस्स अविरोधिकथनम्।&lt;br&gt;&#xA;उम्मुग्घातो पदञ्चेव, पदत्थो पदविग्गहो।&lt;br&gt;&#xA;चालना पच्चुपट्ठानं, छधा संवण्णनं वदे॥ (वजिर॰ टी॰ पठममहासङ्गीतिवण्णना)।&lt;br&gt;&#xA;तत्थ अज्झत्तिकादिनिदानं उम्मुग्घातो। ‘‘एवमिद’’न्ति नानाविधेन पदविसेसताकथनं पदं, सद्दत्थाधिप्पायत्थादि पदत्थो। अनेकधा निब्बचनं पदविग्गहो। चालना नाम चोदना। पच्चुपट्ठानं परिहारो।&lt;br&gt;&#xA;समुट्ठानं पदत्थो च, भावानुवादविधयो।&lt;br&gt;&#xA;विरोधो परिहारो च, निगमनन्ति अट्ठधा॥&lt;br&gt;&#xA;तत्थ समुट्ठानन्ति अज्झत्तिकादिनिदानम्। पदत्थोति अधिप्पेतानधिप्पेतादिवसेन अनेकधा पदस्स अत्थो। भावोति अधिप्पायो। अनुवादविधयोति पठमवचनं विधि, तदाविकरणवसेन पच्छा वचनं अनुवादो, विसेसनविसेस्यानं वा विधानुवाद समञ्ञा। विरोधोति अत्थनिच्छयनत्थं चोदना। परिहारोति तस्सा सोधना। निगमनन्ति अनुसन्धिया अनुरूपं अप्पना।&lt;br&gt;&#xA;आदितो तस्स निदानं, वत्तब्बं तप्पयोजनम्।&lt;br&gt;&#xA;पिण्डत्थो चेव पदत्थो, सम्बन्धो अधिप्पायको।&lt;br&gt;&#xA;चोदना सोधना चेति, अट्ठधा वण्णनं वदे॥&lt;br&gt;&#xA;तत्थ सम्बन्धो नाम पुब्बापरसम्बन्धो, यो ‘‘अनुसन्धी’’ति वुच्चति। सेसा वुत्तत्थाव, एवमादिना तत्थ तत्थागते संवण्णनाप्पकारे ञत्वा सब्बत्थ यथारहं विचेतब्बाति।&lt;br&gt;&#xA;एवमनेकत्थप्पभेदता पयोगतोव ञातब्बाति तब्बसेन तं समत्थेतुं ‘‘तथा हेसा’’तिआदि वुत्तम्। अथ वा अयं सद्दो इमस्सत्थस्स वाचकोति सङ्केतववत्थितायेव सद्दा तं तदत्थस्स वाचका , सङ्केतो च नाम पयोगवसेन सिद्धोति दस्सेतुम्पि इदं वुत्तन्ति दट्ठब्बम्। एवमीदिसेसु। ननु च –&lt;br&gt;&#xA;‘‘यथापि पुप्फरासिम्हा, कयिरा मालागुणे बहू।&lt;br&gt;&#xA;एवं जातेन मच्चेन, कत्तब्बं कुसलं बहु’’न्ति॥ (ध॰ प॰ ५३)।&lt;br&gt;&#xA;एत्थ एवं-सद्देन उपमाकारस्सेव वुत्तत्ता आकारत्थोयेव एवं-सद्दो सियाति? न, विसेससब्भावतो। ‘‘एवं ब्या खो’’तिआदीसु (म॰ नि॰ २३४, ३९६) हि आकारमत्तवाचकोयेव आकारत्थोति अधिप्पेतो, न पन आकारविसेसवाचको। एत्थ हि किञ्चापि पुप्फरासिसदिसतो मनुस्सूपपत्ति सप्पुरिसूपनिस्सय सद्धम्मसवन योनिसोमनसिकारभोगसम्पत्तिआदिदानादिपुञ्ञकिरियाहेतुसमुदायतो सोभासुगन्धतादिगुणयोगेन मालागुणसदिसियो बहुका पुञ्ञकिरिया मरितब्बसभावताय मच्चेन सत्तेन कत्तब्बाति अत्थस्स जोतितत्ता पुप्फरासिमालागुणाव उपमा नाम उपमीयति एतायाति कत्वा, तेसं उपमाकारो च यथासद्देन अनियमतो जोतितो, तस्मा ‘‘एवं-सद्दो नियमतो उपमाकारनिगमनत्थो’’ति वत्तुं युत्तं, तथापि सो उपमाकारो नियमियमानो अत्थतो उपमाव होति निस्सयभूतं तमन्तरेन निस्सितभूतस्स उपमाकारस्स अलब्भमानत्ताति अधिप्पायेनाह ‘‘उपमायं आगतो’’ति। अथ वा उपमीयनं सदिसीकरणन्ति कत्वा पुप्फरासिमालागुणेहि सदिसभावसङ्खातो उपमाकारोयेव उपमा नाम। ‘‘सद्धम्मत्तं सियोपमा’’ति हि वुत्तं, तस्मा आकारमत्तवाचकोव आकारत्थो एवं-सद्दो। उपमासङ्खातआकारविसेसवाचको पन उपमात्थोयेवाति वुत्तं ‘‘उपमायं आगतो’’ति।&lt;br&gt;&#xA;तथा ‘‘एवं इमिना आकारेन अभिक्कमितब्ब’’न्तिआदिना उपदिसियमानाय समणसारुप्पाय आकप्पसम्पत्तिया उपदिसनाकारोपि अत्थतो उपदेसोयेवाति आह ‘‘एवं…पे॰… उपदेसे’’ति। एवमेतन्ति एत्थ पन भगवता यथावुत्तमत्थं अविपरीततो जानन्तेहि कतं तत्थ संविज्जमानगुणानं पकारेहि हंसनं उदग्गताकरणं सम्पहंसनम्। तत्थ सम्पहंसनाकारोपि अत्थतो सम्पहंसनमेवाति वुत्तं ‘‘सम्पहंसनेति। एवमेव पनायन्ति एत्थ च दोसविभावनेन गारय्हवचनं गरहणं, तदाकारोपि अत्थतो गरहणं नाम, तस्मा ‘‘गरहणे’’ति वुत्तम्। सो चेत्थ गरहणाकारो ‘‘वसली’’तिआदिखुंसनसद्दसन्निधानतो एवं-सद्देन पकासितोति विञ्ञायति, यथा चेत्थ एवं उपमाकारादयोपि उपमादिवसेन वुत्तानं पुप्फरासिआदिसद्दानं सन्निधानतोति दट्ठब्बम्। जोतकमत्ता हि निपाताति। एवमेवाति च अधुना भासिताकारेनेव। अयं वसलगुणयोगतो वसली काळकण्णी यस्मिं वा तस्मिं वा ठाने भासतीति सम्बन्धो। एवं भन्तेति साधु भन्ते, सुट्ठु भन्तेति वुत्तं होति। एत्थ पन धम्मस्स साधुकं सवनमनसिकारे सन्नियोजितेहि भिक्खूहि तत्थ अत्तनो ठितभावस्स पटिजाननमेव वचनसम्पटिग्गहो, तदाकारोपि अत्थतो वचनसम्पटिग्गहोयेव नाम, तेनाह ‘‘वचनसम्पटिग्गहे’’ति।&lt;br&gt;&#xA;एवं ब्या खोति एवं विय खो। एवं खोति हि इमेसं पदानमन्तरे वियसद्दस्स ब्यापदेसोति नेरुत्तिका ‘‘व-कारस्स, ब-कारं, य-कारसंयोगञ्च कत्वा दीघवसेन पदसिद्धी’’तिपि वदन्ति। आकारेति आकारमत्ते। अप्पाबाधन्ति विसभागवेदनाभावम्। अप्पातङ्कन्ति किच्छजीवितकररोगाभावम्। लहुट्ठानन्ति निग्गेलञ्ञताय लहुतायुत्तं उट्ठानम्। बलन्ति कायबलम्। फासुविहारन्ति चतूसु इरियापथेसु सुखविहारम्। वित्थारो दसम सुभसुत्तट्ठकथाय मेव (दी॰ नि॰ अट्ठ॰ १.४४५) आवि भविस्सति। एवञ्च वदेहीति यथाहं वदामि, एवम्पि समणं आनन्दं वदेहि। ‘‘साधु किर भव’’न्तिआदिकं इदानि वत्तब्बवचनं, सो च वदनाकारो इध एवं-सद्देन निदस्सीयतीति वुत्तं ‘‘निदस्सने’’ति। कालामाति कालामगोत्तसम्बन्धे जने आलपति। ‘‘इमे…पे॰… वा’’ति यं मया वुत्तं, तं किं मञ्ञथाति अत्थो। समत्ताति परिपूरिता। समादिन्नाति समादियिता। संवत्तन्ति वा नो वा संवत्तन्ति एत्थ वचनद्वये कथं वो तुम्हाकं मति होतीति योजेतब्बम्। एवं नोति एवमेव अम्हाकं मति एत्थ होति, अम्हाकमेत्थ मति होति येवातिपि अत्थो। एत्थ च तेसं यथावुत्तधम्मानं अहितदुक्खावहभावे सन्निट्ठानजननत्थं अनुमतिग्गहणवसेन ‘‘संवत्तन्ति नो वा, कथं वो एत्थ होती’’ति पुच्छाय कताय ‘‘एवं नो एत्थ होती’’ति वुत्तत्ता तदाकारसन्निट्ठानं एवं-सद्देन विभावितं, सो च तेसं धम्मानं अहिताय दुक्खाय संवत्तनाकारो नियमियमानो अत्थतो अवधारणमेवाति वुत्तं ‘‘अवधारणे’’ति। आकारत्थमञ्ञत्र सब्बत्थ वुत्तनयेन चोदना, सोधना च वेदितब्बा।&lt;br&gt;&#xA;आदिसद्देन चेत्थ इदमत्थपुच्छापरिमाणादिअत्थानं सङ्गहो दट्ठब्बो। तथा हि ‘‘एवंगतानि, एवंविधो, एवमाकारो’’ति च आदीसु इदमत्थे, गतविधाकारसद्दा पन पकारपरियाया। गतविधयुत्ताकारसद्दे हि लोकिया पकारत्थे वदन्ति। ‘‘एवं सु ते सुन्हाता सुविलित्ता कप्पितकेसमस्सू आमुत्तमणिकुण्डलाभरणा ओदातवत्थवसना पञ्चहि कामगुणेहि समप्पिता समङ्गीभूता परिचारेन्ति, सेय्यथापि त्वं एतरहि साचरियकोति? नो हिदं भो गोतमा’’तिआदीसु (दी॰ नि॰ १.२८६) पुच्छायम्। ‘‘एवं लहुपरिवत्तं (अ॰ नि॰ १.४८), एवमायुपरियन्तो’’ति (पारा॰ १२) च आदीसु परिमाणे। एत्थापि ‘‘सुन्हाता सुविलित्ता’’तिआदिवचनं पुच्छा, लहुपरिवत्तं, आयूनं पमाणञ्च परिमाणं, तदाकारोपि अत्थतो पुच्छा च परिमाणञ्च नाम, तस्मा एतेसु पुच्छत्थो, परिमाणत्थो च एवंसद्दो वेदितब्बोति। इध पन सो कतमेसु भवति, सब्बत्थ वा, अनियमतो पदेसे वाति चोदनाय ‘‘स्वायमिधा’’तिआदि वुत्तम्।&lt;br&gt;&#xA;ननु एकस्मिंयेव अत्थे सिया, कस्मा तीसुपीति च, होतु तिब्बिधेसु अत्थेसु, केन किमत्थं दीपेतीति च अनुयोगं परिहरन्तो ‘‘तत्था’’तिआदिमाह। तत्थाति तेसु तीसु अत्थेसु। एकत्तनानत्तअब्यापारएवंधम्मतासङ्खाता, नन्दियावत्ततिपुक्खलसीहविक्कीळितअङ्कुसदिसालोचनसङ्खाता वा आधारादिभेदवसेन नानाविधा नया नानानया, पाळिगतियो वा नया, ता च पञ्ञत्तिअनुपञ्ञत्ति आदिवसेन, सङ्खेपवित्थारादिवसेन, संकिलेसभागियादिलोकियादितदुभयवोमिस्सकादिवसेन, कुसलादिवसेन, खन्धादिवसेन, सङ्गहादिवसेन, समयविमुत्तादिवसेन, ठपनादिवसेन, कुसलमूलादिवसेन, तिकपट्ठानादिवसेन च पिटकत्तयानुरूपं नानाप्पकाराति नानानया। तेहि निपुणं सण्हं सुखुमं तथा। आसयोव अज्झासयो, ते च सस्सतादिभेदेन, तत्थ च अप्परजक्खतादिवसेन अनेका, अत्तज्झासयादयो एव वा समुट्ठानमुप्पत्तिहेतु एतस्साति तथा, उपनेतब्बाभावतो अत्थब्यञ्जने हि सम्पन्नं परिपुण्णं तथा। अपिच सङ्कासनपकासनविवरणविभजनउत्तानीकरणपञ्ञत्तिवसेन छहि अत्थपदेहि, अक्खरपदब्यञ्जनआकारनिरुत्तिनिद्देसवसेन छहि ब्यञ्जनपदेहि च सम्पन्नं समन्नागतं तथा। अथ वा विञ्ञूनं हदयङ्गमतो, सवने अतित्तिजननतो, ब्यञ्जनरसवसेन परमगम्भीरभावतो, विचारणे अतित्तिजननतो, अत्थरसवसेन च सम्पन्नं सादुरसं तथा।&lt;br&gt;&#xA;पाटिहारियपदस्स वचनत्थं ‘‘पटिपक्खहरणतो रागादिकिलेसापनयनतो पाटिहारिय’’न्ति वदन्ति। भगवतो पन पटिपक्खा रागादयो न सन्ति, ये हरितब्बा बोधिमूलेयेव सवासनसकलसंकिलेसानं पहीनत्ता। पुथुज्जनानम्पि च विगतूपक्किलेसे अट्ठगुणसमन्नागते चित्ते हतपटिपक्खे सतियेव इद्धिविधं पवत्तति, तस्मा पुथुज्जनेसु पवत्तवोहारेनपि न सक्का इध ‘‘पाटिहारिय’’न्ति वत्तुं, सचे पन महाकारुणिकस्स भगवतो वेनेय्यगताव किलेसा पटिपक्खा संसारपङ्कनिमुग्गस्स सत्तनिकायस्स समुद्धरितुकामतो, तस्मा तेसं वेनेय्यगतकिलेससङ्खातानं पटिपक्खानं हरणतो पाटिहारियन्ति वुत्तं अस्स, एवं सति युत्तमेतम्।&lt;br&gt;&#xA;अथ वा भगवतो सासनस्स पटिपक्खा तित्थिया, तेसं तित्थियभूतानं पटिपक्खानं हरणतो पाटिहारियन्तिपि युज्जति। कामञ्चेत्थ तित्थिया हरितब्बा नास्सु, तेसं पन सन्तानगतदिट्ठिहरणवसेन दिट्ठिप्पकासने असमत्थताकारणेन च इद्धिआदेसनानुसासनीसङ्खातेहि तीहिपि पाटिहारियेहि ते हरिता अपनीता नाम होन्ति। पटीति वा अयं सद्दो ‘‘पच्छा’’ति एतस्स अत्थं बोधेति ‘‘तस्मिं पटिपविट्ठम्हि, अञ्ञो आगञ्छि ब्राह्मणो’’तिआदीसु (सु॰ नि॰ ९८५; चूळनि॰ ४) विय, तस्मा समाहिते चित्ते विगतूपक्लेसे कतकिच्चेन पच्छा हरितब्बं पवत्तेतब्बन्ति पटिहारियं, तदेव दीघवसेन, सकत्थवुत्तिपच्चयवसेन वा पाटिहारियं, अत्तनो वा उपक्लेसेसु चतुत्थज्झानमग्गेहि हरितेसु पच्छा तदञ्ञेसं हरणं पाटिहारियं वुत्तनयेन। इद्धिआदेसनानुसासनियो हि विगतूपक्लेसेन, कतकिच्चेन च सत्तहितत्थं पुन पवत्तेतब्बा, हतेसु च अत्तनो उपक्लेसेसु परसत्तानं उपक्लेसहरणानि च होन्तीति तदुभयम्पि निब्बचनं युज्जति।&lt;br&gt;&#xA;अपिच यथावुत्तेहि निब्बचनेहि इद्धिआदेसनानुसासनीसङ्खातो समुदायो पटिहारियं नाम। एकेकं पन तस्मिं भवं ‘‘पाटिहारिय’’न्ति वुच्चति विसेसत्थजोतकपच्चयन्तरेन सद्दरचनाविसेससम्भवतो, पटिहारियं वा चतुत्थज्झानं, मग्गो च पटिपक्खहरणतो, तत्थ जातं, तस्मिं वा निमित्तभूते, ततो वा आगतन्ति पाटिहारियम्। विचित्रा हि तद्धितवुत्ति। तस्स पन इद्धिआदेसनानुसासनीभेदेन, विसयभेदेन च बहुविधस्स भगवतो देसनाय लब्भमानत्ता ‘‘विविधपाटिहारियन्ति वुत्तम्। भगवा हि कदाचि इद्धिवसेनापि देसनं करोति निम्मितबुद्धेन सह पुच्छाविस्सज्जनादीसु, कदाचि आदेसनावसेनापि आमगन्धब्राह्मणस्स धम्मदेसनादीसु (सु॰ नि॰ अट्ठ॰ १.२४१), येभुय्येन पन अनुसासनिया। अनुसासनीपाटिहारियञ्हि बुद्धानं सततं धम्मदेसना। इति तंतंदेसनाकारेन अनेकविधपाटिहारियता देसनाय लब्भति। अयमत्थो उपरि एकादसमस्स केवट्टसुत्तस्स वण्णनाय (दी॰ नि॰ अट्ठ॰ १.४८१) आवि भविस्सति। अथ वा तस्स विविधस्सापि पाटिहारियस्स भगवतो देसनाय संसूचनतो ‘‘विविधपाटिहारिय’’न्ति वुत्तं, अनेकविधपाटिहारियदस्सनन्ति अत्थो।&lt;br&gt;&#xA;धम्मनिरुत्तियाव भगवति धम्मं देसेन्ते सब्बेसं सुणन्तानं नानाभासितानं तंतंभासानुरूपतो देसना सोतपथमागच्छतीति आह ‘‘सब्ब…पे॰… मागच्छन्त’’न्ति। सोतमेव सोतपथो, सवनं वा सोतं, तस्स पथो तथा, सोतद्वारन्ति अत्थो। सब्बाकारेनाति यथादेसिताकारेन। को समत्थो विञ्ञातुं, असमत्थोयेव, तस्माति पाठसेसो। पनाति एकंसत्थे , तेन सद्धासतिधितिवीरियादिबलसङ्खातेन सब्बथामेन एकंसेनेव सोतुकामतासङ्खातकुसलच्छन्दस्स जननं दस्सेति। जनेत्वापीति एत्थ पि-सद्दो, अपि-सद्दो वा सम्भावनत्थो ‘‘बुद्धोपि बुद्धभावं भावेत्वा’’तिआदीसु (दी॰ नि॰ अट्ठ १; म॰ नि॰ अट्ठ॰ १; सं॰ नि॰ अट्ठ॰ १; अ॰ नि॰ अट्ठ १.पठमगन्थारम्भकथा) विय, तेन ‘‘सब्बथामेन एकंसेनेव सोतुकामतं जनेत्वापि नाम एकेनाकारेन सुतं, किमङ्गं पन अञ्ञथा’’ति तथासुते धम्मे सम्भावनं करोति। केचि पन ‘‘एदिसेसु गरहत्थो’’ति वदन्ति, तदयुत्तमेव गरहत्थस्स अविज्जमानत्ता, विज्जमानत्थस्सेव च उपसग्गनिपातानं जोतकत्ता। ‘‘नानानयनिपुण’’न्तिआदिना हि सब्बप्पकारेन सोतुमसक्कुणेय्यभावेन धम्मस्स इध सम्भावनमेव करोति, तस्मा ‘‘अपि दिब्बेसु कामेसु, रतिं सो नाधिगच्छती’’तिआदीसुयेव (ध॰ प॰ १८७) गरहत्थसम्भवेसु गरहत्थो वेदितब्बोति। अपि-सद्दो च ईदिसेसु ठानेसु निपातोयेव, न उपसग्गो। तथा हि ‘‘अपि-सद्दो च निपातपक्खिको कातब्बो, यत्थ किरियावाचकतो पुब्बो न होती’’ति अक्खरचिन्तका वदन्ति। मयापीति एत्थ पन न केवलं मयाव, अथ खो अञ्ञेहिपि तथारूपेहीति सम्पिण्डनत्थो गहेतब्बो।&lt;br&gt;&#xA;सामं भवतीति सयम्भू, अनाचरियको। न मयं इदं सच्छिकतन्ति एत्थ पन ‘‘न अत्तनो ञाणेनेव अत्तना सच्छिकत’’न्ति पकरणतो अत्थो विञ्ञायति। सामञ्ञवचनस्सापि हि सम्पयोगविप्पयोगसहचरणविरोधसद्दन्तरसन्निधानलिङ्गओचित्यकालदेसपकरणादिवसेन विसेसत्थग्गहणं सम्भवति। एवं सब्बत्थ। परिमोचेन्तोति ‘‘पुन चपरं भिक्खवे, इधेकच्चो पापभिक्खु तथागतप्पवेदितं धम्मविनयं परियापुणित्वा अत्तनो दहती’’ति (पारा॰ १९५) वुत्तदोसतो परिमोचापनहेतु। हेत्वत्थे हि अन्त-सद्दो ‘‘असम्बुधं बुद्धनिसेवित’’न्तिआदीसु (वि॰ अट्ठ॰ १.गन्थारम्भकथा) विय। इमस्स सुत्तस्स संवण्णनाप्पकारविचारणेन अत्तनो ञाणस्स पच्चक्खतं सन्धाय ‘‘इदानि वत्तब्ब’’न्ति वुत्तम्। एसा हि संवण्णनाकारानं पकति, यदिदं संवण्णेतब्बधम्मे सब्बत्थ ‘‘अयमिमस्स अत्थो, एवमिध संवण्णयिस्सामी’’ति पुरेतरमेव संवण्णनाप्पकारविचारणा।&lt;br&gt;&#xA;एतदग्गपदस्सत्थो वुत्तोव। ‘‘बहुस्सुतान’’न्तिआदीसु पन अञ्ञेपि थेरा बहुस्सुता, सतिमन्तो, गतिमन्तो, धितिमन्तो, उपट्ठाका च अत्थि, अयं पनायस्मा बुद्धवचनं गण्हन्तो दसबलस्स सासने भण्डागारिकपरियत्तियं ठत्वा गण्हि, तस्मा बहुस्सुतानं अग्गो नाम जातो। इमस्स च थेरस्स बुद्धवचनं उग्गहेत्वा धारणसति अञ्ञेहि थेरेहि बलवतरा अहोसि, तस्मा सतिमन्तानं अग्गो नाम जातो। अयमेवायस्मा एकपदे ठत्वा सट्ठिपदसहस्सानि गण्हन्तो सत्थारा कथितनियामेन सब्बपदानि जानाति, तस्मा गतिमन्तानं अग्गो नाम जातो । तस्सेव चायस्मतो बुद्धवचनं उग्गण्हनवीरियं, सज्झायनवीरियञ्च अञ्ञेहि असदिसं अहोसि, तस्मा धितिमन्तानं अग्गो नाम जातो। तथागतं उपट्ठहन्तो चेस न अञ्ञेसं उपट्ठाकभिक्खूनं उपट्ठहनाकारेन उपट्ठहति। अञ्ञेपि हि तथागतं उपट्ठहिंसु, न च पन बुद्धानं मनं गहेत्वा उपट्ठहितुं सक्कोन्ति, अयं पन थेरो उपट्ठाकट्ठानं लद्धदिवसतो पट्ठाय आरद्धवीरियो हुत्वा तथागतस्स मनं गहेत्वा उपट्ठहि, तस्मा उपट्ठाकानं अग्गो नाम जातो। अत्थकुसलोति भासितत्थे, पयोजनत्थे च छेको। धम्मोति पाळिधम्मो, नानाविधो वा हेतु। ब्यञ्जनन्ति अक्खरं अत्थस्स ब्यञ्जनतो। पदेन हि ब्यञ्जितोपि अत्थो अक्खरमूलकत्ता पदस्स ‘‘अक्खरेन ब्यञ्जितो’’ति वुच्चति। अत्थस्स वियञ्जनतो वा वाक्यम्पि इध ब्यञ्जनं नाम। वाक्येन हि अत्थो परिपुण्णं ब्यञ्जीयति, यतो ‘‘ब्यञ्जनेहि विवरती’’ति आयस्मता महाकच्चायनत्थेरेन वुत्तम्। निरुत्तीति निब्बचनं, पञ्चविधा वा निरुत्तिनया। तेसम्पि हि सद्दरचनाविसेसेन अत्थाधिगमहेतुतो इध गहणं युज्जति। पुब्बापरं नाम पुब्बापरानुसन्धि, सुत्तस्स वा पुब्बभागेन अपरभागस्स संसन्दनम्। भगवता च पञ्चविधएतदग्गट्ठानेन धम्मसेनापतिना च पञ्चविधकोसल्लेन पसट्ठभावानुरूपन्ति सम्बन्धो। धारणबलन्ति धारणसङ्खातं बलं, धारणे वा बलं, उभयत्थापि धारेतुं सामत्थियन्ति वुत्तं होति। दस्सेन्तो हुत्वा, दस्सनहेतूतिपि अत्थो। तञ्च खो अत्थतो वा ब्यञ्जनतो वा अनूनमनधिकन्ति अवधारणफलमाह। न अञ्ञथा दट्ठब्बन्ति पन निवत्तेतब्बत्थम्। न अञ्ञथाति च भगवतो सम्मुखा सुताकारतो न अञ्ञथा, न पन भगवता देसिताकारतो। अचिन्तेय्यानुभावा हि भगवतो देसना, एवञ्च कत्वा ‘‘सब्बप्पकारेन को समत्थो विञ्ञातु’’न्ति हेट्ठा वुत्तवचनं समत्थितं होति, इतरथा भगवता देसिताकारेनेव सोतुं समत्थत्ता तदेतं न वत्तब्बं सिया। यथावुत्तेन पन अत्थेन धारणबलदस्सनञ्च न विरुज्झति सुताकाराविरुज्झनवसेन धारणस्स अधिप्पेतत्ता, अञ्ञथा भगवता देसिताकारेनेव धारितुं समत्थनतो हेट्ठा वुत्तवचनेन विरुज्झेय्य। न हेत्थ द्विन्नं अत्थानं अत्थन्तरतापरिहारो युत्तो तेसं द्विन्नम्पि अत्थानं सुतभावदीपनेन एकविसयत्ता, इतरथा थेरो भगवतो देसनाय सब्बथा पटिग्गहणे पच्छिमत्थवसेन समत्थो, पुरिमत्थवसेन च असमत्थोति आपज्जेय्याति।&lt;br&gt;&#xA;‘‘यो परो न होति, सो अत्ता’’ति वुत्ताय नियकज्झत्तसङ्खाताय सन्ततिया पवत्तनको तिविधोपि मे-सद्दो, तस्मा किञ्चापि नियकज्झत्तसन्ततिवसेन एकस्मिं येवत्थे मे-सद्दो दिस्सति, तथापि करणसम्पदानसामिनिद्देसवसेन विज्जमानविभत्तिभेदं सन्धाय वुत्तं ‘‘तीसु अत्थेसु दिस्सती’’ति, तीसु विभत्तियत्थेसु अत्तना सञ्ञुत्तविभत्तितो दिस्सतीति अत्थो । गाथाभिगीतन्ति गाथाय अभिगीतं अभिमुखं गायितम्। अभोजनेय्यन्ति भोजनं कातुमनरहरूपम्। अभिगीतपदस्स कत्तुपेक्खत्ता मयाति अत्थो। एवं सेसेसुपि यथारहम्। सुतसद्दस्स कम्मभावसाधनवसेन द्वाधिप्पायिकपदत्ता यथायोगं ‘‘मया सुत’’न्ति च ‘‘मम सुत’’न्ति च अत्थद्वये युज्जति।&lt;br&gt;&#xA;किञ्चापि उपसग्गो किरियं विसेसेति, जोतकमत्तभावतो पन सतिपि तस्मिं सुतसद्दोयेव तं तं अत्थं वदतीति अनुपसग्गस्स सुतसद्दस्स अत्थुद्धारे सउपसग्गस्स गहणं न विरुज्झतीति आह ‘‘सउपसग्गो च अनुपसग्गो चा’’ति। अस्साति सुतसद्दस्स। उपसग्गवसेनपि धातुसद्दो विसेसत्थवाचको यथा ‘‘अनुभवति पराभवती’’ति वुत्तं ‘‘गच्छन्तोति अत्थो’’ति। तथा अनुपसग्गोपि धातुसद्दो सउपसग्गो विय विसेसत्थवाचकोति आह ‘‘विस्सुतधम्मस्साति अत्थो’’ति। एवमीदिसेसु। सोतविञ्ञेय्यन्ति सोतद्वारनिस्सितेन विञ्ञाणेन विञ्ञातब्बं, ससम्भारकथा वा एसा, सोतद्वारेन विञ्ञातब्बन्ति अत्थो। सोतद्वारानुसारविञ्ञातधरोति सोतद्वारानुसारेन मनोविञ्ञाणेन विञ्ञातधम्मधरो। न हि सोतद्वारनिस्सितविञ्ञाणमत्तेन धम्मो विञ्ञायति, अथ खो तदनुसारमनोविञ्ञाणेनेव, सुतधरोति च तथा विञ्ञातधम्मधरो वुत्तो, तस्मा तदत्थोयेव सम्भवतीति एवं वुत्तम्। कम्मभावसाधनानि सुतसद्दे सम्भवन्तीति दस्सेतुं ‘‘इध पना’’तिआदिमाह। पुब्बापरपदसम्बन्धवसेन अत्थस्स उपपन्नता, अनुपपन्नता च विञ्ञायति, तस्मा सुतसद्दस्सेव वसेन अयमत्थो ‘‘उपपन्नो, अनुपपन्नो’’ति वा न विञ्ञातब्बोति चोदनाय पुब्बापरपदसम्बन्धवसेन एतदत्थस्स उपपन्नतं दस्सेतुं ‘‘मे-सद्दस्स ही’’तिआदि वुत्तम्। मयाति अत्थे सतीति कत्तुत्थे करणनिद्देसवसेन मयाति अत्थे वत्तब्बे सति, यदा मे-सद्दस्स कत्तुवसेन करणनिद्देसो, तदाति वुत्तं होति। ममाति अत्थे सतीति सम्बन्धीयत्थे सामिनिद्देसवसेन ममाति अत्थे वत्तब्बे सति, यदा सम्बन्धवसेन सामि निद्देसो, तदाति वुत्तं होति।&lt;br&gt;&#xA;एवं सद्दतो ञातब्बमत्थं विञ्ञापेत्वा इदानि तेहि दस्सेतब्बमत्थं निदस्सेन्तो ‘‘एवमेतेसू’’तिआदिमाह। सुतसद्दसन्निधाने पयुत्तेन एवं-सद्देन सवनकिरियाजोतकेनेव भवितब्बं विज्जमानत्थस्स जोतकमत्तत्ता निपातानन्ति वुत्तं ‘‘एवन्ति सोतविञ्ञाणादिविञ्ञाणकिच्चनिदस्सन’’न्ति। सवनाय एव हि आकारो, निदस्सनं, अवधारणम्पि, तस्मा यथावुत्तो एवं-सद्दस्स तिविधोपि अत्थो सवनकिरियाजोतकभावेन इधाधिप्पेतोति। आदि-सद्देन चेत्थ सम्पटिच्छनादीनं सोतद्वारिकविञ्ञाणानं, तदभिनिपातानञ्च मनोद्वारिक विञ्ञाणानं गहणं वेदितब्बं, यतो सोतद्वारानुसारविञ्ञातत्थे इध सुतसद्दोति वुत्तो। अवधारणफलत्ता सद्दपयोगस्स सब्बम्पि वाक्यं अन्तोगधावधारणं, तस्मा ‘‘सुत’’न्ति एतस्स सुतमेवाति अयमत्थो लब्भतीति आह ‘‘अस्सवनभावपटिक्खेपतो’’ति। एतेन हि वचनेन अवधारणेन निराकतं दस्सेति। यथा पन यं सुतं सुतमेवाति नियमेतब्बं, तथा च तं सुतं सम्मा सुतं होतीति अवधारणफलं दस्सेतुं वुत्तं ‘‘अनूनाधिकाविपरीतग्गहणनिदस्सन’’न्ति। अथ वा सद्दन्तरत्थापोहनवसेन सद्दो अत्थं वदति, तस्मा ‘‘सुत’’न्ति एतस्स असुतं न होतीति अयमत्थो लब्भतीति सन्धाय ‘‘अस्सवनभावपटिक्खेपतो’’ति वुत्तं, इमिना दिट्ठादिनिवत्तनं करोति दिट्ठादीनं ‘‘असुत’’न्ति सद्दन्तरत्थभावेन निवत्तेतब्बत्ता। इदं वुत्तं होति – न इदं मया अत्तनो ञाणेन दिट्ठं, न च सयम्भुञाणेन सच्छिकतं, अथ खो सुतं, तञ्च खो सुतं सम्मदेवाति। तदेव सम्मा सुतभावं सन्धायाह ‘‘अनूना…पे॰… दस्सन’’न्ति। होति चेत्थ –&lt;br&gt;&#xA;‘‘एवादिसत्तिया चेव, अञ्ञत्थापोहनेन च।&lt;br&gt;&#xA;द्विधा सद्दो अत्थन्तरं, निवत्तेति यथारह’’न्ति॥&lt;br&gt;&#xA;अपिच अवधारणत्थे एवं-सद्दे अयमत्थयोजना करीयतीति तदपेक्खस्स सुतसद्दस्स सावधारणत्थो वुत्तो ‘‘अस्सवनभावपटिक्खेपतो’’ति, तदवधारणफलं दस्सेति ‘‘अनू…पे॰… दस्सन’’न्ति इमिना। सवन-सद्दो चेत्थ भावसद्देन योगतो कम्मसाधनो वेदितब्बो ‘‘सुय्यती’’ति। अनूनाधिकताय भगवतो सम्मुखा सुताकारतो अविपरीतं , अविपरीतस्स वा सुत्तस्स गहणं, तस्स निदस्सनं तथा, इति सवनहेतु सुणन्तपुग्गलसवनविसेसवसेन अयं योजना कता।&lt;br&gt;&#xA;एवं पदत्तयस्स एकेन पकारेन अत्थयोजनं दस्सेत्वा इदानि पकारन्तरेनापि तं दस्सेतुं ‘‘तथा’’तिआदि वुत्तम्। तत्थ तस्साति या भगवतो सम्मुखा धम्मस्सवनाकारेन पवत्ता मनोद्वारिकविञ्ञाणवीथि, तस्सा। सा हि नानाप्पकारेन आरम्मणे पवत्तितुं समत्था, न सोतद्वारिक विञ्ञाणवीथि एकारम्मणेयेव पवत्तनतो, तथा चेव वुत्तं ‘‘सोतद्वारानुसारेना’’ति। तेन हि सोतद्वारिकविञ्ञाणवीथि निवत्तति। नानप्पकारेनाति वक्खमानेन अनेकविहितेन ब्यञ्जनत्थग्गहणाकारसङ्खातेन नानाविधेन आकारेन, एतेन इमिस्सा योजनाय आकारत्थो एवं-सद्दो गहितोति दस्सेति। पवत्तिभावप्पकासनन्ति पवत्तिया अत्थिभावप्पकासनम्। यस्मिं पकारे वुत्तप्पकारा विञ्ञाणवीथि नानप्पकारेन पवत्ता, तदेव आरम्मणं सन्धाय ‘‘धम्मप्पकासन’’न्ति वुत्तं, न पन सुतसद्दस्स धम्मत्थं, तेन वुत्तं ‘‘अयं धम्मो सुतो’’ति। तस्सा हि विञ्ञाणवीथिया आरम्मणमेव ‘‘अयं धम्मो सुतो’’ति वुच्चति। तञ्च नियमियमानं यथावुत्ताय विञ्ञाणवीथिया आरम्मणभूतं सुत्तमेव। अयञ्हेत्थातिआदि वुत्तस्सेवत्थस्स पाकटीकरणम्। तप्पाकटीकरणत्थो हेत्थ हि-सद्दो। विञ्ञाणवीथिया करणभूताय मया न अञ्ञं कतं, इदं पन आरम्मणं कतम्। किं पन तन्ति चे? अयं धम्मो सुतोति। अयं पनेत्थाधिप्पायो – आकारत्थे एवं-सद्दे ‘‘एकेनाकारेना’’ति यो आकारो वुत्तो, सो अत्थतो सोतद्वारानुसारविञ्ञाणवीथिया नानप्पकारेन आरम्मणे पवत्तिभावोयेव, तेन च तदारम्मणभूतस्स धम्मस्सेव सवनं कतं, न अञ्ञन्ति। एवं सवनकिरियाय करणकत्तुकम्मविसेसो इमिस्सा योजनाय दस्सितो।&lt;br&gt;&#xA;अञ्ञम्पि योजनमाह ‘‘तथा’’तिआदिना। निदस्सनत्थं एवं-सद्दं गहेत्वा निदस्सनेन च निदस्सितब्बस्साविनाभावतो ‘‘एवन्ति निदस्सितब्बप्पकासन’’न्ति वुत्तम्। इमिना हि तदविनाभावतो एवंसद्देन सकलम्पि सुत्तं पच्चामट्ठन्ति दस्सेति, सुतसद्दस्स किरियापरत्ता, सवनकिरियाय च साधारणविञ्ञाणप्पबन्धपटिबद्धत्ता तस्मिञ्च विञ्ञाणप्पबन्धे पुग्गलवोहारोति वुत्तं ‘‘पुग्गलकिच्चप्पकासन’’न्ति। साधारणविञ्ञाणप्पबन्धो हि पण्णत्तिया इध पुग्गलो नाम, सवनकिरिया पन तस्स किच्चं नाम। न हि पुग्गलवोहाररहिते धम्मप्पबन्धे सवनकिरिया लब्भति वोहारविसयत्ता तस्सा किरियायाति दट्ठब्बम्। ‘‘इद’’न्तिआदि पिण्डत्थदस्सनं मयाति यथावुत्तविञ्ञाणप्पबन्धसङ्खातपुग्गलभूतेन मया। सुतन्ति सवनकिरियासङ्खातेन पुग्गलकिच्चेन योजितं, इमिस्सा पन योजनाय पुग्गलब्यापारविसयस्स पुग्गलस्स, पुग्गलब्यापारस्स च निदस्सनं कतन्ति दट्ठब्बम्।&lt;br&gt;&#xA;आकारत्थमेव एवं-सद्दं गहेत्वा पुरिमयोजनाय अञ्ञथापि अत्थयोजनं दस्सेतुं ‘‘तथा’’तिआदि वुत्तम्। चित्तसन्तानस्साति यथावुत्तविञ्ञाणप्पबन्धस्स। नानाकारप्पवत्तियाति नानप्पकारेन आरम्मणे पवत्तिया। नानप्पकारं अत्थब्यञ्जनस्स गहणं, नानप्पकारस्स वा अत्थब्यञ्जनस्स गहणं तथा, ततोयेव सा ‘‘आकारपञ्ञत्ती’’ति वुत्ताति तदेवत्थं समत्थेति ‘‘एवन्ति ही’’तिआदिना। आकारपञ्ञत्तीति च उपादापञ्ञत्तियेव, धम्मानं पन पवत्तिआकारमुपादाय पञ्ञत्तत्ता तदञ्ञाय उपादापञ्ञत्तिया विसेसनत्थं ‘‘आकारपञ्ञत्ती’’ति वुत्ता विसयनिद्देसोति उप्पत्तिट्ठाननिद्देसो। सोतब्बभूतो हि धम्मो सवनकिरियाकत्तुभूतस्स पुग्गलस्स सवनकिरियावसेन पवत्तिट्ठानं किरियाय कत्तुकम्मट्ठत्ता तब्बसेन च तदाधारस्सापि दब्बस्स आधारभावस्स इच्छितत्ता, इध पन किरियाय कत्तुपवत्तिट्ठानभावो इच्छितोति कम्ममेव आधारवसेन वुत्तं, तेनाह ‘‘कत्तु विसयग्गहणसन्निट्ठान’’न्ति, आरम्मणमेव वा विसयो। आरम्मणञ्हि तदारम्मणिकस्स पवत्तिट्ठानम्। एवम्पि हि अत्थो सुविञ्ञेय्यतरो होति। यथावुत्तवचने पिण्डत्थं दस्सेतुं ‘‘एत्तावता’’तिआदि वुत्तम्। एत्तावता एत्तकेन यथावुत्तत्थेन पदत्तयेन, कतं होतीति सम्बन्धो। नानाकारप्पवत्तेनाति नानप्पकारेन आरम्मणे पवत्तेन। चित्तसन्तानेनाति यथावुत्तविञ्ञाणवीथिसङ्खातेन चित्तप्पबन्धेन। गहणसद्दे चेतं करणम्। चित्तसन्तानविनिमुत्तस्स कस्सचि कत्तु परमत्थतो अभावेपि सद्दवोहारेन बुद्धिपरिकप्पितभेदवचनिच्छाय चित्तसन्तानतो अञ्ञमिव तंसमङ्गिं कत्वा अभेदेपि भेदवोहारेन ‘‘चित्तसन्तानेन तंसमङ्गिनो’’ति वुत्तम्। वोहारविसयो हि सद्दो नेकन्तपरमत्थिकोति (कारकरूपसिद्धियं यो कारेति सहेतुसुत्तं पस्सितब्बं) सवनकिरियाविसयोपि सोतब्बधम्मो सवनकिरियावसेन पवत्तचित्तसन्तानस्स इध परमत्थतो कत्तुभावतो तस्स विसयोयेवाति वुत्तं ‘‘कत्तु विसयग्गहणसन्निट्ठान’’न्ति।&lt;br&gt;&#xA;अपिच सवनवसेन चित्तप्पवत्तिया एव सवनकिरियाभावतो तंवसेन तदञ्ञनामरूपधम्मसमुदायभूतस्स तंकिरियाकत्तु च विसयो होतीति कत्वा तथा वुत्तम्। इदं वुत्तं होति – पुरिमनये सवनकिरिया, तक्कत्ता च परमत्थतो तथापवत्तचित्तसन्तानमेव, तस्मा किरियाविसयोपि ‘‘कत्तु विसयो’’ति वुत्तो। पच्छिमनये पन तथापवत्तचित्तसन्तानं किरिया, तदञ्ञधम्मसमुदायो पन कत्ता, तस्मा कामं एकन्ततो किरियाविसयोयेवेस धम्मो, तथापि किरियावसेन ‘‘तब्बन्तकत्तु विसयो’’ति वुत्तोति। तंसमङ्गिनोति तेन चित्तसन्तानेन समङ्गिनो। कत्तूति कत्तारस्स। विसयोति आरम्मणवसेन पवत्तिट्ठानं, आरम्मणमेव वा। सुताकारस्स च थेरस्स सम्मा निच्छितभावतो ‘‘गहणसन्निट्ठान’’न्ति वुत्तम्।&lt;br&gt;&#xA;अपरो नयो – यस्स…पे॰… आकारपञ्ञत्तीति आकारत्थेन एवं-सद्देन योजनं कत्वा तदेव अवधारणत्थम्पि गहेत्वा इमस्मिंयेव नये योजेतुं ‘‘गहणं कतं’’ इच्चेव अवत्वा ‘‘गहणसन्निट्ठानं कत’’न्ति वुत्तन्ति दट्ठब्बम्। अवधारणेन हि सन्निट्ठानमिधाधिप्पेतं, तस्मा ‘‘एत्तावता’’तिआदिना अवधारणत्थम्पि एवं-सद्दं गहेत्वा अयमेव योजना कताति दस्सेतीति वेदितब्बं, इमिस्सा पन योजनाय गहणाकारगाहकतब्बिसयविसेसनिदस्सनं कतन्ति दट्ठब्बम्।&lt;br&gt;&#xA;अञ्ञम्पि योजनमाह ‘‘अथ वा’’तिआदिना। पुब्बे अत्तना सुतानं नानाविहितानं सुत्तसङ्खातानं अत्थब्यञ्जनानं उपधारितरूपस्स आकारस्स निदस्सनस्स, अवधारणस्स वा पकासनसभावो एवं-सद्दोति तदाकारादिभूतस्स उपधारणस्स पुग्गलपञ्ञत्तिया उपादानभूतधम्मप्पबन्धब्यापारताय ‘‘पुग्गलकिच्चनिद्देसो’’ति वुत्तं अत्तना सुतानञ्हि अत्थब्यञ्जनानं पुन उपधारणं आकारादित्तयं, तञ्च एवं-सद्दस्स अत्थो। सो पन यं धम्मप्पबन्धं उपादाय पुग्गलपञ्ञत्ति पवत्ता, तस्स ब्यापारभूतं किच्चमेव , तस्मा एवं-सद्देन पुग्गलकिच्चं निद्दिसीयतीति। कामं सवनकिरिया पुग्गलब्यापारोपि अविसेसेन, तथापि विसेसतो विञ्ञाणब्यापारोवाति वुत्तं ‘‘विञ्ञाणकिच्चनिद्देसो’’ति। तथा हि पुग्गलवादीनम्पि सवनकिरिया विञ्ञाणनिरपेक्खा नत्थि सवनादीनं विसेसतो विञ्ञाणब्यापारभावेन इच्छितत्ता। मेति सद्दप्पवत्तिया एकन्तेनेव सत्तविसयत्ता, विञ्ञाणकिच्चस्स च सत्तविञ्ञाणानमभेदकरणवसेन तत्थेव समोदहितब्बतो ‘‘उभयकिच्चयुत्तपुग्गलनिद्देसो’’ति वुत्तम्। ‘‘अय’’न्तिआदि तप्पाकटीकरणम्। एत्थ हि सवनकिच्चविञ्ञाणसमङ्गिनाति एवं-सद्देन निद्दिट्ठं पुग्गलकिच्चं सन्धाय वुत्तं, तं पन पुग्गलस्स सवनकिच्चविञ्ञाणसमङ्गीभावेन पुग्गलकिच्चं नामाति दस्सेतुं ‘‘पुग्गलकिच्चसमङ्गिना’’ति अवत्वा ‘‘सवनकिच्चविञ्ञाणसमङ्गिना’’ति आह, तस्मा ‘‘पुग्गलकिच्च’’न्ति निद्दिट्ठसवनकिच्चवता विञ्ञाणेन समङ्गिनाति अत्थो। विञ्ञाणवसेन, लद्धसवनकिच्चवोहारेनाति च सुतसद्देन निद्दिट्ठं विञ्ञाणकिच्चं सन्धाय वुत्तम्। सवनमेव किच्चं यस्साति तथा। सवनकिच्चन्ति वोहारो सवनकिच्चवोहारो, लद्धो सो येनाति तथा। लद्धसवनकिच्चवोहारेन विञ्ञाणसङ्खातेन वसेन सामत्थियेनाति अत्थो। अयं पन सम्बन्धो – सवनकिच्चविञ्ञाणसमङ्गिना पुग्गलेन मया लद्धसवनकिच्चवोहारेन विञ्ञाणवसेन करणभूतेन सुतन्ति।&lt;br&gt;&#xA;अपिच ‘‘एव’’न्ति सद्दस्सत्थो अविज्जमानपञ्ञत्ति, ‘‘सुत’’न्ति सद्दस्सत्थो विज्जमानपञ्ञत्ति, तस्मा ते तथारूपपञ्ञत्ति उपादानभूतपुग्गलब्यापारभावेनेव दस्सेन्तो आह ‘‘एवन्ति पुग्गलकिच्चनिद्देसो। सुतन्ति विञ्ञाणकिच्चनिद्देसो’’ति। न हि परमत्थतोयेव नियमियमाने सति पुग्गलकिच्चविञ्ञाणकिच्चवसेन अयं विभागो लब्भतीति। इमिस्सा पन योजनाय कत्तुब्यापारकरणब्यापारकत्तुनिद्देसो कतोति वेदितब्बो।&lt;br&gt;&#xA;सब्बस्सापि सद्दाधिगमनीयस्स अत्थस्स पञ्ञत्तिमुखेनेव पटिपज्जितब्बत्ता, सब्बासञ्च पञ्ञत्तीनं विज्जमानादिवसेन छसु पञ्ञत्तिभेदेसु अन्तोगधत्ता तासु ‘‘एव’’न्तिआदीनं पञ्ञत्तीनं सरूपं निद्धारेत्वा दस्सेन्तो ‘‘एवन्ति चा’’तिआदिमाह। तत्थ ‘‘एव’’न्ति च ‘‘मे’’ति च वुच्चमानस्स अत्थस्स आकारादिभूतस्स धम्मानं असल्लक्खणभावतो अविज्जमानपञ्ञत्तिभावोति आह ‘‘सच्चिकट्ठपरमत्थवसेन अविज्जमानपञ्ञत्ती’’ति। सच्चिकट्ठपरमत्थवसेनाति च भूतत्थउत्तमत्थवसेनाति अत्थो। इदं वुत्तं होति – यो मायामरीचिआदयो विय अभूतत्थो, अनुस्सवादीहि गहेतब्बो विय अनुत्तमत्थो च न होति, सो रूपसद्दादिसभावो, रुप्पनानुभवनादिसभावो वा अत्थो ‘‘सच्चिकट्ठो, परमत्थो’’ति च वुच्चति, ‘‘एवं मे’’ति पदानं पन अत्थो अभूतत्ता, अनुत्तमत्ता च न तथा वुच्चति, तस्मा भूतत्थउत्तमत्थसङ्खातेन सच्चिकट्ठपरमत्थवसेन विसेसनभूतेन अविज्जमानपञ्ञत्तियेवाति। एतेन च विसेसनेन बालजनेहि ‘‘अत्थी’’ति परिकप्पितं पञ्ञत्तिमत्तं निवत्तेति। तदेवत्थं पाकटं करोति, हेतुना वा साधेति ‘‘किञ्हेत्थ त’’न्तिआदिना। यं धम्मजातं, अत्थजातं वा ‘‘एव’’न्ति वा ‘‘मे’’ति वा निद्देसं लभेथ, तं एत्थ रूपफस्सादिधम्मसमुदाये, ‘‘एवं मे’’ति पदानं वा अत्थे। परमत्थतो न अत्थीति योजना। रूपफस्सादिभावेन निद्दिट्ठो परमत्थतो एत्थ अत्थेव, ‘‘एवं मे’’ति पन निद्दिट्ठो नत्थीति अधिप्पायो। सुतन्ति पन सद्दायतनं सन्धायाह ‘‘विज्जमानपञ्ञत्ती’’ति। ‘‘सच्चिकट्ठपरमत्थवसेना’’ति चेत्थ अधिकारो। ‘‘यञ्ही’’तिआदि तप्पाकटीकरणं, हेतुदस्सनं वा। यं तं सद्दायतनं सोतेन सोतद्वारेन, तन्निस्सितविञ्ञाणेन वा उपलद्धं अधिगमितब्बन्ति अत्थो। तेन हि सद्दायतनमिध गहितं कम्मसाधनेनाति दस्सेति।&lt;br&gt;&#xA;एवं अट्ठकथानयेन पञ्ञत्तिसरूपं निद्धारेत्वा इदानि अट्ठकथामुत्तकेनापि नयेन वुत्तेसु छसु पञ्ञत्तिभेदेसु ‘‘एव’’न्तिआदीनं पञ्ञत्तीनं सरूपं निद्धारेन्तो ‘‘तथा’’तिआदिमाह। उपादापञ्ञत्ति आदयो हि पोराणट्ठकथातो मुत्ता सङ्गहकारेनेव आचरियेन वुत्ता। वित्थारो अभिधम्मट्ठकथाय गहेतब्बो। तं तन्ति तं तं धम्मजातं, सोतपथमागते धम्मे उपादाय तेसं उपधारिताकारनिदस्सनावधारणस्स पच्चामसनवसेन एवन्ति च ससन्ततिपरियापन्ने खन्धे उपादाय मेति च वत्तब्बत्ताति अत्थो। रूपवेदनादिभेदेहि धम्मे उपादाय निस्साय कारणं कत्वा पञ्ञत्ति उपादापञ्ञत्ति यथा ‘‘तानि तानि अङ्गानि उपादाय रथो गेहं, ते ते रूपरसादयो उपादाय घटो पटो, चन्दिमसूरियपरिवत्तादयो उपादाय कालो दिसा’’तिआदि। पञ्ञपेतब्बट्ठेन चेसा पञ्ञत्ति नाम, न पञ्ञापनट्ठेन। या पन तस्स अत्थस्स पञ्ञापना, अयं अविज्जमानपञ्ञत्तियेव। दिट्ठादीनि उपनिधाय वत्तब्बतोति दिट्ठमुतविञ्ञाते उपनिधाय उपत्थम्भं कत्वा अपेक्खित्वा वत्तब्बत्ता। दिट्ठादिसभावविरहिते सद्दायतने वत्तमानोपि हि सुतवोहारो ‘‘दुतियं ततिय’’न्तिआदिको विय पठमादीनि दिट्ठमुतविञ्ञाते अपेक्खित्वा पवत्तो ‘‘उपनिधापञ्ञती’’ति वुच्चते। सा पनेसा अनेकविधा तदञ्ञपेक्खूपनिधा हत्थगतूपनिधा सम्पयुत्तूपनिधासमारोपितूपनिधा अविदूरगतूपनिधा पटिभागूपनिधा तब्बहुलूपनिधातब्बिसिट्ठूपनिधा’’तिआदिना। तासु अयं ‘‘दुतियं ततिय’’न्तिआदिका विय पठमादीनं दिट्ठादीनं अञ्ञमञ्ञमपेक्खित्वा वुत्तत्ता तदञ्ञपेक्खूपनिधापञ्ञत्ति नाम।&lt;br&gt;&#xA;एवं पञ्ञत्तियापि अत्थाधिगमनीयतासङ्खातं दस्सेतब्बत्थं दस्सेत्वा इदानि सद्दसामत्थियेन दीपेतब्बमत्थं निद्धारेत्वा दीपेन्तो ‘‘एत्थ चा’’तिआदिमाह। एत्थाति एतस्मिं वचनत्तये। च-सद्दो उपन्यासो अत्थन्तरं आरभितुकामेन योजितत्ता। ‘‘सुत’’न्ति वुत्ते असुतं न होतीति पकासितोयमत्थो, तस्मा तथा सुत-सद्देन पकासिता अत्तना पटिविद्धसुत्तस्स पकारविसेसा ‘‘एव’’न्ति थेरेन पच्चामट्ठाति तेन एवं-सद्देन असम्मोहो दीपितो नाम, तेनाह ‘‘एवन्ति वचनेन असम्मोहं दीपेती’’ति। असम्मोहन्ति च यथासुते सुत्ते असम्मोहम्। तदेव युत्तिया, ब्यतिरेकेन च समत्थेहि ‘‘न ही’’तिआदिना वक्खमानञ्च सुत्तं नानप्पकारं दुप्पटिविद्धञ्च। एवं नानप्पकारे दुप्पटिविद्धे सुत्ते कथं सम्मूळ्हो नानप्पकारपटिवेधसमत्थो भविस्सति। इमाय युत्तिया, इमिना च ब्यतिरेकेन थेरस्स तत्थ असम्मूळ्हभावसङ्खातो दीपेतब्बो अत्थो विञ्ञायतीति वुत्तं होति। एवमीदिसेसु यथारहम्। भगवतो सम्मुखा सुताकारस्स याथावतो उपरि थेरेन दस्सियमानत्ता ‘‘सुत्तस्स असम्मोसं दीपेती’’ति वुत्तम्। कालन्तरेनाति सुतकालतो अपरेन कालेन। यस्स…पे॰… पटिजानाति, थेरस्स पन सुवण्णभाजने पक्खित्तसीहवसा विय अनस्समानं असम्मुट्ठं तिट्ठति, तस्मा सो एवं पटिजानातीति वुत्तं होति। एवं दीपितेन पन अत्थेन किं पकासितन्ति आह ‘‘इच्चस्सा’’तिआदि। तत्थ इच्चस्साति इति अस्स, तस्मा असम्मोहस्स, असम्मोसस्स च दीपितत्ता अस्स थेरस्सपञ्ञासिद्धीतिआदिना सम्बन्धो। असम्मोहेनाति सम्मोहाभावेन। पञ्ञावज्जितसमाधिआदिधम्मजातेन तंसम्पयुत्ताय पञ्ञाय सिद्धि सहजातादिसत्तिया सिज्झनतो। सम्मोहपटिपक्खेन वा पञ्ञासङ्खातेन धम्मजातेन। सवनकालसम्भूताय हि पञ्ञाय तदुत्तरिकालपञ्ञासिद्धि उपनिस्सयादिकोटिया सिज्झनतो। इतरत्थापि यथारहं नयो नेतब्बो।&lt;br&gt;&#xA;एवं पकासितेन पन अत्थेन किं विभावितन्ति आह ‘‘तत्था’’तिआदि। तत्थाति तेसु दुब्बिधेसु धम्मेसु। ब्यञ्जनानं पटिविज्झितब्बो आकारो नातिगम्भीरो, यथासुतधारणमेव तत्थ करणीयं, तस्मा तत्थ सतिया ब्यापारो अधिको, पञ्ञा पन गुणीभूताति वुत्तं ‘‘पञ्ञापुब्बङ्गमाया’’तिआदि। पञ्ञाय पुब्बङ्गमा पञ्ञापुब्बङ्गमाति हि निब्बचनं, पुब्बङ्गमता चेत्थ पधानभावो ‘‘मनोपुब्बङ्गमा धम्मा’’तिआदीसु (ध॰ प॰ १) विय। अपिच यथा चक्खुविञ्ञाणादीसु आवज्जनादयो पुब्बङ्गमा समानापि तदारम्मणस्स अविजाननतो अप्पधानभूता, एवं पुब्बङ्गमायपि अप्पधानत्ते सति पञ्ञापुब्बङ्गमा एतिस्साति निब्बचनम्पि युज्जति। पुब्बङ्गमता चेत्थ पुरेचारिभावो। इति सहजातपुब्बङ्गमो पुरेजातपुब्बङ्गमोति दुविधोपि पुब्बङ्गमो इध सम्भवति, यथा चेत्थ, एवं सति ‘‘पुब्बङ्गमाया’’ति एत्थापि यथासम्भवमेस नयो वेदितब्बो। एवं विभावितेन समत्थतावचनेन किमनुभावितन्ति आह ‘‘तदुभयसमत्थतायोगेना’’तिआदि। तत्थ अत्थब्यञ्जनसम्पन्नस्साति अत्थब्यञ्जनेन परिपुण्णस्स, सङ्कासनादीहि वा छहि अत्थपदेहि, अक्खरादीहि च छहि ब्यञ्जनपदेहि समन्नागतस्स, अत्थब्यञ्जनसङ्खातेन वा रसेन सादुरसस्स। परियत्तिधम्मोयेव नवलोकुत्तररतनसन्निधानतो सत्तविधस्स, दसविधस्स वा रतनस्स सन्निधानो कोसो वियाति धम्मकोसो, तथा धम्मभण्डागारो, तत्थ नियुत्तोति धम्मभण्डागारिको। अथ वा नानाराजभण्डरक्खको भण्डागारिको वियाति भण्डागारिको, धम्मस्स अनुरक्खको भण्डागारिकोति तमेव सदिसताकारणदस्सनेन विसेसेत्वा ‘‘धम्मभण्डागारिको’’ति वुत्तो। यथाह –&lt;br&gt;&#xA;‘‘बहुस्सुतो धम्मधरो, सब्बपाठी च सासने।&lt;br&gt;&#xA;आनन्दो नाम नामेन, धम्मारक्खो तवं मुने’’ति॥ (अप॰ १.५४२)।&lt;br&gt;&#xA;अञ्ञथापि दीपेतब्बमत्थं दीपेति ‘‘अपरो नयो’’तिआदिना, एवं सद्देन वुच्चमानानं आकारनिदस्सनावधारणत्थानं अविपरीतसद्धम्मविसयत्ता तब्बिसयेहि तेहि अत्थेहि योनिसो मनसिकारस्स दीपनं युत्तन्ति वुत्तं ‘‘योनि…पे॰… दीपेती’’ति। ‘‘अयोनिसो’’तिआदिना ब्यतिरेकेन ञापकहेतुदस्सनम्। तत्थ कत्थचि हि-सद्दो दिस्सति, सो कारणे, कस्माति अत्थो, इमिना वचनेनेव योनिसो मनसिकरोतो नानप्पकारपटिवेधसम्भवतो अग्गि विय धूमेन कारियेन कारणभूतो सो विञ्ञायतीति तदन्वयम्पि अत्थापत्तिया दस्सेति। एस नयो सब्बत्थ यथारहम्। ‘‘ब्रह्मजालं आवुसो कत्थ भासित’’न्तिआदि पुच्छावसेन अधुना पकरणप्पत्तस्स वक्खमानस्स सुत्तस्स ‘‘सुत’’न्ति पदेन वुच्चमानं भगवतो सम्मुखा सवनं समाधानमन्तरेन न सम्भवतीति कत्वा वुत्तं ‘‘अविक्खेपं दीपेती’’ति। ‘‘विक्खित्तचित्तस्सा’’तिआदिना ब्यतिरेककारणेन ञापकहेतुं दस्सेत्वा तदेव समत्थेति ‘‘तथा ही’’तिआदिना। सब्बसम्पत्तियाति सब्बेन अत्थब्यञ्जनदेसकपयोजनादिना सम्पत्तिया। किं इमिना पकासितन्ति आह ‘‘योनिसो मनसिकारेन चेत्था’’तिआदि। एत्थाति एतस्मिं धम्मद्वये। ‘‘न हि विक्खित्तचित्तो’’तिआदिना कारणभूतेन अविक्खेपेन, सप्पुरिसूपनिस्सयेन च फलभूतस्स सद्धम्मस्सवनस्स सिद्धिया एव समत्थनं वुत्तं, अविक्खेपेन पन सप्पुरिसूपनिस्सयस्स सिद्धिया समत्थनं न वुत्तम्। कस्माति चे? विक्खित्तचित्तानं सप्पुरिसे पयिरुपासनाभावस्स अत्थतो सिद्धत्ता। अत्थवसेनेव हि सो पाकटोति न वुत्तो।&lt;br&gt;&#xA;एत्थाह – यथा योनिसो मनसिकारेन फलभूतेन अत्तसम्मापणिधिपुब्बेकतपुञ्ञतानं कारणभूतानं सिद्धि वुत्ता तदविनाभावतो, एवं अविक्खेपेन फलभूतेन सद्धम्मस्सवनसप्पुरिसूपनिस्सयानं कारणभूतानं सिद्धि वत्तब्बा सिया अस्सुतवतो, सप्पुरिसूपनिस्सयविरहितस्स च तदभावतो। एवं सन्तेपि ‘‘न हि विक्खित्तचित्तो’’तिआदिसमत्थनवचनेन अविक्खेपेन, सप्पुरिसूपनिस्सयेन च कारणभूतेन सद्धम्मस्सवनस्सेव फलभूतस्स सिद्धि वुत्ता, कस्मा पनेवं वुत्ताति? वुच्चते – अधिप्पायन्तरसम्भवतो हि तथा सिद्धि वुत्ता। अयं पनेत्थाधिप्पायो – सद्धम्मस्सवनसप्पुरिसूपनिस्सया न एकन्तेन अविक्खेपस्स कारणं बाहिरकारणत्ता, अविक्खेपो पन सप्पुरिसूपनिस्सयो विय सद्धम्मस्सवनस्स एकन्तकारणं अज्झत्तिककारणत्ता, तस्मा एकन्तकारणे होन्ते किमत्थिया अनेकन्तकारणं पति फलभावपरिकप्पनाति तथायेवेतस्स सिद्धि वुत्ताति। एत्थ च पठमं फलेन कारणस्स सिद्धिदस्सनं नदीपूरेन विय उपरि वुट्ठिसब्भावस्स, दुतियं कारणेन फलस्स सिद्धिदस्सनं एकन्तवस्सिना विय मेघवुट्ठानेन वुट्ठिपवत्तिया।&lt;br&gt;&#xA;‘‘अपरो नयो’’तिआदिना अञ्ञथापि दीपेतब्बत्थमाह, यस्मा न होतीति सम्बन्धो। एवन्ति…पे॰… नानाकारनिद्देसोति हेट्ठा वुत्तं, सो च आकारोति सोतद्वारानुसारविञ्ञाणवीथिसङ्खातस्स चित्तसन्तानस्स नानाकारेन आरम्मणे पवत्तिया नानत्थब्यञ्जनग्गहणसङ्खातो सो भगवतो वचनस्स अत्थब्यञ्जनप्पभेदपरिच्छेदवसेन सकलसासनसम्पत्तिओगाहनाकारो। एवं भद्दकोति निरवसेसपरहितपारिपूरिभावकारणत्ता एवं यथावुत्तेन नानत्थब्यञ्जनग्गहणेन सुन्दरो सेट्ठो, समासपदं वा एतं एवं ईदिसो भद्दो यस्साति कत्वा। न पणिहितो अप्पणिहितो, सम्मा अप्पणि हितो अत्ता यस्साति तथा, तस्स। पच्छिमचक्कद्वयसम्पत्तिन्ति अत्तसम्मापणिधिपुब्बेकतपुञ्ञतासङ्खातगुणद्वयसम्पत्तिम्। गुणस्सेव हि अपरापरवुत्तिया पवत्तनट्ठेन चक्कभावो। चरन्ति वा एतेन सत्ता सम्पत्तिभवं, सम्पत्तिभवेसूति वा चक्कम्। यं सन्धाय वुत्तं ‘‘चत्तारिमानि भिक्खवे, चक्कानि, येहि समन्नागतानं देवमनुस्सानं चतुचक्कं वत्तती’’तिआदि (अ॰ नि॰ ४.३१) पच्छिमभावो चेत्थ देसनाक्कमवसेनेव। पुरिमचक्कद्वयसम्पत्तिन्ति पतिरूपदेसवाससप्पुरिसूपनिस्सयसङ्खातगुणद्वयसम्पत्तिम्। सेसं वुत्तनयमेव। तस्माति पुरिमकारणं पुरिमस्सेवाति इध कारणमाह ‘‘न ही’’तिआदिना।&lt;br&gt;&#xA;तेन किं पकासितन्ति आह ‘‘इच्चस्सा’’तिआदि। इति इमाय चतुचक्कसम्पत्तिया कारणभूताय। अस्स थेरस्स। पच्छिमचक्कद्वयसिद्धियाति पच्छिमचक्कद्वयस्स अत्थिभावेन सिद्धिया । आसयसुद्धीति विपस्सनाञाणसङ्खाताय अनुलोमिकखन्तिया, कम्मस्सकताञाण-मग्गञाणसङ्खातस्स यथाभूतञाणस्स चाति दुविधस्सापि आसयस्स असुद्धिहेतुभूतानं किलेसानं दूरीभावेन सुद्धि। तदेव हि द्वयं विवट्टनिस्सितानं सुद्धसत्तानं आसयो। सम्मापणिहितत्तो हि पुब्बे च कतपुञ्ञो सुद्धासयो होति। तथा हि वुत्तं ‘‘सम्मापणिहितं चित्तं, सेय्यसो नं ततो करे’’ति, (ध॰ प॰ ४३) ‘‘कतपुञ्ञोसि त्वं आनन्द, पधानमनुयुञ्ज खिप्पं होहिसि अनासवो’’ति (दी॰ नि॰ २.२०७) च। केचि पन ‘‘कत्तुकम्यताछन्दो आसयो’’ति वदन्ति, तदयुत्तमेव ‘‘ताय च आसयसुद्धिया अधिगमब्यत्तिसिद्धी’’ति वचनेन विरोधतो। एवम्पि मग्गञाणसङ्खातस्स आसयस्स सुद्धि न युत्ता ताय अधिगमब्यत्तिसिद्धिया अवत्तब्बतोति? नो न युत्तो पुरिमस्स मग्गस्स, पच्छिमानं मग्गानं, फलानञ्च कारणभावतो। पयोगसुद्धीति योनिसोमनसिकारपुब्बङ्गमस्स धम्मस्सवनपयोगस्स विसदभावेन सुद्धि, सब्बस्स वा कायवचीपयोगस्स निद्दोसभावेन सुद्धि। पतिरूपदेसवासी, हि सप्पुरिससेवी च यथावुत्तविसुद्धपयोगो होति। तथाविसुद्धेन योनिसोमनसिकारपुब्बङ्गमेन धम्मस्सवनपयोगेन, विप्पटिसाराभावावहेन च कायवचीपयोगेन अविक्खित्तचित्तो परियत्तियं विसारदो होति, तथाभूतो च थेरो, तेन विञ्ञायति पुरिमचक्कद्वयसिद्धिया थेरस्स पयोगसुद्धि सिद्धावाति। तेन किं विभावितन्ति आह ‘‘ताय चा’’तिआदि। अधिगमब्यत्तिसिद्धीति पटिवेधसङ्खाते अधिगमे छेकभावसिद्धि। अधिगमेतब्बतो हि पटिविज्झितब्बतो पटिवेधो ‘‘अधिगमो’’ति अट्ठकथासु वुत्तो, आगमोति च परियत्ति आगच्छन्ति अत्तत्थपरत्थादयो एतेन, आभुसो वा गमितब्बो ञातब्बोति कत्वा।&lt;br&gt;&#xA;तेन किमनुभावितन्ति आह ‘‘इती’’तिआदि। इतीति एवं वुत्तनयेन, तस्मा सिद्धत्ताति वा कारणनिद्देसो। वचनन्ति निदानवचनं लोकतो, धम्मतो च सिद्धाय उपमाय तमत्थं ञापेतुं ‘‘अरुणुग्गं विया’’तिआदिमाह। ‘‘उपमाय मिधेकच्चे, अत्थं जानन्ति पण्डिता’’ति (जा॰ २.१९.२४) हि वुत्तम्। अरुणोति सूरियस्स उदयतो पुब्बभागे उट्ठितरंसि, तस्स उग्गं उग्गमनं उदयतो उदयन्तस्स उदयावासमुग्गच्छतो सूरियस्स पुब्बङ्गमं पुरेचरं भवितुं अरहति वियाति सम्बन्धो। इदं वुत्तं होति – आगमाधिगमब्यत्तिया ईदिसस्स थेरस्स वुत्तनिदानवचनं भगवतो वचनस्स पुब्बङ्गमं भवितुमरहति, निदानभावं गतं होतीति इदमत्थजातं अनुभावितन्ति।&lt;br&gt;&#xA;इदानि अपरम्पि पुब्बे वुत्तस्स असम्मोहासम्मोससङ्खातस्स दीपेतब्बस्सत्थस्स दीपकेहि एवं-सद्द सुत-सद्देहि पकासेतब्बमत्थं पकासेन्तो ‘‘अपरो नयो’’तिआदिमाह। तत्थ हि ‘‘नानप्पकारपटिवेधदीपकेन , सोतब्बप्पभेदपटिवेधदीपकेना’’ति च इमिना तेहि सद्देहि पुब्बे दीपितं असम्मोहासम्मोससङ्खातं दीपेतब्बत्थमाह असम्मोहेन नानप्पकारपटिवेधस्स, असम्मोसेन च सोतब्बप्पभेदपटिवेधस्स सिज्झनतो। ‘‘अत्तनो’’तिआदीहि पन पकासेतब्बत्थम्। तेन वुत्तं आचरियधम्मपालत्थेरेन ‘‘नानप्पकारपटिवेधदीपकेनातिआदिना एवं-सद्द सुत-सद्दानं थेरस्स अत्थब्यञ्जनेसु असम्मोहासम्मोसदीपनतो चतुपटिसम्भिदावसेन अत्थयोजनं दस्सेती’’ति (दी॰ नि॰ टी॰ १.१)। हेतुगब्भञ्चेतं पदद्वयं, नानप्पकारपटिवेधसङ्खातस्स, सोतब्बप्पभेद-पटिवेधसङ्खातस्स च दीपेतब्बत्थस्स दीपकत्ताति वुत्तं होति। सन्तस्स विज्जमानस्स भावो सब्भावो, अत्थपटिभानपटिसम्भिदाहि सम्पत्तिया सब्भावो तथा। ‘‘सम्भव’’न्तिपि पाठो, सम्भवनं सम्भवो, अत्थपटिभानपटिसम्भिदासम्पत्तीनं सम्भवो तथा। एवं इतरत्थापि। ‘‘सोतब्बप्पभेदपटिवेधदीपकेना’’ति एतेन पन अयं सुत-सद्दो एवं-सद्दसन्निधानतो, वक्खमानापेक्खाय वा सामञ्ञेनेव वुत्तेपि सोतब्बधम्मविसेसं आमसतीति दस्सेति। एत्थ च सोतब्बधम्मसङ्खाताय पाळिया निदस्सेतब्बानं भासितत्थपयोजनत्थानं, तीसु च ञाणेसु पवत्तञाणस्स नानप्पकारभावतो तब्भावपटिवेधदीपकेन एवं-सद्देन अत्थपटिभानपटिसम्भिदासम्पत्तिसब्भावदीपनं युत्तं, सोतब्बधम्मस्स पन अत्थाधिगमहेतुतो, तंवसेन च तदवसेसहेतुप्पभेदस्स गहितत्ता, निरुत्तिभावतो च सोतब्बप्पभेददीपकेन सुत-सद्देन धम्मनिरुत्तिपटिसम्भिदासम्पत्तिसब्भावदीपनं युत्तन्ति वेदितब्बम्। तदेवत्थञ्हि ञापेतुं ‘‘असम्मोहदीपकेन, असम्मोसदीपकेना’’ति च अवत्वा तथा वुत्तन्ति।&lt;br&gt;&#xA;एवं असम्मोहासम्मोससङ्खातस्स दीपेतब्बस्सत्थस्स दीपकेहि एवं-सद्द सुत-सद्देहि पकासेतब्बमत्थं पकासेत्वा इदानि योनिसोमनसिकाराविक्खेपसङ्खातस्स दीपेतब्बस्सत्थस्स दीपकेहिपि तेहि पकासेतब्बमत्थं पकासेन्तो ‘‘एवन्ति चा’’तिआदिमाह। तत्थ हि ‘‘एवन्ति…पे॰… भासमानो, सुतन्ति इदं…पे॰… भासमानो’’ति च इमिना तेहि सद्देहि पुब्बे दीपितं योनिसोमनसिकाराविक्खेपसङ्खातं दीपेतब्बत्थमाह, ‘‘एते मया’’तिआदीहि पन पकासेतब्बत्थं सवनयोगदीपकन्ति च अविक्खेपवसेन सवनयोगस्स सिज्झनतो तदेव सन्धायाह । तथा हि आचरियधम्मपालत्थेरेन वुत्तं ‘‘सवनधारणवचीपरिचरिया परियत्तिधम्मानं विसेसेन सोतावधारणपटिबद्धाति ते अविक्खेपदीपकेन सुतसद्देन योजेत्वा’’ति (दी॰ नि॰ टी॰ १.१)। मनोदिट्ठीहि परियत्तिधम्मानं अनुपेक्खनसुप्पटिवेधा विसेसतो मनसिकारपटिबद्धा, तस्मा तद्दीपकवचनेनेव एते मया धम्मा मनसानुपेक्खिता दिट्ठिया सुप्पटिविद्धाति इममत्थं पकासेतीति वुत्तं ‘‘एवन्ति च…पे॰… दीपेती’’ति तत्थ धम्माति परियत्तिधम्मा। मनसानुपेक्खिताति ‘‘इध सीलं कथितं, इध समाधि, इध पञ्ञा, एत्तकाव एत्थ अनुसन्धयो’’तिआदिभेदेन मनसा अनुपेक्खिता। दिट्ठिया सुप्पटिविद्धाति निज्झानक्खन्तिसङ्खाताय, ञातपरिञ्ञासङ्खाताय वा दिट्ठिया तत्थ वुत्तरूपारूपधम्मे ‘‘इति रूपं, एत्तकं रूप’’न्तिआदिना सुट्ठु ववत्थापेत्वा पटिविद्धा।&lt;br&gt;&#xA;सवनधारणवचीपरिचरिया च परियत्तिधम्मानं विसेसेन सोतावधारणपटिबद्धा, तस्मा तद्दीपकवचनेनेव बहू मया धम्मा सुता धाता वचसा परिचिताति इममत्थं पकासेतीति वुत्तं ‘‘सुतन्ति इदं…पे॰… दीपेती’’ति। तत्थ सुताति सोतद्वारानुसारेन विञ्ञाता। धाताति सुवण्णभाजने पक्खित्तसीहवसा विय मनसि सुप्पतिट्ठितभावसाधनेन उपधारिता। वचसा परिचिताति पगुणतासम्पादनेन वाचाय परिचिता सज्झायिता। इदानि पकासेतब्बत्थद्वयदीपकेन यथावुत्तसद्दद्वयेन विभावेतब्बमत्थं विभावेन्तो ‘‘तदुभयेनपी’’तिआदिमाह। तत्थ तदुभयेनाति पुरिमनये, पच्छिमनये च यथावुत्तस्स पकासेतब्बस्सत्थस्स पकासकेन तेन दुब्बिधेन सद्देन। अत्थब्यञ्जनपारिपूरिं दीपेन्तोति आदरजननस्स कारणवचनम्। तदेव कारणं ब्यतिरेकेन विवरति, युत्तिया वा दळ्हं करोति ‘‘अत्थब्यञ्जनपरिपुण्णञ्ही’’तिआदिना। असुणन्तोति चेत्थ लक्खणे, हेतुम्हि वा अन्त-सद्दो। महता हिताति महन्ततो हितस्मा। परिबाहिरोति सब्बतो भागेन बाहिरो।&lt;br&gt;&#xA;एतेन पन विभावेतब्बत्थदीपकेन सद्दद्वयेन अनुभावेतब्बत्थमनुभावेन्तो ‘‘एवं मे सुतन्ति इमिना’’तिआदिमाह। पुब्बे विसुं विसुं अत्थे योजितायेव एते सद्दा इध एकस्सेवानुभावत्थस्स अनुभावकभावेन गहिताति ञापेतुं ‘‘सकलेना’’ति वुत्तम्। कामञ्च मे-सद्दो इमस्मिं ठाने पुब्बेन योजितो, तदपेक्खानं पन एवं-सद्द सुत-सद्दानं सहचरणतो, अविनाभावतो च तथा वुत्तन्ति दट्ठब्बम्। तथागतप्पवेदितन्ति तथागतेन पकारतो विदितं, भासितं वा। अत्तनो अदहन्तोति अत्तनि ‘‘ममेद’’न्ति अट्ठपेन्तो। भुम्मत्थे चेतं सामिवचनम्। असप्पुरिसभूमिन्ति असप्पुरिसविसयं, सो च अत्थतो अपकतञ्ञुतासङ्खाता ‘‘इधेकच्चो पापभिक्खु तथागतप्पवेदितं धम्मविनयं परियापुणित्वा अत्तनो दहती’’ति (पारा॰ १९५) एवं महाचोरदीपकेन भगवता वुत्ता अनरियवोहारावत्था, तथा चाह ‘‘तथागत…पे॰… अदहन्तो’’ति। हुत्वाति चेत्थ सेसो। तथा सावकत्तं पटिजानन्तोति सप्पुरिसभूमिओक्कमनसरूपकथनम्। ननु च आनन्दत्थेरस्स ‘‘ममेतं वचन’’न्ति अधिमानस्स, महाकस्सपत्थेरादीनञ्च तदासङ्काय अभावतो असप्पुरिसभूमिसमतिक्कमादिवचनं निरत्थकं सियाति? नयिदमेवं ‘‘एवं मे सुत’’न्ति वदन्तेन अयम्पि अत्थो अनुभावितोति अत्थस्सेव दस्सनतो। तेन हि अनुभावेतब्बमत्थंयेव तथा दस्सेति, न पन आनन्दत्थेरस्स अधिमानस्स, महाकस्सपत्थेरादीनञ्च तदासङ्काय सम्भवन्ति निट्ठमेत्थ गन्तब्बम्। केचि पन ‘‘देवतानं परिवितक्कापेक्खं तथावचनं, तस्मा एदिसी चोदना अनवकासा’’ति वदन्ति। तस्मिं किर समये एकच्चानं देवतानं एवं चेतसो परिवितक्को उदपादि ‘‘भगवा च परिनिब्बुतो, अयञ्चायस्मा आनन्दो देसनाकुसलो, इदानि धम्मं देसेति, सक्यकुलप्पसुतो तथागतस्स भाता, चूळपितुपुत्तो च, किं नु खो सो सयं सच्छिकतं धम्मं देसेति, उदाहु भगवतोयेव वचनं यथासुत’’न्ति, तेसमेव चेतोपरिवितक्कमञ्ञाय तदभिपरिहरणत्थं असप्पुरिसभूमिसमतिक्कमनादिअत्थो अनुभावितोति। सायेव यथावुत्ता अनरियवोहारावत्था असद्धम्मो, तदवत्थानोक्कमनसङ्खाता च सावकत्तपटिजानना सद्धम्मो। एवं सति परियायन्तरेन पुरिमत्थमेव दस्सेतीति गहेतब्बम्। अपिच कुहनलपनादिवसेन पवत्तो अकुसलरासि असद्धम्मो, तब्बिरहितभावो च सद्धम्मो। ‘‘केवल’’न्तिआदिनापि वुत्तस्सेवत्थस्स परियायन्तरेन दस्सनं, यथावुत्ताय अनरियवोहारावत्थाय परिमोचेति। सावकत्तं पटिजाननेन सत्थारं अपदिसतीति अत्थो। अपिच सत्थुकप्पादिकिरियतो अत्तानं परिमोचेति तक्किरियासङ्काय सम्भवतो। ‘‘सत्थु भगवतोयेव वचनं मयासुत’’न्ति सत्थारं अपदिसतीति अत्थन्तरमनुभावनं होति। ‘‘जिनवचन’’न्तिआदिपि परियायन्तरदस्सनं, अत्थन्तरमनुभावनमेव वा। अप्पेतीति निदस्सेति। दिट्ठधम्मिकसम्परायिकपरमत्थेसु यथारहं सत्ते नेतीति नेत्ति, धम्मोयेव नेत्ति तथा। वुत्तनयेन चेत्थ उभयथा अधिप्पायो वेदितब्बो।&lt;br&gt;&#xA;अपरम्पि अनुभावेतब्बमत्थमनुभावेति ‘‘अपिचा’’तिआदिना। तत्थ उप्पादितभावतन्ति देसनावसेन पवत्तितभावम्। पुरिमवचनं विवरन्तोति भगवता देसितवसेन पुरिमतरं संविज्जमानं भगवता वचनमेव उत्तानिं करोन्तो, इदं वचनन्ति सम्बन्धो। चतूहि वेसारज्जञाणेहि विसारदस्स, विसारदहेतुभूतचतुवेसारज्जञाणसम्पन्नस्स वा। दसञाणबलधरस्स। सम्मासम्बुद्धभावसङ्खाते उत्तमट्ठाने ठितस्स, उसभस्स इदन्ति वा अत्थेन आसभसङ्खाते अकम्पनसभावभूते ठाने ठितस्स। ‘‘एवमेव खो भिक्खवे, यदा तथागतो लोके उप्पज्जति…पे॰… सो धम्मं देसेती’’तिआदिना (अ॰ नि॰ ४.३३) सीहोपमसुत्तादीसु आगतेन अनेकनयेन सीहनादनदिनो। सब्बसत्तेसु, सब्बसत्तानं वा उत्तमस्स। न चेत्थ निद्धारणलक्खणाभावतो निद्धारणवसेन समासो। सब्बत्थ हि सक्कतगन्थेसु, सासनगन्थेसु च एवमेव वुत्तम्। धम्मेन सत्तानमिस्सरस्स। धम्मस्सेव इस्सरस्स तदुप्पादनवसेनातिपि वदन्ति। सेसपदद्वयं तस्सेवत्थस्स परियायन्तरदीपनम्। धम्मेन लोकस्स पदीपमिव भूतस्स, तदुप्पादकभावेन वा धम्मसङ्खातपदीपसम्पन्नस्स। ‘‘धम्मकायोति भिक्खवे, तथागतस्सेतं अधिवचन’’न्ति (दी॰ नि॰ ३.११८) हि वुत्तम्। धम्मेन लोकपटिसरणभूतस्स, धम्मसङ्खातेन वा पटिसरणेन सम्पन्नस्स। ‘‘यंनूनाहं…पे॰… तमेव धम्मं सक्कत्वा गरुं कत्वा मानेत्वा पूजेत्वा उपनिस्साय विहरेय्य’’न्ति (अ॰ नि॰ ४.२१; सं॰ नि॰ १.१७३) हि वुत्तम्। सद्धिन्द्रियादिसद्धम्मसङ्खातस्स वरचक्कस्स पवत्तिनो, सद्धम्मानमेतस्स वा आणाचक्कवरस्स पवत्तिनो सम्मासम्बुद्धस्स तस्स भगवतो इदं वचनं सम्मुखाव मया पटिग्गहितन्ति योजेतब्बम्। ब्यञ्जनेति पदसमुदायभूते वाक्ये। कङ्खा वा विमति वाति एत्थ दळ्हतरं निविट्ठा विचिकिच्छा कङ्खा। नातिसंसप्पनं मतिभेदमत्तं विमति। सम्मुखा पटिग्गहितमिदं मयाति तथा अकत्तब्बभावकारणवचनम्। अत्तना उप्पादितभावं अप्पटिजानन्तो पुरिमवचनं विवरन्तोति पन अस्सद्धियविनासनस्स, सद्धासम्पदमुप्पादनस्स च कारणवचनम्। ‘‘तेनेत’’न्तिआदिना यथावुत्तमेवत्थं उदानवसेन दस्सेति।&lt;br&gt;&#xA;‘‘एवं मे सुत’’न्ति एवं वदन्तो गोतमगोत्तस्स सम्मासम्बुद्धस्स सावको, गोतमगोत्तसम्बन्धो वा सावको आयस्मा आनन्दो भगवता भासितभावस्स, सम्मुखा पटिग्गहितभावस्स च सूचनतो, तथासूचनेनेव च खलितदुन्निरुत्तादिगहणदोसाभावस्स सिज्झनतो सासने अस्सद्धं विनासयति, सद्धं वड्ढेतीति अत्थो। एत्थ च पञ्चमादयो तिस्सो अत्थयोजना आकारादिअत्थेसु अग्गहितविसेसमेव एवं-सद्दं गहेत्वा दस्सिता, ततो परा तिस्सो आकारत्थमेव एवं-सद्दं गहेत्वा विभाविता, पच्छिमा पन तिस्सो यथाक्कमं आकारत्थं, निदस्सनत्थं, अवधारणत्थञ्च एवं-सद्दं गहेत्वा योजिताति दट्ठब्बम्। होन्ति चेत्थ –&lt;br&gt;&#xA;‘‘दस्सनं दीपनञ्चापि, पकासनं विभावनम्।&lt;br&gt;&#xA;अनुभावनमिच्चत्थो, किरियायोगेन पञ्चधा॥&lt;br&gt;&#xA;दस्सितो परम्पराय, सिद्धो नेकत्थवुत्तिया।&lt;br&gt;&#xA;एवं मे सुतमिच्चेत्थ, पदत्तये नयञ्ञुना’’ति॥&lt;br&gt;&#xA;एक-सद्दो पन अञ्ञसेट्ठासहायसङ्ख्यादीसु दिस्सति। तथा हेस ‘‘सस्सतो अत्ता च लोको च, इदमेव सच्चं मोघमञ्ञन्ति इत्थेके अभिवदन्ती’’तिआदीसु (म॰ नि॰ ३.२७) अञ्ञत्थे दिस्सति, ‘‘चेतसो एकोदिभाव’’न्तिआदीसु (दी॰ नि॰ १.२२८; पारा॰ ११) सेट्ठे, ‘‘एकोवूपकट्ठो’’तिआदीसु (दी॰ नि॰ १.४०५; दी॰ नि॰ २.२१५; म॰ नि॰ १.८०; सं॰ नि॰ ३.६३; विभ॰ ४.४४५) असहाये, ‘‘एकोव खो भिक्खवे, खणो च समयो च ब्रह्मचरियवासाया’’तिआदीसु (अ॰ नि॰ ८.२९) सङ्ख्यायं, इधापि सङ्ख्यायमेवाति दस्सेन्तो आह ‘‘एकन्ति गणनपरिच्छेदनिद्देसो’’ति (इतिवु॰ अट्ठ॰ १; दी॰ नि॰ टी॰ १.परिब्बाजककथावण्णना) एकोयेवेस समयो, न द्वे वा तयो वाति ऊनाधिकाभावेन गणनस्स परिच्छेदनिद्देसो एकन्ति अयं सद्दोति अत्थो, तेन कस्स परिच्छिन्दनन्ति अनुयोगे सति ‘‘समय’’न्ति वुत्तन्ति दस्सेन्तो आह ‘‘समयन्ति परिच्छिन्ननिद्देसो’’ति। एवं परिच्छेदपरिच्छिन्नवसेन वुत्तेपि ‘‘अयं नाम समयो’’ति सरूपतो अनियमितत्ता अनियमितवचनमेवाति दस्सेति ‘‘एकं…पे॰…. दीपन’’न्ति इमिना।&lt;br&gt;&#xA;इदानि समयसद्दस्स अनेकत्थवुत्तितं अत्थुद्धारवसेन दस्सेत्वा इधाधिप्पेतमत्थं नियमेन्तो ‘‘तत्था’’तिआदिमाह। तत्थाति तस्मिं ‘‘एकं समय’’न्ति पदद्वये, समभिनिविट्ठो समय सद्दोति सम्बन्धो। न पन दिस्सतीति तेस्वेकस्मिंयेव अत्थे इध पवत्तनतो। समवायेति पच्चयसामग्गियं, कारणसमवायेति अत्थो। खणेति ओकासे। हेतुदिट्ठीसूति हेतुम्हि चेव लद्धियञ्च। अस्साति समयसद्दस्स। कालञ्च समयञ्च उपादायाति एत्थ कालो नाम उपसङ्कमनस्स युत्तकालो। समयो नाम तस्सेव पच्चयसामग्गी, अत्थतो पन तदनुरूपसरीरबलञ्चेव तप्पच्चयपरिस्सयाभावो च। उपादानं नाम ञाणेन तेसं गहणं, तस्मा यथावुत्तं कालञ्च समयञ्च पञ्ञाय गहेत्वा उपधारेत्वाति अत्थो। इदं वुत्तं होति – सचे अम्हाकं स्वे गमनस्स युत्तकालो भविस्सति, काये बलमत्ता च फरिस्सति, गमनपच्चया च अञ्ञो अफासुविहारो न भविस्सति, अथेतं कालञ्च गमनकारणसमवायसङ्खातं समयञ्च उपधारेत्वा अप्पेव नाम स्वेपि आगच्छेय्यामाति। खणोति ओकासो। तथागतुप्पादादिको हि मग्गब्रह्मचरियस्स ओकासो तप्पच्चयपटिलाभहेतुत्ता। खणो एव च समयो। यो ‘‘खणो’’ति च ‘‘समयो’’ति च वुच्चति, सो एकोवाति अधिप्पायो। दियड्ढो मासो सेसो गिम्हानं उण्हसमयो। वस्सानस्स पठमो मासो परिळाहसमयो। महासमयोति महासमूहो। समासो वा एस, ब्यासो वा। पवुट्ठं वनं पवनं, तस्मिं, कपिलवत्थुसामन्ते महावनसङ्खाते वनसण्डेति अत्थो। समयोपि खोति एत्थ समयोति सिक्खापदपूरणस्स हेतु। भद्दालीति तस्स भिक्खुस्स नामम्। इदं वुत्तं होति – तया भद्दालि पटिविज्झितब्बयुत्तकं एकं कारणं अत्थि, तम्पि ते न पटिविद्धं न सल्लक्खितन्ति। किं तं कारणन्ति आह ‘‘भगवापि खो’’तिआदि।&lt;br&gt;&#xA;‘‘उग्गहमानो’’तिआदीसु मानोति तस्स परिब्बाजकस्स पकतिनामं, किञ्चि किञ्चि पन सिप्पं उग्गहेतुं समत्थताय ‘‘उग्गहमानो’’ति नं सञ्जानन्ति, तस्मा ‘‘उग्गहमानो’’ति वुच्चति। समणमुण्डिकस्स पुत्तो समणमुण्डिकापुत्तो। सो किर देवदत्तस्स उपट्ठाको। समयं दिट्ठिं पकारेन वदन्ति एत्थाति समयप्पवादको, तस्मिं, दिट्ठिप्पवादकेति अत्थो। तस्मिं किर ठाने चङ्कीतारुक्खपोक्खरसातिप्पभूतयो ब्राह्मणा, निगण्ठाचेलकपरिब्बाजकादयो च पब्बजिता सन्निपतित्वा अत्तनो अत्तनो समयं पकारेन वदन्ति कथेन्ति दीपेन्ति, तस्मा सो आरामो ‘‘समयप्पवादको’’ति वुच्चति। स्वेव तिन्दुकाचीरसङ्खाताय तिम्बरूसकरुक्खपन्तिया परिक्खित्तत्ता ‘‘तिन्दुकाचीरो’’ति वुच्चति। एका साला एत्थाति एकसालको। यस्मा पनेत्थ पठमं एका साला अहोसि, पच्छा पन महापुञ्ञं पोट्ठपादपरिब्बाजकं निस्साय बहू साला कता, तस्मा तमेव पठमं कतं एकं सालं उपादाय लद्धपुब्बनामवसेन ‘‘एकसालको’’ति वुच्चति। मल्लिकाय नाम पसेनदिरञ्ञो देविया उय्यानभूतो सो पुप्फफलसच्छन्नो आरामो, तेन वुत्तं ‘‘मल्लिकाय आरामे’’ति। पटिवसतीति तस्मिं फासुताय वसति।&lt;br&gt;&#xA;दिट्ठे धम्मेति पच्चक्खे अत्तभावे। अत्थोति वुड्ढि। कम्मकिलेसवसेन सम्परेतब्बतो सम्मा पापुणितब्बतो सम्परायो, परलोको, तत्थ नियुत्तो सम्परायिको, परलोकत्थो। अत्थाभिसमयाति यथावुत्तउभयत्थसङ्खातहितपटिलाभा। सम्परायिकोपि हि अत्थो कारणस्स निप्फन्नत्ता पटिलद्धो नाम होतीति तं अत्थद्वयमेकतो कत्वा ‘‘अत्थाभिसमया’’ति वुत्तम्। धिया पञ्ञाय तंतदत्थे राति गण्हाति, धी वा पञ्ञा एतस्सत्थीति धीरो। पण्डा वुच्चति पञ्ञा। सा हि सुखुमेसुपि अत्थेसु पडति गच्छति, दुक्खादीनं वा पीळनादिआकारं जानातीति पण्डा। ताय इतो गतोति पण्डितो। अथ वा इता सञ्जाता पण्डा एतस्स, पडति वा ञाणगतिया गच्छतीति पण्डितो। सम्मा मानाभिसमयाति मानस्स सम्मा पहानेन। सम्माति चेत्थ अग्गमग्गञाणेन समुच्छेदप्पहानं वुत्तम्। अन्तन्ति अवसानम्। पीळनं तंसमङ्गिनो हिंसनं अविप्फारिताकरणम्। तदेव अत्थो तथा त्थ-कारस्स ट्ठ-कारं कत्वा। समेच्च पच्चयेहि कतभावो सङ्खतट्ठो। दुक्खदुक्खतादिवसेन सन्तापनं परिदहनं सन्तापट्ठो। जराय, मरणेन चाति द्विधा विपरिणामेतब्बो विपरिणामट्ठो । अभिसमेतब्बो पटिविज्झितब्बो अभिसमयट्ठो, पीळनादीनियेव। तानि हि अभिसमेतब्बभावेन एकीभावमुपनेत्वा ‘‘अभिसमयट्ठो’’ति वुत्तानि। अभिसमयस्स वा पटिवेधस्स अत्थो गोचरो अभिसमयट्ठोति तानियेव तब्बिसय-भावूपगमन-सामञ्ञतो एकत्तेन वुत्तानि। एत्थ च उपसग्गानं जोतकमत्तत्ता तस्स तस्स अत्थस्स वाचको समयसद्दो एवाति समयसद्दस्स अत्थुद्धारेपि सउपसग्गो अभिसमयो वुत्तो।&lt;br&gt;&#xA;तेसु पन अत्थेसु अयं वचनत्थो – सहकारीकारणवसेन सन्निज्झं समेति समवेतीति समयो, समवायो। समेति समागच्छति मग्गब्रह्मचरियमेत्थ तदाधारपुग्गलवसेनाति समयो, खणो। समेन्ति एत्थ, एतेन वा संगच्छन्ति धम्मा, सत्ता वा सहजातादीहि, उप्पादादीहि चाति समयो, कालो। धम्मप्पवत्तिमत्तताय हि अत्थतो अभूतोपि कालो धम्मप्पवत्तिया अधिकरणं, करणं विय च परिकप्पनामत्तसिद्धेन रूपेन वोहरीयति। समं, सम्मा वा अवयवानं अयनं पवत्ति अवट्ठानन्ति समयो, समूहो यथा ‘‘समुदायो’’ति। अवयवानं सहावट्ठानमेव हि समूहो, न पन अवयवविनिमुत्तो समूहो नाम कोचि परमत्थतो अत्थि। पच्चयन्तरसमागमे एति फलं उप्पज्जति, पवत्तति वा एतस्माति समयो, हेतु यथा ‘‘समुदयो’’ति। सो हि पच्चयन्तरसमागमनेनेव अत्तनो फलं उप्पादट्ठितिसमङ्गीभावं करोति। समेति संयोजनभावतो सम्बन्धो हुत्वा एति अत्तनो विसये पवत्तति, दळ्हग्गणभावतो वा तंसञ्ञुत्ता सत्ता अयन्ति एतेन यथाभिनिवेसं पवत्तन्तीति समयो, दिट्ठि। दिट्ठिसंयोजनेन हि सत्ता अतिविय बज्झन्ति। समिति सङ्गति समोधानं समयो, पटिलाभो। समस्स निरोधस्स यानं पापुणनं, सम्मा वा यानं अपगमो अप्पवत्ति समयो, पहानम्। अभिमुखं ञाणेन सम्मा एतब्बो अभिगन्तब्बोति अभिसमयो, धम्मानं अविपरीतो सभावो। अभिमुखभावेन तं तं सभावं सम्मा एति गच्छति बुज्झतीति अभिसमयो, धम्मानं यथाभूतसभावावबोधो।&lt;br&gt;&#xA;ननु च अत्थमत्तं यथाधिप्पेतं पति सद्दा अभिनिविसन्तीति न एकेन सद्देन अनेके अत्था अभिधीयन्ति, अथ कस्मा इध समयसद्दस्स अनेकधा अत्थो वुत्तोति? सच्चमेतं सद्दविसेसे अपेक्खिते सद्दविसेसे हि अपेक्खिते न एकेन सद्देन अनेकत्थाभिधानं सम्भवति। न हि यो कालादिअत्थो समय-सद्दो, सोयेव समूहादिअत्थं वदति। एत्थ पन तेसं तेसमत्थानं समयसद्दवचनीयतासामञ्ञमुपादाय अनेकत्थता समय-सद्दस्स वुत्ताति। एवं सब्बत्थ अत्थुद्धारे। होति चेत्थ –&lt;br&gt;&#xA;‘‘सामञ्ञवचनीयतं, उपादाय अनेकधा।&lt;br&gt;&#xA;अत्थं वदे न हि सद्दो, एको नेकत्थको सिया’’ति॥&lt;br&gt;&#xA;समवायादिअत्थानं इध असम्भवतो, कालस्सेव च अपदिसितब्बत्ता ‘‘इध पनस्स कालो अत्थो’’ति वुत्तम्। देसदेसकादीनं विय हि कालस्स निदानभावेन अधिप्पेतत्ता सोपि इध अपदिसीयति। ‘इमिना कीदिसं कालं दीपेतीति आह ‘‘तेना’’तिआदि। तेनाति कालत्थेन समय-सद्देन। अड्ढमासो पक्खवसेन वुत्तो, पुब्बण्हादिको दिवसभागवसेन, पठमयामादिको पहारवसेन। आदि-सद्देन खणलयादयो सङ्गहिता, अनियमितवसेन एकं कालं दीपेतीति अत्थो।&lt;br&gt;&#xA;कस्मा पनेत्थ अनियमितवसेन कालो निद्दिट्ठो, न उतुसंवच्छरादिना नियमितवसेनाति आह ‘‘तत्थ किञ्चापी’’तिआदि। किञ्चापि पञ्ञाय विदितं सुववत्थापितं, तथापीति सम्बन्धो। वचसा धारेतुं वा सयं उद्दिसितुं वा परेन उद्दिसापेतुं वा न सक्का नानप्पकारभावतो बहु च वत्तब्बं होति याव कालप्पभेदो, ताव वत्तब्बत्ता। ‘‘एकं समय’’न्ति वुत्ते पन न सो कालप्पभेदो अत्थि, यो एत्थानन्तोगधो सियाति दस्सेति ‘‘एकेनेव पदेन तमत्थं समोधानेत्वा’’ति इमिना। एवं लोकियसम्मतकालवसेन समयत्थं दस्सेत्वा इदानि सासने पाकटकालवसेन समयत्थं दस्सेतुं ‘‘ये वा इमे’’तिआदि वुत्तम्। अपिच उतुसंवच्छरादिवसेन नियमं अकत्वा समयसद्दस्स वचने अयम्पि गुणो लद्धोयेवाति दस्सेन्तो ‘‘ये वा इमे’’तिआदिमाह। सामञ्ञजोतना हि विसेसे अवतिट्ठति तस्सा विसेसपरिहारविसयत्ता। तत्थ ये इमे समयाति सम्बन्धो। भगवतो मातुकुच्छिओक्कमनकालो चेत्थ गब्भोक्कन्तिसमयो। चत्तारि निमित्तानि पस्सित्वा संवेजनकालो संवेगसमयो। छब्बस्सानि सम्बोधिसमधिगमाय चरियकालो दुक्करकारिकसमयो। देवसिकं झानफलसमापत्तीहि वीतिनामनकालो दिट्ठधम्मसुखविहारसमयो, विसेसतो पन सत्तसत्ताहानि झानसमापत्तिवळञ्जनकालो। पञ्चचत्तालीसवस्सानि तंतंधम्मदेसनाकालो देसनासमयो। आदि-सद्देन यमकपाटिहारियसमयादयो सङ्गण्हाति। पकासाति दससहस्सिलोकधातुपकम्पनओभासपातुभावादीहि पाकटा। ‘‘एकं समय’’न्ति वुत्ते तदञ्ञेपि समया सन्तीति अत्थापत्तितो तेसु समयेसु इध देसनासमयसङ्खातो समयविसेसो ‘‘एकं समय’’न्ति वुत्तोति दीपेतीति अधिप्पायो।&lt;br&gt;&#xA;यथावुत्तप्पभेदेसुयेव समयेसु एकदेसं पकारन्तरेहि सङ्गहेत्वा दस्सेतुं ‘‘यो चाय’’न्तिआदि वुत्तम्। तत्थ हि ञाणकिच्चसमयो, अत्तहितपटिपत्तिसमयो च अभिसम्बोधिसमयोयेव। अरियतुण्हीभावसमयो दिट्ठधम्मसुखविहारसमयो। करुणाकिच्चपरहितपटिपत्तिधम्मिकथासमयो देसनासमयो, तस्मा तेसु वुत्तप्पभेदेसु समयेसु एकदेसोव पकारन्तरेन दस्सितोति दट्ठब्बम्। ‘‘सन्निपतितानं वो भिक्खवे द्वयं करणीयं धम्मी कथा वा अरियो वा तुण्हीभावो’’ति (उदा॰ १२) वुत्तसमये सन्धाय ‘‘सन्निपतितानं करणीयद्वयसमयेसू’’ति वुत्तम्। तेसुपि समयेसूति करुणाकिच्चपरहितपटिपत्तिधम्मिकथादेसनासमयेसुपि। अञ्ञतरं समयं सन्धाय ‘‘एकं समय’’न्ति वुत्तं अत्थतो अभेदत्ता।&lt;br&gt;&#xA;अञ्ञत्थ विय भुम्मवचनेन च करणवचनेन च निद्देसमकत्वा इध उपयोगवचनेन निद्देसपयोजनं निद्धारेतुकामो परम्मुखेन चोदनं समुट्ठपेति ‘‘कस्मा पनेत्था’’तिआदिना। एत्थाति ‘‘एकं समय’’न्ति इमस्मिं पदे, करणवचनेन निद्देसो कतो यथाति सम्बन्धो। भवन्ति एत्थाति भुम्मं, ओकासो, तत्थ पवत्तं वचनं विभत्ति भुम्मवचनम्। करोति किरियमभिनिप्फादेभि एतेनाति करणं, किरियानिप्फत्तिकारणम्। उपयुज्जितब्बो किरियायाति उपयोगो, कम्मं, तत्थ वचनं तथा। ‘‘तत्था’’तिआदिना यथावुत्तचोदनं परिहरति। तत्थाति तेसु अभिधम्मतदञ्ञसुत्तपदविनयेसु। तथाति भुम्मवचनकरणवचनेहि अत्थसम्भवतो चाति योजेतब्बं, अधिकरणभावेनभावलक्खणत्थानं, हेतुकरणत्थानञ्च सम्भवतोति अत्थो। इधाति इधस्मिं सुत्तपदे। अञ्ञथाति उपयोगवचनेन। अत्थसम्भवतोति अच्चन्तसंयोगत्थस्स सम्भवतो।&lt;br&gt;&#xA;‘‘तत्थ ही’’तिआदि तब्बिवरणम्। इतोति ‘‘एकं समय’’न्ति सुत्तपदतो। अधिकरणत्थोति आधारत्थो। भवनं भावो, किरिया, किरियाय किरियन्तरलक्खणं भावेनभावलक्खणं, तदेवत्थो तथा। केन समयत्थेन इदं अत्थद्वयं सम्भवतीति अनुयोगे सति तदत्थद्वयसम्भवानुरूपेन समयत्थेन, तं दळ्हं करोन्तो ‘‘अधिकरणञ्ही’’तिआदिमाह। पदत्थतोयेव हि यथावुत्तमत्थद्वयं सिद्धं, विभत्ति पन जोतकमत्ता। तत्थ कालसङ्खातो, कालसद्दस्स वा अत्थो यस्साति कालत्थो। समूहसङ्खातो, ‘समूहसद्दस्स वा अत्थो यस्साति समूहत्थो, को सो? समयो। इदं वुत्तं होति – कालत्थो, समूहत्थो च समयो तत्थ अभिधम्मे वुत्तानं फस्सादिधम्मानं अधिकरणं आधारोति, यस्मिं काले, धम्मपुञ्जे वा कामावचरं कुसलं चित्तं उप्पन्नं होति, तस्मिंयेव काले, धम्मपुञ्जे वा फस्सादयोपि होन्तीति अयञ्हि तत्थ अत्थो। ननु चायं उपादापञ्ञत्तिमत्तो कालो, वोहारमत्तो च समूहो, सो कथं अधिकरणं सिया तत्थ वुत्तधम्मानन्ति? नायं दोसो। यथा हि कालो सयं परमत्थतो अविज्जमानोपि सभावधम्मपरिच्छिन्नत्ता आधारभावेन पञ्ञातो, सभावधम्मपरिच्छिन्नो च तङ्खणप्पवत्तानं ततो पुब्बे, परतो च अभावतो ‘‘पुब्बण्हेजातो, सायन्हे आगच्छती’’तिआदीसु, समूहो च अवयवविनिमुत्तो विसुं अविज्जमानोपि कप्पनामत्तसिद्धत्ता अवयवानं आधारभावेन पञ्ञापीयति ‘‘रुक्खे साखा, यवरासियं पत्तसम्भूतो’’तिआदीसु, एवमिधापि सभावधम्मपरिच्छिन्नत्ता, कप्पनामत्तसिद्धत्ता च तदुभयं तत्थ वुत्तधम्मानं अधिकरणभावेन पञ्ञापीयतीति।&lt;br&gt;&#xA;‘‘खणसमवायहेतुसङ्खातस्सा’’तिआदि भावेनभावलक्खणत्थसम्भवदस्सनम्। तत्थ खणो नाम अट्ठक्खणविनिमुत्तो नवमो बुद्धुप्पादक्खणो, यानि वा पनेतानि ‘‘चत्तारिमानि भिक्खवे, चक्कानि, येहि समन्नागतानं देवमुस्सानं चतुचक्कं पवत्तती’’ति (अ॰ नि॰ ४.३१) एत्थ पतिरूपदेसवासो सप्पुरिसूपनिस्सयो अत्तसम्मापणीधि पुब्बेकतपुञ्ञताति चत्तारि चक्कानि वुत्तानि, तानि एकज्झं कत्वा ओकासट्ठेन ‘‘खणो’’ति वेदितब्बानि। तानि हि कुसलुप्पत्तिया ओकासभूतानि। समवायो नाम ‘‘चक्खुञ्च पटिच्च रूपे च उप्पज्जति चक्खुविञ्ञाण’’न्तिआदिना (म॰ नि॰ १.२०४; ३.४२१, ४२५, ४२६; सं॰ नि॰ २.४३, ४४; सं॰ नि॰ ३.६०; कथा॰ ४६५, ४६७) निद्दिट्ठा चक्खुविञ्ञाणादिसाधारणफलनिप्फादकत्तेन सण्ठिता चक्खुरूपादिपच्चयसामग्गी। चक्खुरूपादीनञ्हि चक्खुविञ्ञाणादि साधारणफलम्। हेतु नाम योनिसोमनसिकारादिजनकहेतु। यथावुत्तस्स खणसङ्खातस्स, समवायसङ्खातस्स, हेतुसङ्खातस्स च समयस्स सत्तासङ्खातेन भावेन तेसं फस्सादीनं धम्मानं सत्तासङ्खातो भावो लक्खीयति विञ्ञायतीति अत्थो। इदं वुत्तं होति – यथा ‘‘गावीसु दुय्हमानासु गतो, दुद्धासु आगतो’’ति एत्थ दोहनकिरियाय गमनकिरिया लक्खीयति, एवमिधापि यथावुत्तस्स समयस्स सत्ताकिरियाय चित्तस्स उप्पादकिरिया, फस्सादीनं भवनकिरिया च लक्खीयतीति। ननु चेत्थ सत्ताकिरिया अविज्जमानाव, कथं ताय लक्खीयतीति? सच्चं, तथापि ‘‘यस्मिं समये’’ति च वुत्ते सतीति अयमत्थो विञ्ञायमानो एवहोति अञ्ञकिरियासम्बन्धाभावे पदत्थस्स सत्ताविरहाभावतो, तस्मा अत्थतो गम्यमानाय ताय सत्ताकिरियाय लक्खीयतीति। अयञ्हि तत्थ अत्थो – यस्मिं यथावुत्ते खणे, पच्चयसमवाये, हेतुम्हि वा सति कामावचरं कुसलं चित्तं उप्पन्नं होति, तस्मिंयेव खणे, पच्चयसमवाये, हेतुम्हि वा सति फस्सादयोपि होन्तीति। अयं पन अत्थो अभिधम्मेयेव (अट्ठसा॰ कामावचरकुसलपदभाजनीये) निदस्सनवसेन वुत्तो, यथारहमेस नयो अञ्ञेसुपि सुत्तपदेसूति। तस्माति अधिकरणत्थस्स, भावेनभावलक्खणत्थस्स च सम्भवतो। तदत्थजोतनत्थन्ति तदुभयत्थस्स समयसद्दत्थभावेन विज्जमानस्सेव भुम्मवचनवसेन दीपनत्थम्। विभत्तियो हि पदीपो विय वत्थुनो विज्जमानस्सेव अत्थस्स जोतकाति, अयमत्थो सद्दसत्थेसु पाकटोयेव।&lt;br&gt;&#xA;हेतुअत्थो, करणत्थो च सम्भवतीति ‘‘अन्नेन वसति, विज्जाय वसती’’तिआदीसु विय हेतुअत्थो, ‘‘फरसुना छिन्दति, कुदालेन खणती’’तिआदीसु विय करणत्थो च सम्भवति। कथं पन सम्भवतीति आह ‘‘यो हि सो’’तिआदि। विनये (पारा॰ २०) आगतसिक्खापदपञ्ञत्तियाचनवत्थुवसेन थेरं मरियादं कत्वा ‘‘सारिपुत्तादीहिपि दुविञ्ञेय्यो’’ति वुत्तम्। तेन समयेन हेतुभूतेन करणभूतेनाति एत्थ पन तंतंवत्थुवीतिक्कमोव सिक्खापदपञ्ञत्तिया हेतु चेव करणञ्च। तथा हि यदा भगवा सिक्खापदपञ्ञत्तिया पठममेव तेसं तेसं तत्थ तत्थ सिक्खापदपञ्ञत्तिहेतुभूतं तं तं वीतिक्कमं अपेक्खमानो विहरति , तदा तं तं वीतिक्कमं अपेक्खित्वा तदत्थं वसतीति सिद्धो वत्थुवीतिक्कमस्स सिक्खापदपञ्ञत्तिहेतुभावो ‘‘अन्नेनवसती’’तिआदीसु अन्नमपेक्खित्वा तदत्थं वसतीतिआदिना कारणेन अन्नादीनं हेतुभावो विय। सिक्खापदपञ्ञत्तिकाले पन तेनेव पुब्बसिद्धेन वीतिक्कमेन सिक्खापदं पञ्ञपेति, तस्मा सिक्खापदपञ्ञत्तिया साधकतमत्ता करणभावोपि वीतिक्कमस्सेव सिद्धो ‘‘असिना छिन्दती’’तिआदीसु असिना छिन्दनकिरियं साधेतीतिआदिना कारणेन असिआदीनं करणभावो विय। एवं सन्तेपि वीतिक्कमं अपेक्खमानो तेनेव सद्धिं तन्निस्सितम्पि कालं अपेक्खित्वा विहरतीति कालस्सापि इध हेतुभावो वुत्तो, सिक्खापदं पञ्ञपेन्तो च तं तं वीतिक्कमकालं अनतिक्कमित्वा तेनेव कालेन सिक्खापदं पञ्ञपेतीति वीतिक्कमनिस्सयस्स कालस्सापि करणभावो वुत्तो, तस्मा इमिना परियायेन कालस्सापि हेतुभावो, करणभावो च लब्भतीति वुत्तं ‘‘तेन समयेन हेतुभूतेन करणभूतेना’’ति, निप्परियायेन पन वीतिक्कमोयेव हेतुभूतो, करणभूतो च। सो हि वीतिक्कमक्खणे हेतु हुत्वा पच्छा सिक्खापदपञ्ञापनक्खणे करणम्पि होतीति। सिक्खापदानि पञ्ञापयन्तोति वीतिक्कमं पुच्छित्वा भिक्खुसङ्घं सन्निपातापेत्वा ओतिण्णवत्थुं तं पुग्गलं पटिपुच्छित्वा, विगरहित्वा च तं तं वत्थुओतिण्णकालं अनतिक्कमित्वा तेनेव कालेन करणभूतेन सिक्खापदानि पञ्ञपेन्तो। सिक्खापदपञ्ञत्तिहेतुञ्च अपेक्खमानोति ततियपाराजिकादीसु (पारा॰ १६२) विय सिक्खापदपञ्ञत्तिया हेतुभूतं तं तं वत्थुवीतिक्कमसमयं अपेक्खमानो तेन समयेन हेतुभूतेन भगवा तत्थ तत्थ विहासीति अत्थो।&lt;br&gt;&#xA;‘‘सिक्खापदानि पञ्ञापयन्तो, सिक्खापदपञ्ञत्तिहेतुञ्च अपेक्खमानो’’ति इदं यथाक्कमं करणभावस्स, हेतुभावस्स च समत्थनवचनं, तस्मा तदनुरूपं ‘‘तेनसमयेन करणभूतेन हेतुभूतेना’’ति एवं वत्तब्बेपि पठमं ‘‘हेतुभूतेना’’ति उप्पटिपाटिवचनं तत्थ हेतुभावस्स सातिसयमधिप्पेतत्ता वुत्तन्ति वेदितब्बम्। ‘‘भगवा हि वेरञ्जायं विहरन्तो धम्मसेनापतित्थेरस्स सिक्खापदपञ्ञत्तियाचनहेतुभूतं परिवितक्कसमयं अपेक्खमानो तेन समयेन हेतुभूतेन विहासी’’ति तीसुपि किर गण्ठिपदेसु वुत्तम्। ‘‘किं पनेत्थ युत्तिचिन्ताय, आचरियस्स इध कमवचनिच्छा नत्थीति एवमेतं गहेतब्बं – अञ्ञासुपि हि अट्ठकथासु अयमेव अनुक्कमो वुत्तो, न च तासु ‘तेन समयेन वेरञ्जायं विहरती’ति विनयपाळिपदे हेतुअत्थस्सेव सातिसयं अधिप्पेतभावदीपनत्थं वुत्तो अविसयत्ता, सिक्खापदानि पञ्ञापयन्तो हेतुभूतेन, करणभूतेन च समयेन विहासि, सिक्खापदपञ्ञत्तिहेतुञ्च अपेक्खमानो हेतुभूतेन समयेन विहासीति एवमेत्थ यथालाभं सम्बन्धभावतो एवं वुत्तो’’तिपि वदन्ति। तस्माति यथावुत्तस्स दुविधस्सापि अत्थस्स सम्भवतो। तदत्थजोतनत्थन्ति वुत्तनयेन करणवचनेन तदुभयत्थस्स जोतनत्थम्। तत्थाति तस्मिं विनये। एत्थ च सिक्खापदपञ्ञत्तिया एव वीतिक्कमसमयस्स साधकतमत्ता तस्स करणभावे ‘‘सिक्खापदानि पञ्ञापयन्तो’’ति अज्झाहरितपदेन सम्बन्धो, हेतुभावे पन तदपेक्खनमत्तत्ता ‘‘विहरती’’ति पदेनेवाति दट्ठब्बम्। तथायेव हि वुत्तं ‘‘तेन समयेन हेतुभूतेन, करणभूतेन च सिक्खापदानि पञ्ञापयन्तो, सिक्खापदपञ्ञत्तिहेतुञ्च अपेक्खमानो भगवा तत्थ तत्थ विहासी’’ति। करणञ्हि किरियत्थं, न हेतु विय किरियाकारणम्। हेतु पन किरियाकारणं, न करणं विय किरियत्थोति।&lt;br&gt;&#xA;‘‘इध पना’’तिआदिना उपयोगवचनस्स अच्चन्तसंयोगत्थसम्भवदस्सनं, अच्चन्तमेव दब्बगुणकिरियाहि संयोगो अच्चन्तसंयोगो, निरन्तरमेव तेहि संयुत्तभावोति वुत्तं होति। सोयेवत्थो तथा। एवंजातिकेति एवंसभावे। कथं सम्भवतीति आह ‘‘यञ्ही’’तिआदि। अच्चन्तमेवाति आरब्भतो पट्ठाय याव देसनानिट्ठानं, ताव एकंसमेव, निरन्तरमेवाति अत्थो। करुणाविहारेनाति परहितपटिपत्तिसङ्खातेन करुणाविहारेन। तथा हि करुणानिदानत्ता देसनाय इध परहितपटिपत्ति ‘‘करुणाविहारो’’ति वुत्ता, न पन करुणासमापत्तिविहारो। न हि देसनाकाले देसेतब्बधम्मविसयस्स देसनाञाणस्स सत्तविसयाय महाकरुणाय सहुप्पत्ति सम्भवति भिन्नविसयत्ता, तस्मा करुणाय पवत्तो विहारोति कत्वा परहितपटिपत्तिविहारो इध ‘‘करुणाविहारो’’ति वेदितब्बो। तस्माति अच्चन्तसंयोगत्थसम्भवतो। तदत्थजोतनत्थन्ति वुत्तनयेन उपयोगविभत्तिया तदत्थस्स जोतनत्थं उपयोगनिद्देसो कतो यथा ‘‘मासं सज्झायति, दिवसं भुञ्जती’’ति। तेनाति येन कारणेन अभिधम्मे, इतो अञ्ञेसु च सुत्तपदेसु भुम्मवचनस्स अधिकरणत्थो, भावेनभावलक्खणत्थो च, विनये करणवचनस्स हेतुअत्थो, करणत्थो च इध उपयोगवचनस्स अच्चन्तसंयोगत्थो सम्भवति, तेनाति अत्थो। एतन्ति यथा वुत्तस्सत्थस्स सङ्गहगाथापदं अञ्ञत्राति अभिधम्मे इतो अञ्ञेसु सुत्तपदेसु, विनये च। समयोति समयसद्दो। सद्देयेव हि विभत्तिपरा भवतिअत्थे असम्भवतो। सोति स्वेव समयसद्दो।&lt;br&gt;&#xA;एवं अत्तनो मतिं दस्सेत्वा इदानि पोराणाचरियमतिं दस्सेतुं ‘‘पोराणा पना’’तिआदि वुत्तम्। पोराणाति च पुरिमा अट्ठकथाचरिया। ‘‘तस्मिं समये’’ति वा…पे॰… ‘‘एकं समय’’न्ति वा एस भेदोति सम्बन्धो। अभिलापमत्तभेदोति वचनमत्तेन भेदो विसेसो, न पन अत्थेन, तेनाह ‘‘सब्बत्थ भुम्ममेवत्थो’’ति, सब्बेसुपि अत्थतो आधारो एव अत्थोति वुत्तं होति । इमिना च वचनेन सुत्तविनयेसु विभत्तिविपरिणामो कतो, भुम्मत्थे वा उपयोगकरणविभत्तियो सिद्धाति दस्सेति। ‘‘तस्मा’’तिआदिना तेसं मतिदस्सने गुणमाह।&lt;br&gt;&#xA;भारियट्ठेन गरु। तदेवत्थं सङ्केततो समत्थेति ‘‘गरुं ही’’तिआदिना सङ्केतविसयो हि सद्दो तंववत्थितोयेव चेस अत्थबोधकोति। गरुन्ति गरुकातब्बं जनम्। ‘‘लोके’’ति इमिना न केवलं सासनेयेव, लोकेपि गरुकातब्बट्ठेन भगवाति सङ्केतसिद्धीति दस्सेति। यदि गरुकातब्बट्ठेन भगवा, अथ अयमेव सातिसयं भगवा नामाति दस्सेन्तो ‘‘अयञ्चा’’तिआदिमाह। तथा हि लोकनाथो अपरिमितनिरुपमप्पभावसीलादिगुणविसेससमङ्गिताय, सब्बानत्थपरिहारपुब्बङ्गमाय निरवसेसहितसुखविधानतप्पराय निरतिसयाय पयोगसम्पत्तिया सदेवमनुस्साय पजाय अच्चन्तुपकारिताय च अपरिमाणासु लोकधातूसु अपरिमाणानं सत्तानं उत्तमं गारवट्ठानन्ति। न केवलं लोकेयेव, अथ खो सासनेपीति दस्सेति ‘‘पोराणेही’’तिआदिना, पोराणेहीति च अट्ठकथाचरियेहीति अत्थो। सेट्ठवाचकवचनम्पि सेट्ठगुणसहचरणतो सेट्ठमेवाति वुत्तं ‘‘भगवाति वचनं सेट्ठ’’न्ति। वुच्चति अत्थो, एतेनाति हि वचनं, सद्दो। अथ वा वुच्चतीति वचनं, अत्थो, तस्मा यो ‘‘भगवा’’ति वचनेन वचनीयो अत्थो, सो सेट्ठोति अत्थो। भगवाति वचनमुत्तमन्ति एत्थापि एसेव नयो। गारवयुत्तोति गरुभावयुत्तो गरुगुणयोगत्ता, सातिसयं वा गरुकरणारहताय गारवयुत्तो, गारवारहोति अत्थो। येन कारणत्तयेन सो तथागतो गरु भारियट्ठेन, तेन ‘‘भगवा’’ति वुच्चतीति सम्बन्धो। गरुताकारणदस्सनञ्हेतं पदत्तयम्। ‘‘सिप्पादिसिक्खापकापि गरूयेव नाम होन्ति, न च गारवयुत्ता, अयं पन तादिसो न होति, तस्मा गरूति कत्वा ‘गारवयुत्तो’ति वुत्त’’न्ति केचि। एवं सति तदेतं विसेसनपदमत्तं, पुरिमपदद्वयमेव कारणदस्सनं सिया।&lt;br&gt;&#xA;अपिचाति अत्थन्तरविकप्पत्थे निपातो, अपरो नयोति अत्थो। तत्थ –&lt;br&gt;&#xA;‘‘वण्णगमो वण्णविपरियायो,&lt;br&gt;&#xA;द्वे चापरे वण्णविकारनासा।&lt;br&gt;&#xA;धातूनमत्थातिसयेन योगो,&lt;br&gt;&#xA;तदुच्चते पञ्चविधा निरुत्ती’’ति॥ –&lt;br&gt;&#xA;वुत्तं निरुत्तिलक्खणं गहेत्वा, ‘‘पिसोदरादीनि यथोपदिट्ठ’’न्ति वुत्तसद्दनयेन वा पिसोदरादिआकतिगणपक्खेपलक्खणं गहेत्वा लोकिय लोकुत्तरसुखाभिनिब्बत्तकं सीलादिपारप्पत्तं भाग्यमस्स अत्थीति ‘‘भाग्यवा’’ति वत्तब्बे ‘‘भगवा’’ति वुत्तन्ति आह ‘‘भाग्यवा’’ति। तथा अनेकभेदभिन्नकिलेससतसहस्सानि, सङ्खेपतो वा पञ्चमारे अभञ्जीति ‘‘भग्गवा’’ति वत्तब्बे ‘‘भगवा’’ति वुत्तन्ति दस्सेति ‘‘भग्गवा’’ति इमिना। लोके च भग-सद्दो इस्सरियधम्मयससिरीकामपयत्तेसु छसु धम्मेसु पवत्तति, ते च भगसङ्खाता धम्मा अस्स सन्तीति भगवाति अत्थं दस्सेतुं ‘‘युत्तो भगेहि चा’’ति वुत्तम्। कुसलादीहि अनेकभेदेहि सब्बधम्मे विभजि विभजित्वा विवरित्वा देसेसीति ‘‘विभत्तवा’’ति वत्तब्बे ‘‘भगवा’’ति वुत्तन्ति आह ‘‘विभत्तवा’’ति। दिब्बब्रह्मअरियविहारे, कायचित्तउपधिविवेके, सुञ्ञतानिमित्ताप्पणिहितविमोक्खे, अञ्ञे च लोकियलोकुत्तरे उत्तरिमनुस्सधम्मे भजि सेवि बहुलमकासीति ‘‘भत्तवा’’ति वत्तब्बे ‘‘भगवा’’ति वुत्तन्ति दस्सेति ‘‘भत्तवा’’ति इमिना। तीसु भवेसु तण्हासङ्खातं गमनमनेन वन्तं वमितन्ति ‘‘भवेसु वन्तगमनो’’ति वत्तब्बे भवसद्दतो भ-कारं गमनसद्दतो ग-कारं वन्तसद्दतो व-कारं आदाय, तस्स च दीघं कत्वा वण्णविपरियायेन ‘‘भगवा’’ति वुत्तन्ति दस्सेतुं ‘‘वन्तगमनो भवेसू’’ति वुत्तम्। ‘‘यतो भाग्यवा, ततो भगवा’’तिआदिना पच्चेकं योजेतब्बम्। अस्स पदस्साति ‘‘भगवा’’ति पदस्स। वित्थारत्थोति वित्थारभूतो अत्थो। ‘‘सो चा’’तिआदिना गन्थमहत्तं परिहरति। वुत्तोयेव, न पन इध पन वत्तब्बो विसुद्धिमग्गस्स इमिस्सा अट्ठकथाय एकदेसभावतोति अधिप्पायो।&lt;br&gt;&#xA;अपिच भगे वनि, वमीति वा भगवा। सो हि भगे सीलादिगुणे वनि भजि सेवि, ते वा भगसङ्खाते सीलादिगुणे विनेय्यसन्तानेसु ‘‘कथं नु खो उप्पज्जेय्यु’’न्ति वनि याचि पत्थयि, एवं भगे वनीति भगवा, भगे वा सिरिं, इस्सरियं, यसञ्च वमि खेळपिण्डं विय छड्डयि। तथा हि भगवा हत्थगतं चक्कवत्तिसिरिं, चतुदीपिस्सरियं, चक्कवत्तिसम्पत्तिसन्निस्सयञ्च सत्तरतनसमुज्जलं यसं अनपेक्खो छड्डयि। अथ वा भानि नाम नक्खत्तानि, तेहि समं गच्छन्ति पवत्तन्तीति भगा आकारस्स रस्सं कत्वा, सिनेरुयुगन्धरादिगता भाजनलोकसोभा। ता भगा वमि तप्पटिबद्धछन्दरागप्पहानेन पजहि, एवं भगे वमीति भगवाति एवमादीहि तत्थ तत्थागतनयेहि चस्स अत्थो वत्तब्बो, अम्हेहि पन सो गन्थभीरुजनानुग्गहणत्थं, गन्थगरुतापरिहरणत्थञ्च अज्झुपेक्खितोति।&lt;br&gt;&#xA;एवमेतेसं अवयवत्थं दस्सेत्वा इदानि समुदायत्थं दस्सेन्तो पुरिमपदत्तयस्स समुदायत्थेन वुत्तावसेसेन तेसमत्थानं पटियोगिताय तेनापि सह दस्सेतुं ‘‘एत्तावता’’तिआदिमाह। एत्तावताति एतस्स ‘‘एवं मे सुत’’न्ति वचनेन ‘‘एकं समयं भगवा’’ तिवचनेनाति इमेहि सम्बन्धो। एत्थाति एतस्मिं निदानवचने। यथासुतं धम्मं देसेन्तोति एत्थ अन्त-सद्दो हेतुअत्थो। तथादेसितत्ता हि पच्चक्खं करोति नाम। एस नयो अपरत्थापि। ‘‘यो खो आनन्द, मया धम्मो च…पे॰… सत्था’’ति वचनतो धम्मस्स सत्थुभावपरियायो विज्जतेवाति कत्वा ‘‘धम्मसरीरं पच्चक्खं करोती’’ति वुत्तम्। धम्मकायन्ति हि भगवतो सम्बन्धीभूतं धम्मसङ्खातं कायन्ति अत्थो। तथा च वुत्तं ‘‘धम्मकायोति भिक्खवे, तथागतस्सेतं अधिवचन’’न्ति। तं पन किमत्थियन्ति आह ‘‘तेना’’तिआदि। तेनाति च तादिसेन पच्चक्खकरणेनाति अत्थो। इदं अधुना वक्खमानसुत्तं पावचनं पकट्ठं उत्तमं बुद्धस्स भगवतो वचनं नाम। तस्मा तुम्हाकं अतिक्कन्तसत्थुकं अतीतसत्थुकभावो न होतीति अत्थो। भावप्पधानो हि अयं निद्देसो, भावलोपो वा, इतरथा पावचनमेव अनतिक्कन्तसत्थुकं, सत्थुअदस्सनेन पन उक्कण्ठितस्स जनस्स अतिक्कन्तसत्थुकभावोति अत्थो आपज्जेय्य, एवञ्च सति ‘‘अयं वो सत्थाति सत्थुअदस्सनेन उक्कण्ठितं जनं समस्सासेती’’ तिवचनेन सह विरोधो भवेय्याति वदन्ति। इदं पावचनं सत्थुकिच्चनिप्फादनेन न अतीतसत्थुकन्ति पन अत्थो। सत्थूति कम्मत्थे छट्ठी, समासपदं वा एतं सत्थुअदस्सनेनाति। उक्कण्ठनं उक्कण्ठो, किच्छजीविता। ‘‘कठ किच्छजीवने’’ति हि वदन्ति। तमितो पत्तोति उक्कण्ठितो, अनभिरतिया वा पीळितो विक्खित्तचित्तो हुत्वा सीसं उक्खिपित्वा उद्धं कण्ठं कत्वा इतो चितो च ओलोकेन्तो आहिण्डति, विहरति चाति उक्कण्ठितो निरुत्तिनयेन, तं उक्कण्ठितम्। सद्दसामत्थियाधिगतमत्तो चेस, वोहारतो पन अनभिरतिया पीळितन्ति अत्थो। एस नयो सब्बत्थ। समस्सासेतीति अस्सासं जनेति।&lt;br&gt;&#xA;तस्मिं समयेति इमस्स सुत्तस्स सङ्गीतिसमये। कामं विज्जमानेपि भगवति एवं वत्तुमरहति, इध पन अविज्जमानेयेव तस्मिं एवं वदति, तस्मा सन्धायभासितवसेन तदत्थं दस्सेतीति आह ‘‘अविज्जमानभावं दस्सेन्तो’’ति। परिनिब्बानन्ति अनुपादिसेसनिब्बानधातुवसेन खन्धपरिनिब्बानम्। तेनाति तथासाधनेन। एवंविधस्साति एवंपकारस्स, एवंसभावस्सातिपि अत्थो। नाम-सद्दो गरहायं निपातो ‘‘अत्थि नाम आनन्द थेरं भिक्खुं विहेसियमानं अज्झुपेक्खिस्सथा’’तिआदीसु (अ॰ नि॰ ५.१६६) विय, तेन एदिसो अपि भगवा परिनिब्बुतो, का नाम कथा अञ्ञेसन्ति गरहत्थं जोतेति। अरियधम्मस्साति अरियानं धम्मस्स, अरियभूतस्स वा धम्मस्स। दसविधस्स कायबलस्स, ञाणबलस्स च वसेन दसबलधरो। वजिरस्स नाम मणिविसेसस्स सङ्घातो समूहो एकग्घनो, तेन समानो कायो यस्साति तथा। इदं वुत्तं होति – यथा वजिरसङ्घातो नाम न अञ्ञेन मणिना वा पासाणेन वा भेज्जो, अपि तु सोयेव अञ्ञं मणिं वा पासाणं वा भिन्दति। तेनेव वुत्तं ‘‘वजिरस्स नत्थि कोचि अभेज्जो मणि वा पासाणो वा’’ति, एवं भगवापि केनचि अभेज्जसरीरो। न हि भगवतो रूपकाये केनचि अन्तरायो कातुं सक्काति। नामसद्दस्स गरहाजोतकत्ता पि-सद्दो सम्पिण्डनजोतको ‘‘न केवलं भगवायेव, अथ खो अञ्ञेपी’’ति। एत्थ च एवंगुणसमन्नागतत्ता अपरिनिब्बुतसभावेन भवितुं युत्तोपि एस परिनिब्बुतो एवाति पकरणानुरूपमत्थं दस्सेतुं ‘‘एव’’न्तिआदि वुत्तन्ति दट्ठब्बम्। आसा पत्थना केन जनेतब्बा, न जनेतब्बा एवाति अत्थो। ‘‘अहं चिरं जीविं, चिरं जीवामि, चिरं जीविस्सामि, सुखं जीविं, सुखं जीवामि, सुखं जीविस्सामी’’ति मज्जनवसेन उप्पन्नो मानो जीवितमदो नाम, तेन मत्तो पमत्तो तथा। संवेजेतीति संवेगं जनेति, ततोयेव अस्स जनस्स सद्धम्मे उस्साहं जनेति। संवेजनञ्हि उस्साहहेतु ‘‘संविग्गो योनिसो पदहती’’ति वचनतो।&lt;br&gt;&#xA;देसनासम्पत्तिं निद्दिसति वक्खमानस्स सकलसुत्तस्स ‘‘एव’’न्ति निदस्सनतो। सावकसम्पत्तिन्ति सुणन्तपुग्गलसम्पत्तिं निद्दिसति पटिसम्भिदाप्पत्तेन पञ्चसु ठानेसु भगवता एतदग्गे ठपितेन, पञ्चसु च कोसल्लेसु आयस्मता धम्मसेनापतिना पसंसितेन मया महासावकेन सुतं, तञ्च खो सयमेव सुतं न अनुस्सुतं, न च परम्पराभतन्ति अत्थस्स दीपनतो। कालसम्पत्तिं निद्दिसति भगवातिसदसन्निधाने पयुत्तस्स समयसद्दस्स बुद्धुप्पाद-पटिमण्डित-समय-भाव-दीपनतो। बुद्धुप्पादपरमा हि कालसम्पदा। तेनेतं वुच्चति –&lt;br&gt;&#xA;‘‘कप्पकसायकलियुगे , बुद्धुप्पादो अहो महच्छरियम्।&lt;br&gt;&#xA;हुतवहमज्झे जातं, समुदितमकरन्दमरविन्द’’न्ति॥ (दी॰ नि॰ टी॰ १.१; सं॰ नि॰ टी॰ १.१)।&lt;br&gt;&#xA;तस्सायमत्थो – कप्पसङ्खातकालसञ्चयस्स लेखनवसेन पवत्ते कलियुगसङ्खाते सकराजसम्मते वस्सादिसमूहे जातो बुद्धुप्पादखणसङ्खातो दिनसमूहो अन्धस्स पब्बतारोहनमिव कदाचि पवत्तनट्ठेन, अच्छरं पहरितुं युत्तट्ठेन च महच्छरियं होति। किमिव जातन्ति चे? हुतवहसङ्खातस्स पावकस्स मज्झे सम्मा उदितमधुमन्तं अरविन्दसङ्खातं वारिजमिव जातन्ति। देसकसम्पत्तिं निद्दिसति गुणविसिट्ठसत्तुत्तमगारवाधिवचनतो।&lt;br&gt;&#xA;एवं पदछक्कस्स पदानुक्कमेन नानप्पकारतो अत्थवण्णनं कत्वा इदानि ‘‘अन्तरा च राजगह’’न्तिआदीनं पदानमत्थवण्णनं करोन्तो ‘‘अन्तरा चा’’तिआदिमाह। अन्तरा च राजगहं अन्तरा च नाळन्दन्ति एत्थ समभिनिविट्ठो अन्तरा-सद्दो दिस्सति सामञ्ञवचनीयत्थमपेक्खित्वा पकरणादिसामत्थियादिगतत्थमन्तरेनाति अत्थो। एवं पनस्स नानत्थभावो पयोगतो अवगमीयतीति दस्सेति ‘‘तदन्तर’’न्तिआदिना। तत्थ तदन्तरन्ति तं कारणम्। मञ्च तञ्च मन्तेन्ति, किमन्तरं किं कारणन्ति अत्थो। विज्जन्तरिकायाति विज्जुनिच्छरणक्खणे। धोवन्ती इत्थी अद्दसाति सम्बन्धो। अन्तरतोति हदये। कोपाति चित्तकालुस्सियकरणतो चित्तपकोपा रागादयो। अन्तरा वोसानन्ति आरम्भनिप्फत्तीनं वेमज्झे परियोसानं आपादि। अपिचाति तथापि, एवं पभवसम्पन्नेपीति अत्थो। द्विन्नं महानिरयानन्ति लोहकुम्भीनिरये सन्धायाह। अन्तरिकायाति अन्तरेन। राजगहनगरं किर आविज्झित्वा महापेतलोको। तत्थ द्विन्नं महालोहकुम्भीनिरयानं अन्तरेन अयं तपोदा नदी आगच्छति, तस्मा सा कुथिता सन्दतीति। स्वायमिध विवरे पवत्तति तदञ्ञेसमसम्भवतो। एत्थ च ‘‘तदन्तरं को जानेय्य, (अ॰ नि॰ ६.४४; १०.७५) एतेसं अन्तरा कप्पा, गणनातो असङ्खिया, (बु॰ वं॰ २८.९) अन्तरन्तरा कथं ओपातेती’’तिआदीसु (म॰ नि॰ २.४२६; पहा॰ व॰ ६६; चूळव॰ ३७६) विय कारणवेमज्झेसु वत्तमाना अन्तरासद्दायेव उदाहरितब्बा सियुं, न पन चित्तखणविवरेसु वत्तमाना अन्तरिकअन्तरसद्दा । अन्तरासद्दस्स हि अयमत्थुद्धारोति। अयं पनेत्थाधिप्पायो सिया – येसु अत्थेसु अन्तरिकसद्दो, अन्तरसद्दो च पवत्तति, तेसु अन्तरासद्दोपीति समानत्थत्ता अन्तरासद्दत्थे वत्तमानो अन्तरिकसद्दो, अन्तरसद्दो, च उदाहटोति। अथ वा अन्तरासद्दोयेव ‘‘यस्सन्तरतो’’ति (उदा॰ २०) एत्थ गाथाबन्धसुखत्थं रस्सं कत्वा वुत्तो –&lt;br&gt;&#xA;‘‘यस्सन्तरतो न सन्ति कोपा,&lt;br&gt;&#xA;इतिभवाभवतञ्च वीतिवत्तो।&lt;br&gt;&#xA;तं विगतभयं सुखिं असोकं,&lt;br&gt;&#xA;देवा नानुभवन्ति दस्सनाया’’ति॥ (उदा॰ २०)। –&lt;br&gt;&#xA;हि अयं उदाने भद्दियसुत्ते गाथा। सोयेव इक-सद्देन सकत्थपवत्तेन पदं वड्ढेत्वा ‘‘अन्तरिकाया’’ति च वुत्तो, तस्मा उदाहरणोदाहरितब्बानमेत्थ विरोधाभावो वेदितब्बोति। किमत्थं अत्थविसेसनियमो कतोति आह ‘‘तस्मा’’तिआदि। ननु चेत्थ उपयोगवचनमेव, अथ कस्मा सम्बन्धीयत्थो वुत्तो, सम्बन्धीयत्थे वा कस्मा उपयोगवचनं कतन्ति अनुयोगसम्भवतो तं परिहरितुं ‘‘अन्तरासद्देन पना’’तिआदि वुत्तं, तेन सम्बन्धीयत्थे सामिवचनप्पसङ्गे सद्दन्तरयोगेन लद्धमिदं उपयोगवचनन्ति दस्सेति, न केवलं सासनेव, लोकेपि एवमेविदं लद्धन्ति दस्सेन्तो ‘‘ईदिसेसु चा’’तिआदिमाह। विसेसयोगतादस्सनमुखेन हि अयमत्थोपि दस्सितो। एकेनपि अन्तरा-सद्देन युत्तत्ता द्वे उपयोगवचनानि कातब्बानि। द्वीहि पन योगे का कथाति अत्थस्स सिज्झनतो। अक्खरं चिन्तेन्ति लिङ्गविभत्तियादीहीति अक्खरचिन्तका, सद्दविदू। अक्खर-सद्देन चेत्थ तम्मूलकानि पदादीनिपि गहेतब्बानि। यदिपि सद्दतो एकमेव युज्जन्ति, अत्थतो पन सो द्विक्खत्तुं योजेतब्बो एकस्सापि पदस्स आवुत्तियादिनयेन अनेकधा सम्पज्जनतोति दस्सेति ‘‘दुतियपदेनपी’’तिआदिना। को पन दोसो अयोजितेति आह ‘‘अयोजियमाने उपयोगवचनं न पापुणाती’’ति। दुतियपदं न पापुणातीति अत्थो सद्दन्तरयोगवसा सद्देयेव सामिवचनप्पसङ्गे उपयोगविभत्तिया इच्छितत्ता। सद्दाधिकारो हि विभत्तिपयोगो।&lt;br&gt;&#xA;अद्धान-सद्दो दीघपरियायोति आह ‘‘दीघमग्ग’’न्ति। कित्तावता पन सो दीघो नाम तदत्थभूतोति चोदनमपनेति ‘‘अद्धानगमनसमयस्स ही’’तिआदिना। अद्धानगमनसमयस्स विभङ्गेति गणभोजनसिक्खापदादीसु अद्धानगमनसमयसद्दस्स पदभाजनीयभूते विभङ्गे (पाचि॰ २१७)। अड्ढयोजनम्पि अद्धानमग्गो, पगेव तदुत्तरि। अड्ढमेव योजनस्स अड्ढयोजनं, द्विगावुतमत्तम्। इध पन चतुगावुतप्पमाणं योजनमेव, तस्मा ‘‘अद्धानमग्गपटिपन्नो’’ति वदतीति अधिप्पायो।&lt;br&gt;&#xA;महन्तसद्दो उत्तमत्थो, बह्वत्थो च इधाधिप्पेतोति आह ‘‘महता’’तिआदि। गुणमहत्तेनाति अप्पिच्छतादिगुणमहन्तभावेन। सङ्ख्यामहत्तेनाति गणनमहन्तभावेन। तदेवत्थं समत्थेति ‘‘सो ही’’तिआदिना। सो भिक्खुसङ्घोति इध आगतो तदा परिवारभूतो भिक्खुसङ्घो। महाति उत्तमो। वाक्येपि हि तमिच्छन्ति पयोगवसा। अप्पिच्छताति निल्लोभता सद्दो चेत्थ सावसेसो, अत्थो पन निरवसेसो। न हि ‘‘अप्पलोभताति अभित्थवितुमरहती’’ति अट्ठकथासु वुत्तम्। मज्झिमागमटीकाकारो पन आचरियधम्मपालत्थेरो एवमाह ‘‘अप्पसद्दस्स परित्तपरियायं मनसि कत्वा ‘ब्यञ्जनं सावसेसं विया’ति (महानि॰ अट्ठ॰ ८५) अट्ठकथायं वुत्तम्। अप्पसद्दो पनेत्थ ‘अभावत्थो’ तिपि सक्का विञ्ञातुं ‘अप्पाबाधतञ्चसञ्जानामी’तिआदीसु (म॰ नि॰ १.२२५) विया’’ति। सङ्ख्यायपि महाति गणनायपि बहु अहोसि, ‘‘भिक्खुसङ्घो’’ति पदावत्थिकन्तवचनवसेन संवण्णेतब्बपदस्स छेदनमिव होतीति तदपरामसित्वा ‘‘तेन भिक्खुसङ्घेना’’ति पुन वाक्यावत्थिकन्तवचनवसेन संवण्णेतब्बपदेन सदिसीकरणम्। एसा हि संवण्णनकानं पकति, यदिदं विभत्तियानपेक्खावसेन यथारहं संवण्णेतब्बपदत्थं संवण्णेत्वा पुन तत्थ विज्जमानविभत्तिवसेन परिवत्तेत्वा निक्खिपनन्ति। दिट्ठिसीलसामञ्ञेन संहतत्ता सङ्घोति इममत्थं विभावेन्तो आह ‘‘दिट्ठिसीलसामञ्ञसङ्घातेन समणगणेना’’ति। एत्थ पन ‘‘यायं दिट्ठि अरिया निय्यानिका निय्याति तक्करस्स सम्मा दुक्खक्खयाय, तथारूपाय दिट्ठिया दिट्ठिसामञ्ञगतो विहरती’’ति (दी॰ नि॰ ३.३२४, ३५६; म॰ नि॰ १.४९२; ३.५४; परि॰ २७४) एवं वुत्ताय दिट्ठिया। ‘‘यानि तानि सीलानि अखण्डानि अच्छिद्दानि असबलानि अकम्मासानि भुजिस्सानि विञ्ञुप्पसत्थानि अपरामट्ठानि समाधिसंवत्तनिकानि, तथारूपेसु सीलेसु सीलसामञ्ञगतो विहरती’’ति (दी॰ नि॰ ३.३२३; म॰ नि॰ १.४९२; ३.५४; अ॰ नि॰ ६.११; परि॰ २७४) एवं वुत्तानञ्च सीलानं सामञ्ञेन सङ्घातो सङ्घटितो समेतोति दिट्ठिसीलसामञ्ञसङ्घातो, समणगणो, दिट्ठिसीलसामञ्ञेन संहतोति वुत्तं होति। ‘‘दिट्ठिसीलसामञ्ञसङ्घाटसङ्खातेना’’ तिपि पाठो। तथा सङ्खातेन कतितेनाति अत्थो। तथा हि दिट्ठिसीलादीनं नियतसभावत्ता सोतापन्नापि अञ्ञमञ्ञं दिट्ठिसीलसामञ्ञेन संहता, पगेव सकदागामिआदयो, तथा च वुत्तं ‘‘नियतो सम्बोधिपरायणो’’ति, (सं॰ नि॰ २.४१; ५.१९८, १००४) ‘‘अट्ठानमेतं भिक्खवे, अनवकासो, यं दिट्ठिसम्पन्नो पुग्गलो सञ्चिच्चपाणं जीविता वोरोपेय्य, नेतं ठानं विज्जती’’ति च आदि। अरियपुग्गलस्स हि यत्थ कत्थचि दूरे ठितापि अत्तनो गुणसामग्गिया संहततायेव, ‘‘तथारूपाय दिट्ठिया दिट्ठिसामञ्ञगतो विहरति, (म॰ नि॰ १.४९२) तथारूपेसु सीलेसु सीलसामञ्ञगतो विहरती’’ति (म॰ नि॰ १.४९२) वचनतो पन पुथुज्जनानम्पि दिट्ठिसीलसामञ्ञेन संहतभावो लब्भतियेव। सद्धिं-सद्दो एकतोति अत्थे निपातो। पञ्च…पे॰… मत्तानीति पञ्च-सद्देन मत्तसद्दं सङ्खिपित्वा बाहिरत्थसमासो वुत्तो। एतेसन्ति भिक्खुसतानम्। पुन पञ्च मत्ता पमाणाति ब्यासो, निकारलोपो चेत्थ नपुंसकलिङ्गत्ता।&lt;br&gt;&#xA;सुप्पियोति तस्स नाममेव, न गुणादि। न केवलं भिक्खुसङ्घेन सद्धिं भगवायेव, अथ खो सुप्पियोपि परिब्बाजको ब्रह्मदत्तेन माणवेन सद्धिन्ति पुग्गलं सम्पिण्डेति, तञ्च खो मग्गपटिपन्नसभागताय एव, न सीलाचारादिसभागतायाति वुत्तं ‘‘पि-कारो’’तिआदि। सुखुच्चारणवसेन पुब्बापरपदानं सम्बन्धमत्तकरभावं सन्धाय ‘‘पदसन्धिकरो’’ति वुत्तं, न पन सरब्यञ्जनादिसन्धिभावं, तेनाह ‘‘ब्यञ्जनसिलिट्ठतावसेन वुत्तो’’ति, एतेन पदपूरणमत्तन्ति दस्सेति। अपिच अवधारणत्थोपि खो-सद्दो युत्तो ‘‘अस्सोसि खो वेरञ्जो ब्राह्मणो’’तिआदीसु (पारा॰ १) विय, तेन अद्धानमग्गपटिपन्नो अहोसियेव, नास्स मग्गपटिपत्तिया कोचि अन्तरायो अहोसीति अयमत्थो दीपितो होति। सञ्जयस्साति राजगहवासिनो सञ्जयनामस्स परिब्बाजकस्स, यस्स सन्तिके पठमं उपतिस्सकोलितापि पब्बजिंसु छन्नपरिब्बाजकोव , न अचेलकपरिब्बाजको। ‘‘यदा, तदा’’ति च एतेन समकालमेव अद्धानमग्गपटिपन्नतं दस्सेति। अतीतकालत्थो पाळियं होतिसद्दो योगविभागेन, तंकालापेक्खाय वा एवं वुत्तं, तदा होतीति अत्थो।&lt;br&gt;&#xA;अन्तेति समीपे। वसतीति वत्तपटिवत्तादिकरणवसेन सब्बिरियापथसाधारणवचनं, अवचरतीति वुत्तं होति, तेनेवाह ‘‘समीपचारो सन्तिकावचरो सिस्सो’’ति। चोदिता देवदूतेहीति दहरकुमारो जराजिण्णसत्तो गिलानो कम्मकारणा, कम्मकारणिका वा मतसत्तोति इमेहि पञ्चहि देवदूतेहि चोदिता ओवदिता संवेगं उप्पादिता समानापि। ते हि देवा विय दूता, विसुद्धिदेवानं वा दूताति देवदूता। हीनकायूपगाति अपायकायमुपगता। नरसङ्खाता ते माणवाति सम्बन्धो। सामञ्ञवसेन चेत्थ सत्तो ‘‘माणवो’’ति वुत्तो, इतरे पन विसेसवसेन। पकरणाधिगतो हेस अत्थुद्धारोति। कतकम्मेहीति कतचोरकम्मेहि। तरुणोति सोळसवस्सतो पट्ठाय पत्तवीसतिवस्सो, उदानट्ठकथायञ्हि ‘‘सत्ता जातदिवसतो पट्ठाय याव पञ्चदसवस्सका, ताव ‘कुमारका, बाला’ति च वुच्चन्ति। ततो परं वीसतिवस्सानि ‘युवानो’’’ति (उदा॰ अट्ठ॰ ४४) वुत्तम्। तरुणो, माणवो, युवाति च अत्थतो एकं, लोकिया पन ‘‘द्वादसवस्सतो पट्ठाय याव जरमप्पत्तो, ताव तरुणो’’तिपि वदन्ति।&lt;br&gt;&#xA;तेसु वा द्वीसु जनेसूति निद्धारणे भुम्मम्। यो वा ‘‘एकं समय’’न्ति पुब्बे अधिगतो कालो, तस्स पटिनिद्देसो तत्राति यञ्हि समयं भगवा अन्तरा राजगहञ्च नाळन्दञ्च अद्धानमग्गपटिपन्नो, तस्मिंयेव समये सुप्पियोपि तं अद्धानमग्गं पटिपन्नो अवण्णं भासति, ब्रह्मदत्तो च वण्णं भासतीति। निपातमत्तन्ति एत्थ मत्तसद्देन विसेसत्थाभावतो पदपूरणत्तं दस्सेति। मधुपिण्डिकपरियायोति मधुपिण्डिकदेसना नाम इति नं सुत्तन्तं धारेहि, राजञ्ञाति पायासिराजञ्ञनामकं राजानमालपति। परियायति परिवत्ततीति परियायो, वारो। परियायेति देसेतब्बमत्थं पटिपादेतीति परियायो, देसना। परियायति अत्तनो फलं पटिग्गहेत्वा पवत्ततीति परियायो, कारणम्। अनेकसद्देनेव अनेकविधेनाति अत्थो विञ्ञायति अधिप्पायमत्तेनाति आह ‘‘अनेकविधेना’’ति। कारणञ्चेत्थ कारणपतिरूपकमेव, न एकंसकारणं अवण्णकारणस्स अभूतत्ता, तस्मा कारणेनाति कारणपतिरूपकेनाति अत्थो। तथा हि वक्खति ‘‘अकारणमेव ‘कारण’न्ति वत्वा’’ति (दी॰ नि॰ अट्ठ॰ १.१)। जातिवसेनिदं बह्वत्थे एकवचनन्ति दस्सेति ‘‘बहूही’’तिआदिना।&lt;br&gt;&#xA;‘‘अवण्णविरहितस्स असमानवण्णसमन्नागतस्सपी’’ति वक्खमानकारणस्स अकारणभावहेतुदस्सनत्थं वुत्तं, दोसविरहितस्सपि असदिसगुणसमन्नागतस्सापीति अत्थो। बुद्धस्स भगवतो अवण्णं दोसं निन्दन्ति सम्बन्धो। ‘‘यं लोके’’तिआदिना अरसरूपनिब्भोगअकिरियवादउच्छेदवादजेगुच्छीवेनयिकतपस्सीअपगब्भभावानं कारणपतिरूपकं दस्सेति। तस्माति हि एतं ‘‘अरसरूपो…पे॰… अपगब्भो’’ति इमेहि पदेहि सम्बन्धितब्बम्। इदं वुत्तं होति – लोकसम्मतो अभिवादनपच्चुट्ठानअञ्जलीकम्मसामीचिकम्मआसनाभिनिमन्तनसङ्खातो सामग्गीरसो समणस्स गोतमस्स नत्थि, तस्मा सो सामग्गीरससङ्खातेन रसेन असम्पन्नसभावो, तेन सामग्गीरससङ्खातेन परिभोगेन असमन्नागतो। तस्स अकत्तब्बतावादो, उच्छिज्जितब्बतावादो च, तं सब्बं गूथं विय मण्डनजातियो पुरिसो जेगुच्छी। तस्स विनासको सोव तदकरणतो विनेतब्बो। तदकरणेन वयोवुड्ढे तापेति तदाचारविरहितताय वा कपणपुरिसो। तदकरणेन देवलोकगब्भतो अपगतो, तदकरणतो वा सो हीनगब्भो चाति एवं तदेव अभिवादनादिअकरणं अरसरूपतादीनं कारणपतिरूपकं दट्ठब्बम्। ‘‘नत्थि…पे॰… विसेसो’’ति एतस्स पन ‘‘सुन्दरिकाय नाम परिब्बाजिकाय मरणानवबोधो, संसारस्स आदिकोटिया अपञ्ञायनपटिञ्ञा, ठपनीयपुच्छाय अब्याकतवत्थुब्याकरण’’न्ति एवमादीनि कारणपतिरूपकानि निद्धारितब्बानि, तथा ‘‘तक्कपरियाहतं समणो…पे॰… सयम्पटिभान’’न्ति एतस्स ‘‘अनाचरियकेन सामं पटिवेधेन तत्थ तत्थ तथा तथा धम्मदेसना, कत्थचि परेसं पटिपुच्छाकथनं, महामोग्गल्लानादीहि आरोचितनयेनेव ब्याकरण’’न्ति एवमादीनि, ‘‘समणो…पे॰… न अग्गपुग्गलो’’ति एतेसं पन ‘‘सब्बधम्मानं कमेनेव अनवबोधो, लोकन्तस्स अजाननं, अत्तना इच्छिततपचाराभावो’’ति एवमादीनि। झानविमोक्खादि हेट्ठा वुत्तनयेन उत्तरिमनुस्सधम्मो। अरियं विसुद्धं, उत्तमं वा ञाणसङ्खातं दस्सनं, अलं किलेसविद्धंसनसमत्थं अरियञाणदस्सनं एत्थ, एतस्साति वा अलमरियञाणदस्सनो। स्वेव विसेसो तथा। अरियञाणदस्सनमेव वा विसेसं वुत्तनयेन अलं परियत्तं यस्स, यस्मिन्ति वा अलमरियञाणदस्सनविसेसो, उत्तरिमनुस्सधम्मोव। तक्कपरियाहतन्ति कप्पनामत्तेन समन्ततो आहरितं, वितक्केन वा परिघटितम्। वीमंसानुचरितन्ति वीमंसनाय पुनप्पुनं परिमज्जितम्। सयम्पटिभानन्ति सयमेव अत्तनो विभूतं, तादिसं धम्मन्ति सम्बन्धो। अकारणन्ति अयुत्तं अनुपपत्तिम्। कारणपदे चेतं विसेसनम्। न हि अरसरूपतादयो दोसा भगवति संविज्जन्ति, धम्मसङ्घेसु च दुरक्खातदुप्पटिपन्नादयो अकारणन्ति वा युत्तिकारणरहितं अत्तना पटिञ्ञामत्तम्। पकतिकम्मपदञ्चेतम्। इमस्मिञ्च अत्थे कारणं वत्वाति एत्थ कारणं इवाति इव-सद्दत्थो रूपकनयेन योजेतब्बो पतिरूपककारणस्स अधिप्पेतत्ता। तथा तथाति जातिवुड्ढानमनभिवादनादिना तेन तेन आकारेन। वण्णसद्दस्स गुणपसंसासु पवत्तनतो यथाक्कमं ‘‘अवण्णं दोसं निन्द’’न्ति वुत्तम्।&lt;br&gt;&#xA;दुरक्खातोति दुट्ठुमाक्खातो, तथा दुप्पटिवेदितो। वट्टतो निय्यातीति निय्यानं, तदेव निय्यानिको, ततो वा निय्यानं निस्सरणं, तत्थ नियुत्तोति निय्यानिको। वट्टतो वा निय्यातीति निय्यानिको य-कारस्स क-कारं, ई-कारस्स च रस्सं कत्वा। ‘‘अनीय-सद्दो हि बहुला कत्तुअभिधायको’’ति सद्दविदू वदन्ति, न निय्यानिको तथा। संसारदुक्खस्स अनुपसमसंवत्तनिको वुत्तनयेन। पच्चनीकपटिपदन्ति सम्मापटिपत्तिया विरुद्धपटिपदम्। अननुलोमपटिपदन्ति सप्पुरिसानं अननुलोमपटिपदम्। अधम्मानुलोमपटिपदन्ति लोकुत्तरधम्मस्स अननुलोमपटिपदम्। कस्मा पनेत्थ ‘‘अवण्णं भासति, वण्णं भासती’’ति च वत्तमानकालनिद्देसो कतो, ननु सङ्गीतिकालतो सो अवण्णवण्णानं भासनकालो अतीतोति? सच्चमेतं, ‘‘अद्धानमग्गपटिपन्नो होती’’ति एत्थ होति-सद्दो विय अतीतकालत्थत्ता पन भासति-सद्दस्स एवं वुत्तन्ति दट्ठब्बम्। अथ वा यस्मिं काले तेहि अवण्णो वण्णो च भासीयति, तमपेक्खित्वा एवं वुत्तं, एवञ्च कत्वा ‘‘तत्रा’’ति पदस्स कालपटिनिद्देसविकप्पनं अट्ठकथायं अवुत्तम्पि सुपपन्नं होति।&lt;br&gt;&#xA;‘‘सुप्पियस्स पन…पे॰… भासती’’ति पाळिया सम्बन्धदस्सनं ‘‘अन्तेवासी पनस्सा’’तिआदिवचनम्। अपरामसितब्बं अरियूपवादकम्मं, तथा अनक्कमितब्बम्। स्वायन्ति सो आचरियो। असिधारन्ति असिना तिखिणभागम्। ककचदन्त पन्तियन्ति खन्धककचस्स दन्तसङ्खाताय विसमपन्तिया। हत्थेन वा पादेन वा येन केनचि वा अङ्गपच्चङ्गेन पहरित्वा कीळमानो विय। अक्खिकण्णकोससङ्खातट्ठानवसेन तीहि पकारेहि भिन्नो मदो यस्साति पभिन्नमदो, तम्। अवण्णं भासमानोति अवण्णं भासनहेतु। हेतुअत्थो हि अयं मान-सद्दो। न अयो वुड्ढि अनयो। सोयेव ब्यसनं, अतिरेकब्यसनन्ति अत्थो, तं पापुणिस्सति एकन्तमहासावज्जत्ता रतनत्तयोपवादस्स। तेनेवाह –&lt;br&gt;&#xA;‘‘यो निन्दियं पसंसति,&lt;br&gt;&#xA;तं वा निन्दति यो पसंसियो।&lt;br&gt;&#xA;विचिनाति मुखेन सो कलिं,&lt;br&gt;&#xA;कलिना तेन सुखं न विन्दती’’ति॥ (सु॰ नि॰ ६६३; सं नि॰ १.१८०-१८१; नेत्ति॰ ९२)।&lt;br&gt;&#xA;‘‘अम्हाकं आचरियो’’तिआदिना ब्रह्मदत्तस्स संवेगुप्पत्तिं, अत्तनो आचरिये च कारुञ्ञप्पवत्तिं दस्सेत्वा किञ्चापि अन्तेवासिना आचरियस्स अनुकूलेन भवितब्बं, अयं पन पण्डितजातिकत्ता न ईदिसेसु ठानेसु तमनुवत्ततीति इदानिस्स कम्मस्सकताञाणप्पवत्तिं दस्सेन्तो ‘‘आचरिये खो पना’’तिआदिमाह। हलाहलन्ति तङ्खणञ्ञेव मारणकं विसम्। हनतीति हि हलो न-कारस्स ल-कारं कत्वा, हलानम्पि विसेसो हलो हलाहलो मज्झेदीघवसेन, एतेन च अञ्ञे अट्ठविधे विसे निवत्तेति। वुत्तञ्च –&lt;br&gt;&#xA;‘‘पुमे पण्डे च काकोल, काळकूटहलाहला।&lt;br&gt;&#xA;सरोत्थिकोसुङ्किके यो, ब्रह्मपुत्तो पदीपनो।&lt;br&gt;&#xA;दारदो वच्छनाभो च, विसभेदा इमे नवा’’ति॥&lt;br&gt;&#xA;खरोदकन्ति चण्डसोतोदकम्। ‘‘खारोदक’’न्तिपि पाठो, अतिलोणताय तित्तोदकन्ति अत्थो। नरकपपातन्ति चोरपपातम्। माणवकाति अत्तानमेव ओवदितुं आलपति ‘‘समयोपि खो ते भद्दालि अप्पटिविद्धोअहोसी’’तिआदीसु (म॰ नि॰ २.१३५) विय। ‘‘कम्मस्सका’’ति कम्ममेव अत्तसन्तकभावं वत्वा तदेव विवरति ‘‘अत्तनो कम्मानुरूपमेव गतिं गच्छन्ती’’तिआदिना। योनिसोति उपायेन ञायेन। उम्मुज्जित्वाति आचरियो विय अयोनिसो अरियूपवादे अनिम्मुज्जन्तो योनिसो अरियूपवादतो उम्मुज्जित्वा, उद्धं हुत्वाति अत्थो। मद्दमानोति मद्दन्तो भिन्दन्तो। एकंसकारणमेव इध कारणन्ति दस्सेतुकामेन ‘‘सम्मा’’ति वुत्तम्। ‘‘यथा त’’न्तिआदिना तस्स समारद्धभावं दस्सेति, न्ति च निपातमत्तम्। इदं वुत्तं होति – यथा अञ्ञो पण्डितसभावो जाति आचारवसेन कुलपुत्तो अनेकपरियायेन तिण्णं रतनानं वण्णं भासितुमारभति, तथा अयम्पि आरद्धो, तञ्च खो अपि नामायमाचरियो एत्तकेनापि रतनत्तयावण्णभासतो ओरमेय्याति।&lt;br&gt;&#xA;सप्पराजवण्णन्ति अहिराजवण्णम्। वण्णपोक्खरतायाति वण्णसुन्दरताय, वण्णसरीरेन वा। वारिजं कमलं न पहरामि न भञ्जामि, आरा दूरतोव उपसिङ्घामीति अत्थो। अथाति एवं सन्तेपि। गन्धत्थेनोति गन्धचोरो। सञ्ञूळ्हाति गन्थिता बन्धिता। गहपतीति उपालिगहपतिं नाटपुत्तस्स आलपनम्। एत्थ च वण्णितब्बो ‘‘अयमीदिसो’’ति पकासेतब्बोति वण्णो, सण्ठानम्। वण्णीयति असङ्करतो ववत्थापीयतीति वण्णो, जाति। वण्णेति विकारमापज्जमानं हदयङ्गतभावं पकासेतीति वण्णो, रूपायतनम्। वण्णीयति फलमेतेन यथासभावतो विभावीयतीति वण्णो, कारणम्। वण्णीयति अप्पमहन्तादिवसेन पमीयतीति वण्णो, पमाणम्। वण्णीयति पसंसीयतीति वण्णो , गुणो। वण्णनं गुणसंकित्तनं वण्णो, पसंसा। एवं तत्थ तत्थ वण्णसद्दस्सुप्पत्ति वेदितब्बा। आदिसद्देन जातरूपपुळिनक्खरादयो सङ्गण्हाति। ‘‘इध गुणोपि पसंसापी’’ति वुत्तमेव समत्थेति ‘‘अयं किरा’’तिआदिना। किराति चेत्थ अनुस्सवनत्थे, पदपूरणमत्ते वा। गुणूपसञ्हितन्ति गुणोपसञ्ञुतम्। ‘‘गुणूपसञ्हितं पसंस’’न्ति पन वदन्तो पसंसाय एव गुणभासनं सिद्धं तस्सा तदविनाभावतो, तस्मा इदमत्थद्वयं युज्जतीति दस्सेति।&lt;br&gt;&#xA;कथं भासतीति आह ‘‘तत्था’’तिआदि। एको च सो पुग्गलो चाति एकपुग्गलो। केनट्ठेन एकपुग्गलो? असदिसट्ठेन, गुणविसिट्ठट्ठेन, असमसमट्ठेन च। सो हि पठमाभिनीहारकाले दसन्नं पारमीनं पटिपाटिया आवज्जनं आदिं कत्वा बोधिसम्भारसम्भरणगुणेहि चेव बुद्धगुणेहि च सेसमहाजनेन असदिसो। ये चस्स गुणा, तेपि अञ्ञसत्तानं गुणेहि विसिट्ठा, पुरिमका च सम्मासम्बुद्धा सब्बसत्तेहि असमा, तेहि पन अयमेवेको रूपकायनामकायेहि समो। लोकेति सत्तलोके। ‘‘उप्पज्जमानो उप्पज्जती’’ति पन इदं उभयम्पि विप्पकतवचनमेव उप्पादकिरियाय वत्तमानकालिकत्ता। उप्पज्जमानो बहुजनहिताय उप्पज्जति, न अञ्ञेन कारणेनाति एवं पनेत्थ अत्थो वेदितब्बो। लक्खणे हेस मान-सद्दो, एवरूपञ्चेत्थ लक्खणं न सक्का अञ्ञेन सद्दलक्खणेन पटिबाहितुम्। अपिच उप्पज्जमानो नाम, उप्पज्जति नाम, उप्पन्नो नामाति अयमेत्थ भेदो वेदितब्बो। एस हि दीपङ्करपादमूलतो पट्ठाय याव अनागामिफलं, ताव उप्पज्जमानो नाम, अरहत्तमग्गक्खणे उप्पज्जति नाम, अरहत्तफलक्खणे उप्पन्नो नाम। बुद्धानञ्हि सावकानं विय न पटिपाटिया इद्धिविधञाणादीनि उप्पज्जन्ति, सहेव पन अरहत्तमग्गेन सकलोपि सब्बञ्ञुगुणरासि आगतोव नाम होति, तस्मा निब्बत्तसब्बकिच्चत्ता अरहत्तफलक्खणे उप्पन्नो नाम, तदनिब्बत्तत्ता तदञ्ञक्खणे यथारहं ‘‘उप्पज्जमानो उप्पज्जति’’ च्चेव वुच्चति। इमस्मिम्पि सुत्ते अरहत्तफलक्खणंयेव सन्धाय ‘‘उप्पज्जती’’ति वुत्तम्। अतीतकालिकस्सापि वत्तमानपयोगस्स कत्थचि दिट्ठत्ता उप्पन्नो होतीति अयञ्हेत्थ अत्थो। एवं सति ‘‘उप्पज्जमानो’’ति चेत्थ मान-सद्दो सामत्थियत्थो। यावता सामत्थियेन महाबोधिसत्तानं चरिमभवे उप्पत्ति इच्छितब्बा, तावता सामत्थियेन बोधिसम्भारभूतेन परिपुण्णेन समन्नागतो हुत्वाति अत्थो। तथासामत्थिययोगेन हि उप्पज्जमानो नामाति। सब्बसत्तेहि असमो, असमेहि पुरिमबुद्धेहेव समो मज्झे भिन्नसुवण्ण निक्खं विय निब्बिसिट्ठो, ‘‘एकपुग्गलो’’ति चेतस्स विसेसनम्। आलयसङ्खातं तण्हं समुग्घातेति समुच्छिन्दतीति आलयसमुग्घातो। वट्टं उपच्छिन्दतीति वट्टुपच्छेदो।&lt;br&gt;&#xA;पहोन्तेनाति सक्कोन्तेन। ‘‘पञ्चनिकाये’’ति वत्वापि अनेकावयवत्ता तेसं न एत्तकेन सब्बथा परियादानन्ति ‘‘नवङ्गं सत्थुसासनं चतुरासीति धम्मक्खन्धसहस्सानी’’ति वुत्तम्। अतित्थेनाति अनोतरणट्ठानेन। न वत्तब्बो अपरिमाणवण्णत्ता बुद्धादीनं, निरवसेसानञ्च तेसं इध पकासनेन पाळिसंवण्णनाय एव सम्पज्जनतो, चित्तसम्पहंसनकम्मट्ठानसम्पज्जनवसेन च सफलत्ता। थामो वेदितब्बो सब्बथामेन पकासितत्ता। किं पन सो तथा ओगाहेत्वा भासतीति आह। ‘‘ब्रह्मदत्तो पना’’तिआदि। अनुक्कमेन पुनप्पुनं वा सवनं अनुस्सवो, परम्परसवनम्। आदि-सद्देन आकारपरिवितक्कदिट्ठिनिज्झानक्खन्तियो सङ्गण्हाति। तत्थ ‘‘सुन्दरमिदं कारण’’न्ति एवं सयमेव कारणपरिवितक्कनं आकारपरिवितक्को। अत्तनो दिट्ठिया निज्झायित्वा खमनं रुच्चनं दिट्ठिनिज्झानक्खन्तीति अट्ठकथासु वुत्तं, तेहियेव सम्बन्धितेनाति अत्थो। मत्त-सद्दो हेत्थ विसेसनिवत्तिअत्थो, तेन यथावुत्तं कारणं निवत्तेति। अत्तनो थामेनाति अत्तनो ञाणबलेनेव, न पन बुद्धादीनं गुणानुरूपन्ति अधिप्पायो। असङ्ख्येय्यापरिमेय्यप्पभेदा हि बुद्धादीनं गुणा। वुत्तञ्हेतं –&lt;br&gt;&#xA;‘‘बुद्धोपि बुद्धस्स भणेय्य वण्णं,&lt;br&gt;&#xA;कप्पम्पि चे अञ्ञमभासमानो।&lt;br&gt;&#xA;खीयेथ कप्पो चिरदीघमन्तरे,&lt;br&gt;&#xA;वण्णो न खीयेथ तथागतस्सा’’ति॥ (दी॰ नि॰ अट्ठ॰ १.३०४; ३.१४१; म॰ नि॰ अट्ठ॰ २.४२५; उदा॰ अट्ठ॰ ५३; बु॰ वं॰ अट्ठ॰ ४.१; अप॰ अट्ठ॰ २.९१; चरिया॰ अट्ठ॰ ९, ३२९)।&lt;br&gt;&#xA;इधापि वक्खति ‘‘अप्पमत्तकं खो पनेत’’न्तिआदि।&lt;br&gt;&#xA;इति-सद्दो निदस्सनत्थो वुत्तप्पकारं निदस्सेति। ह-कारो निपातमत्तन्ति आह ‘‘एवं ते’’ति। अञ्ञमञ्ञस्सा’’ति इदं रुळ्हिपदं ‘‘एको एकाया’’ति (पारा॰ ४४४, ४५२) पदं वियाति दस्सेन्तो ‘‘अञ्ञोअञ्ञस्सा’’ति रुळ्हिपदेनेव विवरति। ‘‘उजुमेवा’’ति सावधारणसमासतं वत्वा तेन निवत्तेतब्बत्थं आह ‘‘ईसकम्पि अपरिहरित्वा’’ति, थोकतरम्पि अविरज्झित्वाति अत्थो। कथन्ति आह ‘‘आचरियेन ही’’तिआदि। पुब्बे एकवारमिव अवण्णवण्णभासने निद्दिट्ठेपि ‘‘उजुविपच्चनीकवादा’’ति (दी॰ नि॰ १.१) वुत्तत्ता अनेकवारमेव ते एवं भासन्तीति वेदितब्बन्ति दस्सेतुं ‘‘पुन इतरो अवण्णं इतरो वण्ण’’न्ति वुत्तम्। तेन हि विसद्दस्स विविधत्थतं समत्थेति। सारफलकेति सारदारुफलके , उत्तमफलके वा। विसरुक्खआणिन्ति विसदारुमयपटाणिम्। इरियापथानुबन्धनेन अनुबन्धा होन्ति, न सम्मापटिपत्तिअनुबन्धनेन।&lt;br&gt;&#xA;सीसानुलोकिनोति सीसेन अनुलोकिनो, सीसं उक्खिपित्वा मग्गानुक्कमेन ओलोकयमानाति अत्थो। तस्मिं कालेति यम्हि संवच्छरे, उतुम्हि, मासे, पक्खे वा भगवा तं अद्धानमग्गं पटिपन्नो, तस्मिं काले। तेन हि अनियमतो संवच्छरउतुमासड्ढमासाव निद्दिसिता ‘‘तं दिवस’’न्ति दिवसस्स विसुं निद्दिट्ठत्ता, मुहुत्तादीनञ्च दिवसपरियापन्नतो। ‘‘तं अद्धानं पटिपन्नो’’ति चेत्थ आधारवचनमेतम्। तेनेव हि किरियाविच्छेददस्सनवसेन ‘‘राजगहे पिण्डाय चरती’’ति सह पुब्बकालकिरियाहि वत्तमाननिद्देसो कतो, इतरथा तस्मिं काले राजगहे पिण्डाय चरति, तं अद्धानमग्गञ्च पटिपन्नोति अनधिप्पेतत्थो आपज्जेय्य। न हि असमानविसया किरिया एकाधारा सम्भवन्ति, या चेत्थ अधिप्पेता अद्धानपटिपज्जनकिरिया, सा च अनियमिता न युत्ताति। राजगहपरिवत्तकेसूति राजगहं परिवत्तेत्वा ठितेसु। ‘‘अञ्ञतरस्मि’’न्ति इमिना तेसु भगवतो अनिबद्धवासं दस्सेति। सोति एवं राजगहे वसमानो सो भगवा। पिण्डाय चरणेनपि हि तत्थ पटिबद्धभाववचनतो सन्निवासत्तमेव दस्सेति। यदि पन ‘‘पिण्डाय चरमानो सो भगवा’’ति पच्चामसेय्य, यथावुत्तोव अनधिप्पेतत्थो आपज्जेय्याति। तं दिवसन्ति यं दिवसं अद्धानमग्गं पटिपन्नो, तं दिवस। तं अद्धानं पटिपन्नोति एत्थ अच्चन्तसंयोगवचनमेतम्। भत्तभुञ्जनतो पच्छा पच्छाभत्तं, तस्मिं पच्छाभत्तसमये। पिण्डपातपटिक्कन्तोति यत्थ पिण्डपातत्थाय चरित्वा भुञ्जन्ति, ततो अपक्कन्तो। तं अद्धानं पटिपन्नोति ‘‘नाळन्दायं वेनेय्यानं विविधहितसुखनिप्फत्तिं आकङ्खमानो इमिस्सा अट्ठुप्पत्तिया तिविधसीलालङ्कतं नानाविधकुहनलपनादिमिच्छाजीवविद्धंसनं द्वासट्ठिदिट्ठिजालविनिवेठनं दससहस्सिलोकधातुपकम्पनं ब्रह्मजालसुत्तं देसेस्सामी’’ति तं यथावुत्तं दीघमग्गं पटिपन्नो, इदं पन कारणं पकरणतोव पाकटन्ति न वुत्तम्। एत्तावता ‘‘कस्मा पन भगवा तं अद्धानं पटिपन्नो’’ति चोदना विसोधिता होति।&lt;br&gt;&#xA;इदानि इतरम्पि चोदनं विसोधितुं ‘‘सुप्पियोपी’’ति वुत्तम्। तस्मिं काले, तं दिवसं अनुबन्धोति च वुत्तनयेन सम्बन्धो। पातो असितब्बोति पातरासो, सो भुत्तो येनाति भुत्तपातरासो। इच्चेवाति एवमेव मनसि सन्निधाय, न पन ‘‘भगवन्तं, भिक्खुसङ्घञ्च पिट्ठितो पिट्ठितो अनुबन्धिस्सामी’’ति। तेन वुत्तं ‘‘भगवतो तं मग्गं पटिपन्नभावं अजानन्तोवा’’ति, तथा अजानन्तो एव हुत्वा अनुबन्धोति अत्थो। न हि सो भगवन्तं दट्ठुमेव इच्छति, तेनाह ‘‘सचे पन जानेय्य, नानुबन्धेय्या’’ति। एत्तावता ‘‘कस्मा च सुप्पियो अनुबन्धो’’ति चोदना विसोधिता होति। ‘‘सो’’तिआदिना अपरम्पि चोदनं विसोधेति। कदाचि पन भगवा अञ्ञतरवेसेनेव गच्छति अङ्गुलिमालदमनपक्कुसातिअभिग्गमनादीसु, कदाचि बुद्धसिरिया, इधापि ईदिसाय बुद्धसिरियाति दस्सेतुं ‘‘बुद्धसिरिया सोभमान’’न्तिआदि वुत्तम्। सिरीति चेत्थ सरीरसोभग्गादिसम्पत्ति, तदेव उपमावसेन दस्सेति ‘‘रत्तकम्बलपरिक्खित्तमिवा’’तिआदिना। गच्छतीति जङ्गमो यथा ‘‘चङ्कमो’’ति। चञ्चलमानो गच्छन्तो गिरि, तादिसस्स कनकगिरिनो सिखरमिवाति अत्थो।&lt;br&gt;&#xA;‘‘तस्मिं किरा’’तिआदि तब्बिवरणं, पाळियं अदस्सितत्ता, पोराणट्ठकथायञ्च अनागतत्ता अनुस्सवसिद्धा अयं कथाति दस्सेतुं ‘‘किरा’’ति वुत्तन्ति वदन्ति, तथा वा होतु अञ्ञथा वा, अत्तना अदिट्ठं, असुतं, अमुतञ्च अनुस्सवमेवाति दट्ठब्बम्। नीलपीतलोहितोदातमञ्जिट्ठपभस्सरवसेन छब्बण्णा। समन्ताति समन्ततो दसहि दिसाहि। असीतिहत्थप्पमाणेति तेसं रस्मीनं पकतिया पवत्तिट्ठानवसेन वुत्तं, तस्मा समन्ततो, उपरि च पच्चेकं असीतिहत्थमत्ते पदेसे पकतियाव घनीभूता रस्मियो तिट्ठन्तीति दट्ठब्बं, विनयटीकायं पन ‘‘तायेव ब्यामप्पभा नाम। यतो छब्बण्णा रस्मियो तळाकतो मातिका विय दससु दिसासु धावन्ति, सा यस्मा ब्याममत्ता विय खायति, तस्मा ब्यामप्पभाति वुच्चती’’ति वुत्तं, (वि॰ वि॰ टी॰ १.१६) सङ्गीतिसुत्तवण्णनायं पन वक्खति ‘‘पुरत्थिमकायतो सुवण्णवण्णा रस्मि उट्ठहित्वा असीतिहत्थं ठानं गण्हाति। पच्छिमकायतो। दक्खिणहत्थतो। वामहत्थतो सुवण्णवण्णा रस्मि उट्ठहित्वा असीतिहत्थं ठानं गण्हाति। उपरि केसन्ततो पट्ठाय सब्बकेसावट्टेहि मोरगीववण्णा रस्मि उट्ठहित्वा गगनतले असीतिहत्थं ठानं गण्हाति। हेट्ठा पादतलेहि पवाळवण्णा रस्मि उट्ठहित्वा घनपथवियं असीतिहत्थं ठानं गण्हाति। एवं समन्ता असीतिहत्थमत्तं ठानं छब्बण्णा बुद्धरस्मियो विज्जोतमाना विप्फन्दमाना विधावन्ती’’ति (दी॰ नि॰ अट्ठ॰ ३.२९९) केचि पन अञ्ञथापि परिकप्पनामत्तेन वदन्ति, तं न गहेतब्बं तथा अञ्ञत्थ अनागतत्ता, अयुत्तत्ता च। तासं पन बुद्धरस्मीनं तदा अनिग्गूहितभावदस्सनत्थं ‘‘तस्मिं किर समये’’ति वुत्तम्। पक्कुसातिअभिग्गमनादीसु विय हि तदा तासं निग्गूहने किञ्चि कारणं नत्थि। आधावन्तीति अभिमुखं दिसं धावन्ति। विधावन्तीति विविधा हुत्वा विदिसं धावन्ति।&lt;br&gt;&#xA;तस्मिं वनन्तरे दिस्समानाकारेन तासं रस्मीनं सोभा विञ्ञायतीति आह ‘‘रतनावेळा’’तिआदि। रतनावेळा नाम रतनमयवटंसकं मुद्धं अवति रक्खतीति हि अवेळा, आवेळा वा, मुद्धमाला। उक्का नाम या सजोतिभूता, तासं सतं, निपतनं निपातो, तस्स निपातो, तेन समाकुलं तथा। पिसितब्बत्ता पिट्ठं, चीनदेसे जातं पिट्ठं चीनपिट्ठं, रत्तचुण्णं, यं ‘‘सिन्दूरो’’तिपि वुच्चति, चीनपिट्ठमेव चुण्णम्। वायुनो वेगेन इतो चितो च खित्तं तन्ति तथा। इन्दस्स धनु लोकसङ्केतवसेनाति इन्दधनु, सूरियरस्मिवसेन गगने पञ्ञायमानाकारविसेसो। कुटिलं अचिरट्ठायित्ता विरूपं हुत्वा जवति धावतीति विज्जु, सायेव लता तंसदिसभावेनाति तथा, वायुवेगतो वलाहकघट्टनेनेव जातरस्मि। तायति अविजहनवसेन आकासं पालेतीति तारा, गणसद्दो पच्चेकं योजेतब्बो। तस्स पभा तथा। विप्फुरितविच्छरितमिवाति आभाय विविधं फरमानं, विज्जोतयमानं विय च। वनस्स अन्तरं विवरं वनन्तरं, भगवता पत्तपत्तवनप्पदेसन्ति वुत्तं होति।&lt;br&gt;&#xA;असीतिया अनुब्यञ्जनेहि तम्बनखतादीहि अनुरञ्जितं तथा। कमलं पदुमपुण्डरीकानि, अवसेसं नीलरत्तसेतभेदं सरोरुहं उप्पलं, इति पञ्चविधा पङ्कजजाति परिग्गहिता होति। विकसितं फुल्लितं तदुभयं यस्स सरस्स तथा। सब्बेन पकारेन परितो समन्ततो फुल्लति विकसतीति सब्बपालिफुल्लं अ-कारस्स आ-कारं, र-कारस्स च ल-कारं कत्वा यथा ‘‘पालिभद्दो’’ति, तारानं मरीचि पभा, ताय विकसितं विज्जोतितं तथा। ब्यामप्पभाय परिक्खेपो परिमण्डलो, तेन विलासिनी सोभिनी तथा। महापुरिसलक्खणानि अञ्ञमञ्ञपटिबद्धत्ता मालाकारेनेव ठितानीति वुत्तं ‘‘द्वत्तिंसवरलक्खणमाला’’ति। द्वत्तिंसचन्दादीनं माला केनचि गन्थेत्वा पटिपाटिया च ठपिताति न वत्तब्बा ‘‘यदि सिया’’ति परिकप्पनामत्तेन हि ‘‘गन्थेत्वा ठपितद्वत्तिंसचन्दमालाया’’तिआदि वुत्तम्। परिकप्पोपमा हेसा, लोकेपि च दिस्सति।&lt;br&gt;&#xA;‘‘मयेव मुखसोभास्से, त्यलमिन्दुविकत्थना।&lt;br&gt;&#xA;यतोम्बुजेपि सात्थीति, परिकप्पोपमा अय’’न्ति॥&lt;br&gt;&#xA;द्वत्तिंसचन्दमालाय सिरिं अत्तनो सिरिया अभिभवन्ती इवाति सम्बन्धो। एस नयो सेसेसुपि।&lt;br&gt;&#xA;एवं भगवतो तदा सोभं दस्सेत्वा इदानि भिक्खुसङ्घस्सापि सोभं दस्सेन्तो ‘‘तञ्च पना’’तिआदिमाह । चतुब्बिधाय अप्पिच्छताय अप्पिच्छा। द्वादसहि सन्तोसेहि सन्तुट्ठा। तिविधेन विवेकेन पविवित्ता। राजराजमहामत्तादीहि असंसट्ठा। दुप्पटिपत्तिकानं चोदका। पापे अकुसले गरहिनो परेसं हितपटिपत्तिया वत्तारो। परेसञ्च वचनक्खमा। विमुत्तिञाणदस्सनं नाम पच्चवेक्खणञाणम्। ‘‘तेस’’न्तिआदिना तदभिसम्बन्धेन भगवतो सोभं दस्सेति। रत्तपदुमानं सण्डो समूहो वनं, तस्स मज्झे गता तथा। ‘‘रत्तं पदुमं, सेतं पुण्डरीक’’न्ति पत्तनियममन्तरेन तथा वुत्तं, पत्तनियमेन पन सतपत्तं पदुमं, ऊनकसतपत्तं पुण्डरीकम्। पवाळं विद्दुमो, तेन कताय वेदिकाय परिक्खित्तो विय। मिगपक्खीनम्पीति पि-सद्दो, अपि-सद्दो वा सम्भावनायं, तेनाह ‘‘पगेव देवमनुस्सान’’न्ति। महाथेराति महासावके सन्धायाह। सुरञ्जितभावेन ईसकं कण्हवण्णताय मेघवण्णम्। एकंसं करित्वाति एकंसपारुपनवसेन वामंसे करित्वा। कत्तरस्स जिण्णस्स आलम्बनो दण्डो कत्तरदण्डो, बाहुल्लवसेनायं समञ्ञा। सुवम्मं नाम सोभणुरच्छदो, तेन वम्मिता सन्नद्धाति सुवम्मवम्मिता, इदं तेसं पंसुकूलधारणनिदस्सनम्। येसं कुच्छिगतं सब्बम्पि तिणपलासादि गन्धजातमेव होति, ते गन्धहत्थिनो नाम, ये ‘‘हेमवता’’तिपि वुच्चन्ति, तेसम्पि थेरानं सीलादिगुणगन्धताय तंसदिसता। अन्तोजटाबहिजटासङ्खाताय तण्हाजटाय विजटितभावतो विजटितजटा। तण्हाबन्धनाय छिन्नत्ता छिन्नबन्धना। ‘‘सो’’तिआदि यथावुत्तवचनस्स गुणदस्सनम्। अनुबुद्धेहीति बुद्धानमनुबुद्धेहि। तेपि हि एकदेसेन भगवता पटिविद्धपटिभागेनेव चत्तारि सच्चानि बुज्झन्ति। पत्तपरिवारितन्ति पुप्फदलेन परिवारितम्। कं वुच्चति कमलादि, तस्मिं सरति विराजतीति केसरं, किञ्जक्खो। कण्णे करीयतीति कण्णिका। कण्णालङ्कारो, तंसदिसण्ठानताय कण्णिका, बीजकोसो। छन्नं हंसकुलानं सेट्ठो धतरट्ठो हंसराजा विय, हारितो नाम महाब्रह्मा विय।&lt;br&gt;&#xA;एवं गच्छन्तं भगवन्तं, भिक्खू च दिस्वा अत्तनो परिसं ओलोकेसीति सम्बन्धो। काजदण्डकेति काजसङ्खाते भारावहदण्डके, काजस्मिं वा भारलग्गितदण्डके। खुद्दकं पीठं पीठकम्। मूले, अग्गे च तिधा कतो दण्डो तिदण्डो। मोरहत्थको मोरपिञ्छम्। खुद्दकं पसिब्बं पसिब्बकम्। कुण्डिका कमण्डलु। सा हि कं उदकं उदेति पसवेति, रक्खतीति वा कुण्डिका निरुत्तिनयेन। गहितं ओमकतो लुज्जितं, विविधं लुज्जितञ्च पीठक…पे॰… कुण्डिकादिअनेकपरिक्खारसङ्खातं भारं भरति वहतीति गहित…पे॰… भारभरिता। इतीति निदस्सनत्थो। एवन्ति इदमत्थो। एवं इदं वचनमादि यस्स वचनस्स तथा, तदेव निरत्थकं वचनं यस्साति एवमादिनिरत्थकवचना। मुखं एतस्स अत्थीति मुखरा, सब्बेपि मुखवन्ता एव, अयं पन फरुसाभिलापमुखवती, तस्मा एवं वुत्तम्। निन्दायञ्हि अयं रपच्चयो। मुखेन वा अमनापं कम्मं राति गण्हातीति मुखरा। विविधा किण्णा वाचा यस्साति विकिण्णवाचा। तस्साति सुप्पियस्स परिब्बाजकस्स। न्ति यथावुत्तप्पकारं परिसम्।&lt;br&gt;&#xA;इदानीति तस्स तथारूपाय परिसाय दस्सनक्खणे। पनाति अरुचिसंसूचनत्थो, तथापीति अत्थो। लाभ…पे॰… हानिया चेव हेतुभूताय। कथं हानीति आह ‘‘अञ्ञतित्थियानञ्ही’’तिआदि। निस्सिरीकतन्ति निसोभतं, अयमत्थो मोरजातकादीहिपि दीपेतब्बो। ‘‘उपतिस्सकोलितानञ्चा’’तिआदिना पक्खहानिताय वित्थारो। आयस्मतो सारिपुत्तस्स, महामोग्गल्लानस्स च भगवतो सन्तिके पब्बज्जं सन्धाय ‘‘तेसु पन पक्कन्तेसू’’ति वुत्तम्। तेसं पब्बजितकालेयेव अड्ढतेय्यसतं परिब्बाजकपरिसा पब्बजि, ततो परम्पि तदनुपब्बजिता परिब्बाजकपरिसा अपरिमाणाति दस्सेति ‘‘सापि तेसं परिसा भिन्ना’’ति इमिना। याय कायचि हि परिब्बाजकपरिसाय पब्बजिताय तस्स परिसा भिन्नायेव नाम समानगणत्ताति तथा वुत्तम्। ‘‘इमेही’’तिआदिना लाभपक्खहानिं निगमनवसेन दस्सेति। उसूयसङ्खातस्स विसस्स उग्गारो उग्गिलनं उसूयविसुग्गारो, तम्। एत्थ च ‘‘यस्मा पनेसा’’तिआदिनाव ‘‘कस्मा च सो रतनत्तयस्स अवण्णं भासती’’ति चोदनं विसोधेति, ‘‘सचे’’तिआदिकं पन सब्बम्पि तप्परिवारवचनमेवाति तेहिपि सा विसोधितायेव नाम। भगवतो विरोधानुनयाभाववीमंसनत्थं एते अवण्णं वण्णं भासन्ति। ‘‘मारेन अन्वाविट्ठा एवं भासन्ती’’ति च केचि वदन्ति, तदयुत्तमेव अट्ठकथाय उजुविपच्चनीकत्ता। पाकटोयेवायमत्थोति।&lt;br&gt;&#xA;२. यस्मा अत्थङ्गतो सूरियो, तस्मा अकालो दानि गन्तुन्ति सम्बन्धो।&lt;br&gt;&#xA;अम्बलट्ठिकाति सामीपिकवोहारो यथा ‘‘वरुणनगरं, गोदागामो’’ति आह ‘‘तस्स किरा’’तिआदि। तरुणपरियायो लट्ठिका-सद्दो रुक्खविसये यथा ‘‘महावनं अज्झोगाहेत्वा बेलुवलट्ठिकाय मूले दिवाविहारं निसीदी’’तिआदीसूति दस्सेति’’ ‘‘तरुणम्बरुक्खो’’ति इमिना। केचि पन ‘‘अम्बलट्ठिका नाम वुत्तनयेन एको गामो’’ति वदन्ति, तेसं मते अम्बलट्ठिकायन्ति समीपत्थे भुम्मवचनम्। छायूदकसम्पन्नन्ति छायाय चेव उदकेन च सम्पन्नम्। मञ्जुसाति पेळा। पटिभानचित्तविचित्तन्ति इत्थिपुरिससञ्ञोगादिना पटिभानचित्तेन विचित्तं, एतेन रञ्ञो अगारं, तदेव राजागारकन्ति दस्सेति। राजागारकं नाम वेस्सवणमहाराजस्स देवायतनन्ति एके।&lt;br&gt;&#xA;बहुपरिस्सयोति बहुपद्दवो। केहीति वुत्तं ‘‘चोरे’हिपी’’तिआदि। हन्दाति वचनवोस्सग्गत्थे निपातो, तदानुभावतो निप्परिस्सयत्थाय इदानि उपगन्त्वा स्वे गमिस्सामीति अधिप्पायो। ‘‘सद्धिं अन्तेवासिना ब्रह्मदत्तेन माणवेना’’ तिच्चेव सीहळट्ठकथायं वुत्तं, तञ्च खो पाळिआरुळ्हवसेनेव, न पन तदा सुप्पियस्स परिसाय अभावतोति इममत्थं दस्सेतुं ‘‘सद्धिं अत्तनो परिसाया’’ति इध वुत्तम्। कस्मा पनेत्थ ब्रह्मदत्तोयेव पाळियमारुळ्हो, न पन तदवसेसा सुप्पियस्स परिसाति ? देसनानधीनभावेन पयोजनाभावतो। यथा चेतं, एवं अञ्ञम्पि एदिसं पयोजनाभावतो सङ्गीतिकारकेहि न सङ्गीतन्ति दट्ठब्बम्। केचि पन ‘‘पाळियं वुत्त’’न्ति आधारं वत्वा ‘तदेतं न सीहळट्ठकथानयदस्सनं, पाळियं वुत्तभावदस्सनमेवा’ति’’ वदन्ति, तं न युज्जति। पाळिआरुळ्हवसेनेव पाळियं वुत्तन्ति अधिप्पेतत्थस्स आपज्जनतो। तस्मा यथावुत्तनयेनेव अत्थो गहेतब्बोति। ‘‘वुत्तन्ति वा अम्हेहिपि इध वत्तब्बन्ति अत्थो। एवञ्हि तदा अञ्ञायपि परिसाय विज्जमानभावदस्सनत्थं एवं वुत्तं, पाळियमारुळ्हवसेन पन अञ्ञथापि इध वत्तब्बन्ति अधिप्पायो युत्तो’’ति वदन्ति।&lt;br&gt;&#xA;इदानि ‘‘तत्रापि सुद’’न्तिआदिपाळिया सम्बन्धं दस्सेतुं ‘‘एवं वासं उपगतो पना’’तिआदि वुत्तम्। परिवारेत्वा निसिन्नो होतीति सम्बन्धो। कुच्छितं कत्तब्बन्ति कुकतं, तस्स भावो कुक्कुच्चं, कुच्छितकिरिया, इतो चितो च चञ्चलनन्ति अत्थो, हत्थस्स कुक्कुच्चं तथा। ‘‘सा ही’’तिआदिना तथाभूतताय कारणं दस्सेति। निवातेति वातविरहितट्ठाने। यथावुत्तदोसाभावेन निच्चला। तं विभूतिन्ति तादिसं सोभम्। विप्पलपन्तीति सतिवोस्सग्गवसेन विविधा लपन्ति। निल्लालितजिव्हाति इतो चितो च निक्खन्तजिव्हा। काकच्छमानाति काकानं सद्दसदिसं सद्दं कुरुमाना। घरुघरुपस्सासिनोति घरुघरुइति सद्दं जनेत्वा पस्ससन्ता। इस्सावसेनाति यथावुत्तेहि द्वीहि कारणेहि उसूयनवसेन। ‘‘सब्बं वत्तब्ब’’न्ति इमिना ‘‘आदिपेय्यालनयोय’’न्ति दस्सेति।&lt;br&gt;&#xA;३. सम्मा पहोन्ति तं तं कम्मन्ति सम्पहुला, बहवो, तेनाह ‘‘बहुकान’’न्ति। सब्बन्तिमेन परिच्छेदेन चतुवग्गसङ्घेनेव विनयकम्मस्स कत्तब्बत्ता ‘‘विनयपरियायेना’’तिआदि वुत्तम्। तयो जनाति चेस उपलक्खणनिद्देसो द्विन्नम्पि सम्पहुलत्ता। तत्थ तत्थ तथायेवागतत्ता ‘‘सुत्तन्तपरियायेना’’तिआदिमाह। तं तं पाळिया आगतवोहारवसेन हि अयं भेदो। तयो जना तयो एव नाम, ततो पट्ठाय उत्तरि चतुपञ्चजनादिका सम्पहुलाति अत्थो। ततोति चायं मरियादावधि। मण्डलमाळोति अनेकत्थपवत्ता समञ्ञा, इध पन ईदिसाय एवाति नियमेन्तो आह ‘‘कत्थची’’तिआदि। कण्णिका वुच्चति कूटम्। हंसवट्टकच्छन्नेनाति हंसमण्डलाकारछन्नेन। तदेव छन्नं अञ्ञत्थ ‘‘सुपण्णवङ्कच्छदन’’न्ति वुत्तम्। कूटेन युत्तो अगारो, सोयेव सालाति कूटागारसाला। थम्भपन्तिं परिक्खिपित्वाति थम्भमालं परिवारेत्वा, परिमण्डलाकारेन थम्भपन्तिं कत्वाति वुत्तं होति। उपट्ठानसाला नाम पयिरुपासनसाला। यत्थ उपट्ठानमत्तं करोन्ति, न एकरत्तदिरत्तादिवसेन निसीदनं, इध पन तथा कता निसीदनसालायेवाति दस्सेति ‘‘इध पना’’तिआदिना। तेनेव पाळियं ‘‘सन्निपतितान’’ न्त्वेव अवत्वा ‘‘सन्निसिन्नान’’न्तिपि वुत्तम्। मानितब्बोति माळो, मीयति पमीयतीति वा माळो। मण्डलाकारेन पटिच्छन्नो माळोति मण्डलमाळो, अनेककोणवन्तो पटिस्सयविसेसो। ‘‘सन्निसिन्नान’’न्ति निसज्जनवसेन वुत्तं, निसज्जनवसेन वा ‘‘सन्निसिन्नान’’न्ति संवण्णेतब्बपदमज्झाहरित्वा सम्बन्धो। इमिना निसीदनइरियापथं, कायसामग्गीवसेन च समोधानं सन्धाय पदद्वयमेतं वुत्तन्ति दस्सेति। सङ्खिया वुच्चति कथा सम्मा खियनतो कथनतो। कथाधम्मोति कथासभावो, उपपरिक्खा विधीति केचि।&lt;br&gt;&#xA;‘‘अच्छरिय’’न्तिआदि तस्स रूपदस्सनन्ति आह ‘‘कतमो पन सो’’तिआदि। सोति कथाधम्मो। ‘‘नीयतीति नयो, अत्थो, सद्दसत्थं अनुगतो नयो सद्दनयो’’ति (दी॰ नि॰ टी॰ १.३) आचरियधम्मपालत्थेरेन वुत्तम्। नीयति अत्थो एतेनाति वा नयो, उपायो, सद्दसत्थे आगतो नयो अत्थगहणूपायो सद्दनयो। तत्थ हि अनभिण्हवुत्तिके अच्छरिय-सद्दो इच्छितो रुळ्हिवसेन। तेनेवाह ‘‘अन्धस्स पब्बतारोहणं विया’’तिआदि। तस्स हि तदारोहणं न निच्चं, कदाचियेव सिया, एवमिदम्पि। अच्छरायोग्गं अच्छरियं निरुत्तिनयेन योग्गसद्दस्स लोपतो, तद्धितवसेन वा णियपच्चयस्स विचित्रवुत्तितो, सो पन पोराणट्ठकथायमेव आगतत्ता ‘‘अट्ठकथानयो’’ति वुत्तो। पुब्बे अभूतन्ति अभूतपुब्बं, एतेन न भूतं अभूतन्ति निब्बचनं, भूत-सद्दस्स च अतीतत्थं दस्सेति। यावञ्चिदन्ति सन्धिवसेन निग्गहितागमोति आह ‘‘याव च इद’’न्ति, एतस्स च ‘‘सुप्पटिविदिता’’ति एतेन सम्बन्धो। याव चयत्तकं इदं अयं नानाधिमुत्तिकता सुप्पटिविदिता, तं ‘‘एत्तकमेवा’’ति न सक्का अम्हेहि पटिविज्झितुं, अक्खातुञ्चाति सपाठसेसत्थो। तेनेवाह ‘‘तेन सुप्पटिविदितताय अप्पमेय्यतं दस्सेती’’ति।&lt;br&gt;&#xA;‘‘भगवता’’तिआदीहि पदेहि समानाधिकरणभावेन वुत्तत्ता तेनाति एत्थ त-सद्दो सकत्थपटिनिद्देसो, तस्मा येन अभिसम्बुद्धभावेन भगवा पकतो समानो सुपाकटो नाम होति, तदभिसम्बुद्धभावं सद्धिं आगमनपटिपदाय तस्स अत्थभावेन दस्सेन्तो ‘‘यो सो’’तिआदिमाह । न हेत्थ सो पुब्बे वुत्तो अत्थि, यो अत्थो तेहि थेरेहि त-सद्देन परामसितब्बो भवेय्य। तस्मा यथावुत्तगुणसङ्खातं सकत्थंयेवेस पधानभावेन परामसतीति दट्ठब्बम्। अनुत्तरं सम्मासम्बोधिन्ति अग्गमग्गञाणपदट्ठानं अनावरणञाणं, अनावरणञाणपदट्ठानञ्च अग्गमग्गञाणम्। तदुभयञ्हि सम्मा अविपरीतं सयमेव बुज्झति, सम्मा वा पसट्ठा सुन्दरं बुज्झतीति सम्मासम्बोधि। सा पन बुद्धानं सब्बगुणसम्पत्तिं देति अभिसेको विय रञ्ञो सब्बलोकिस्सरियभावं, तस्मा ‘‘अनुत्तरा सम्मासम्बोधी’’ति वुच्चति। अभिसम्बुद्धोति अब्भञ्ञासि पटिविज्झि, तेन तादिसेन भगवताति अत्थो। सतिपि ञाणदस्सनानं इध पञ्ञावेवचनभावे तेन तेन विसेसेन नेसं विसयविसेसप्पवत्तिं दस्सेन्तो ‘‘तेसं तेसं सत्तान’’न्तिआदिमाह। एत्थ हि पठममत्थं असाधारणञाणवसेन दस्सेति। आसयानुसयञाणेन जानता सब्बञ्ञुतानावरणञाणेहि पस्सताति अत्थो।&lt;br&gt;&#xA;दुतियं विज्जत्तयवसेन। पुब्बेनिवासादीहीति पुब्बेनिवासासवक्खयञाणेहि। ततियं अभिञ्ञानावरणञाणवसेन। अभिञ्ञापरियापन्नेपि ‘‘तीहि विज्जाही’’ति तासं रासिभेददस्सनत्थं वुत्तम्। अनावरणञाणसङ्खातेन समन्तचक्खुना पस्सताति अत्थो। चतुत्थं सब्बञ्ञुतञ्ञाणमंसचक्खुवसेन। पञ्ञायाति सब्बञ्ञुतञ्ञाणेन। कुट्टस्स भित्तिया तिरो परं, अन्तो वा, तदादीसु गतानि। अतिविसुद्धेनाति अतिविय विसुद्धेन पञ्चवण्णसमन्नागतेन सुनीलपासादिकअक्खिलोमसमलङ्कतेन रत्तिञ्चेव दिवा च समन्ता योजनं पस्सन्तेन मंसचक्खुना। पञ्चमं पटिवेधदेसनाञाणवसेन। ‘‘अत्तहितसाधिकाया’’ति एकंसतो वुत्तं, परियायतो पनेसा परहितसाधिकापि होति। ताय हि धम्मसभावपटिच्छादककिलेससमुग्घाताय देसनाञाणादि सम्भवति। पटिवेधपञ्ञायाति अरियमग्गपञ्ञाय। विपस्सनासहगतो समाधि पदट्ठानं आसन्नकारणमेतिस्साति समाधिपदट्ठाना, ताय। देसनापञ्ञायाति देसनाकिच्चनिप्फादकेन सब्बञ्ञुतञ्ञाणेन। अरीनन्ति किलेसारीनं, पञ्चमारानं वा, सासनपच्चत्थिकानं वा अञ्ञतित्थियानम्। तेसं हननं पाटिहारियेहि अभिभवनं अप्पटिभानताकरणं, अज्झुपेक्खनञ्च मज्झिमपण्णासके पञ्चमवग्गे सङ्गीतं चङ्कीसुत्तञ्चेत्थ (म॰ नि॰ २.४२२) निदस्सनं, एतेन अरयो हता अनेनाति निरुत्तिनयेन पदसिद्धिमाह। अतो नावचनस्स ताब्यप्पदेसो महाविसयेनाति दट्ठब्बम्। अपिच अरयो हनतीति अन्तसद्देन पदसिद्धि, इकारस्स च अकारो। पच्चयादीनं सम्पदानभूतानं, तेसं वा पटिग्गहणं, पटिग्गहितुं वा अरहतीति अरहन्ति दस्सेति ‘‘पच्चयादीनञ्च अरहत्ता’’ति इमिना। सम्माति अविपरीतम्। सामञ्चाति सयमेव, अपरनेय्यो हुत्वाति वुत्तं होति। कथं पनेत्थ ‘‘सब्बधम्मान’’न्ति अयं विसेसो लब्भतीति? सामञ्ञजोतनाय विसेसे अवट्ठानतो, विसेसत्थिना च विसेसस्स अनुपयोजेतब्बतो यज्जेवं ‘‘धम्मान’’न्ति विसेसोवानुपयोजितो सिया, कस्मा सब्बधम्मानन्ति अयमत्थो अनुपयोजीयतीति? एकदेसस्स अग्गहणतो। पदेसग्गहणे हि असति गहेतब्बस्स निप्पदेसता विञ्ञायति यथा ‘‘दिक्खितो न ददाती’’ति, एस नयो ईदिसेसु।&lt;br&gt;&#xA;इदानि च चतूहि पदेहि चतुवेसारज्जवसेन अत्तना अधिप्पेततरं छट्ठमत्थं दस्सेतुं ‘‘अन्तरायिकधम्मे वा’’तिआदि वुत्तम्। तथा हि तदेव निगमनं करोति ‘‘एव’’न्तिआदिना। तत्थ अन्तरायकरधम्मञाणेन जानता, निय्यानिकधम्मञाणेन पस्सता, आसवक्खयञाणेन अरहता, सब्बञ्ञुतञ्ञाणेन सम्मासम्बुद्धेनआति यथाक्कमं योजेतब्बम्। अनत्थचरणेन किलेसा एव अरयोति किलेसारयो, तेसं किलेसारीनम्। एत्थाह – यस्स ञाणस्स वसेन सम्मा सामञ्च सब्बधम्मानं बुद्धत्ता भगवा सम्मासम्बुद्धो नाम जातो, किं पनिदं ञाणं सब्बधम्मानं बुज्झनवसेन पवत्तमानं सकिंयेव सब्बस्मिं विसये पवत्तति, उदाहु कमेनाति। किञ्चेत्थ – यदि ताव सकिंयेव सब्बस्मिं विसये पवत्तति, एवं सति अतीतानागतपच्चुप्पन्नअज्झत्तबहिद्धादिभेदभिन्नानं सङ्खतधम्मानं, असङ्खतसम्मुतिधम्मानञ्च एकज्झं उपट्ठाने दूरतो चित्तपटं पेक्खन्तस्स विय पटिभागेनावबोधो न सिया, तथा च सति ‘‘सब्बे धम्मा अनत्ता’’ति (अ॰ नि॰ ३.१३७; ध॰ प॰ २७९; महानि॰ २७; चूळनि॰ ८, १०; नेत्ति॰ ५) विपस्सन्तानं अनत्ताकारेन विय सब्बे धम्मा अनिरूपितरूपेन भगवतो ञाणविसया होन्तीति आपज्जति। येपि ‘‘सब्बञेय्यधम्मानं ठितिलक्खणविसयं विकप्परहितं सब्बकालं बुद्धानं ञाणं पवत्तति, तेन ते ‘सब्बविदू’ति वुच्चन्ति। एवञ्च कत्वा –&lt;br&gt;&#xA;‘गच्छं समाहितो नागो, ठितो नागो समाहितो।&lt;br&gt;&#xA;सेय्यं समाहितो नागो, निसिन्नोपि समाहितो’ति॥ (अ॰ नि॰ ६.४३)। –&lt;br&gt;&#xA;इदम्पि सब्बदा ञाणप्पवत्तिदीपकं अङ्गुत्तरागमे नागोपमसुत्तवचनं सुवुत्तं नाम होती’’ति वदन्ति, तेसम्पि वादे वुत्तदोसा नातिवत्ति। ठितिलक्खणारम्मणताय च अतीतानागतधम्मानं तदभावतो एकदेसविसयमेव भगवतो ञाणं सिया, तस्मा सकिञ्ञेव सब्बस्मिं विसये ञाणं पवत्ततीति न युज्जति। अथ कमेन सब्बस्मिम्पि विसये ञाणं पवत्तति, एवम्पि न युज्जति। न हि जातिभूमिसभावादिवसेन, दिसादेसकालादिवसेन च अनेकभेदभिन्ने ञेय्ये कमेन गय्हमाने तस्स अनवसेसपटिवेधो सम्भवति अपरियन्तभावतो ञेय्यस्स। ये पन ‘‘अत्थस्स अविसंवादनतो ञेय्यस्स एकदेसं पच्चक्खं कत्वा सेसेपि एवन्ति अधिमुच्चित्वा ववत्थापनेन सब्बञ्ञू नाम भगवा जातो, तञ्च ञाणं न अनुमानिकं नाम संसयाभावतो। संसयानुबद्धञ्हि ञाणं लोके अनुमानिक’’न्ति वदन्ति, तेसम्पि तं न युत्तमेव। सब्बस्स हि अप्पच्चक्खभावे अत्थाविसंवादनेन ञेय्यस्स एकदेसं पच्चक्खं कत्वा सेसेपि एवन्ति अधिमुच्चित्वा ववत्थापनस्सेव असम्भवतो तथा असक्कुणेय्यत्ता च। यञ्हि सेसं, तदपच्चक्खमेव, अथ तम्पि पच्चक्खं, तस्स सेसभावो एव न सिया, अपरियन्तभावतो ञेय्यस्स तथाववत्थितुमेव न सक्काति? सब्बमेतं अकारणम्। कस्मा? अविसयविचारणभावतो। वुत्तञ्हेतं भगवता ‘‘बुद्धानं भिक्खवे, बुद्धविसयो अचिन्तेय्यो न चिन्तेतब्बो, यं चिन्तेन्तो उम्मादस्स विघातस्स भागी अस्सा’’ति (अ॰ नि॰ ४.७७) इदं पनेत्थ सन्निट्ठानं – यं किञ्चि भगवता ञातुं इच्छितं, सकलमेकदेसो वा, तत्थ तत्थ अप्पटिहतवुत्तिताय पच्चक्खतो ञाणं पवत्तति निच्चसमाधानञ्च विक्खेपाभावतो, ञातुं इच्छितस्स च सकलस्स अविसयभावे तस्स आकङ्खापटिबद्धवुत्तिता न सिया, एकन्तेनेव सा इच्छितब्बा, सब्बे धम्मा बुद्धस्स भगवतो आवज्जनपटिबद्धा आकङ्खापटिबद्धा मनसिकारपटिबद्धा चित्तुप्पादपटिबद्धाति (महानि॰ ६९, १५६; चूळनि॰ ८५; पटि॰ म॰ ३.५) वचनतो। अतीतानागतविसयम्पि भगवतो ञाणं अनुमानागमतक्कगहणविरहितत्ता पच्चक्खमेव।&lt;br&gt;&#xA;ननु च एतस्मिम्पि पक्खे यदा सकलं ञातुं इच्छितं, तदा सकिंयेव सकलविसयताय अनिरूपितरूपेन भगवतो ञाणं पवत्तेय्याति वुत्तदोसा नातिवत्तियेवाति? न, तस्स विसोधितत्ता। विसोधितो हि सो बुद्धविसयो अचिन्तेय्योति। अञ्ञथा पचुरजनञाणसमानवुत्तिताय बुद्धानं भगवन्तानं ञाणस्स अचिन्तेय्यता न सिया, तस्मा सकलधम्मारम्मणम्पि तं एकधम्मारम्मणं विय सुववत्थापितेयेव ते धम्मे कत्वा पवत्ततीति इदमेत्थ अचिन्तेय्यं, ‘‘यावतकं नेय्यं, तावतकं ञाणम्। यावतकं ञाणं, तावतकं नेय्यम्। नेय्यपरियन्तिकं ञाणं, ञाणपरियन्तिकं नेय्यम्। नेय्यं अतिक्कमित्वा ञाणं नप्पवत्तति, ञाणं अतिक्कमित्वा नेय्यपथो नत्थि। अञ्ञमञ्ञपरियन्तट्ठायिनो ते धम्मा, यथा द्विन्नं समुग्गपटलानं सम्मा फुसितानं हेट्ठिमं समुग्गपटलं उपरिमं नातिवत्तति, उपरिमं समुग्गपटलं हेट्ठिमं नातिवत्तति। अञ्ञमञ्ञपरियन्तट्ठायिनो, एवमेव बुद्धस्स भगवतो नेय्यञ्च ञाणञ्च अञ्ञमञ्ञपरियन्तट्ठायिनो…पे॰… ते धम्मा’’ति (महानि॰ ६९, १५६; चूळनि॰ ८५; पटि॰ म॰ ३.५) एवमेकज्झं, विसुं, सकिं, कमेन वा इच्छानुरूपं पवत्तस्स तस्स ञाणस्स वसेन सम्मा सामञ्च सब्बधम्मानं बुद्धत्ता भगवा सम्मासम्बुद्धो नाम जातोति।&lt;br&gt;&#xA;अयं पनेत्थ अट्ठकथामुत्तको नयो – ठानाठानादीनि छब्बिसयानि छहि ञाणेहि जानता, यथाकम्मूपगे सत्ते चुतूपपातदिब्बचक्खुञाणेहि पस्सता, सवासनानमासवानं आसवक्खयञाणेन खीणत्ता अरहता, झानादिधम्मे संकिलेसवोदानवसेन सामंयेव अविपरीतावबोधतो सम्मासम्बुद्धेन, एवं दसबलञाणवसेन चतूहाकारेहि थोमितेन। अपिच तीसु कालेसु अप्पटिहतञाणताय जानता, तिण्णम्पि कम्मानं ञाणानुपरिवत्तितो निसम्मकारिताय पस्सता, दवादीनं छन्नमभावसाधिकाय पहानसम्पदाय अरहता, छन्दादीनं छन्नमहानिहेतुभूताय अपरिक्खयपटिभानसाधिकाय सब्बञ्ञुताय सम्मासम्बुद्धेन , एवं अट्ठारसावेणिकबुद्धधम्मवसेन (दी॰ नि॰ अट्ठ॰ ३.३०५) चतूहाकारेहि थोमितेनाति एवमादिना तेसं तेसं ञाणदस्सनपहानबोधनत्थेहि सङ्गहितानं बुद्धगुणानं वसेन योजना कातब्बाति।&lt;br&gt;&#xA;चतुवेसारज्जं सन्धाय ‘‘चतूहाकारेही’’ति वुत्तम्। ‘‘थोमितेना’’ति एतेन इमेसं ‘‘भगवता’’ति पदस्स विसेसनतं दस्सेति। यदिपि हीनपणीतभेदेन दुविधाव अधिमुत्ति पाळियं वुत्ता, पवत्तिआकारवसेन पन अनेकभेदभिन्नावाति आह ‘‘नानाधिमुत्तिकता’’ति। सा पन अधिमुत्ति अज्झासयधातुयेव, तदपि तथा तथा दस्सनं, खमनं, रोचनञ्चाति अत्थं विञ्ञापेति ‘‘नानज्झासयता’’ति इमिना। तथा हि वक्खति ‘‘नानाधिमुत्तिकता नानज्झासयता नानादिट्ठिकता नानक्खन्तिता नानारुचिता’’ति। ‘‘यावञ्चिद’’न्ति एतस्स ‘‘सुप्पटिविदिता’’ति इमिना सम्बन्धो। तत्थ च इदन्ति पदपूरणमत्तं, ‘‘नानाधिमुत्तिकता’’ति एतेन वा पदेन समानाधिकरणं, तस्सत्थो पन पाकटोयेवाति आह ‘‘याव च सुट्ठु पटिविदिता’’ति।&lt;br&gt;&#xA;‘‘या च अय’’न्तिआदिना धातुसंयुत्तपाळिं दस्सेन्तो तदेव संयुत्तं मनसि करित्वा तेसं अवण्णवण्णभासनेन सद्धिं घटेत्वा थेरानमयं सङ्खियधम्मो उदपादीति दस्सेति। अतो अस्स भगवतो धातुसंयुत्तदेसनानयेन तासं सुप्पटिविदितभावं समत्थनवसेन दस्सेतुं ‘‘अयं ही’’तिआदिमाहाति अत्थो दट्ठब्बो। सुप्पटिविदितभावसमत्थनञ्हि ‘‘अयं ही’’तिआदिवचनम्। तत्थ या अयं नानाधिमुत्तिकता…पे॰… रुचिताति सम्बन्धो। धातुसोति अज्झासयधातुया। संसन्दन्तीति सम्बन्धेन्ति विस्सासेन्ति। समेन्तीति सम्मा, सह वा भवन्ति। ‘‘हीनाधिमुत्तिका’’तिआदि तथाभावविभावनम्। अतीतम्पि अद्धानन्ति अतीतस्मिं काले, अच्चन्तसंयोगे वा एतं उपयोगवचनम्। नानाधिमुत्तिकता-पदस्स नानज्झासयताति अत्थवचनम्। नानादिट्ठि…पे॰… रुचिताति तस्स सरूपदस्सनम्। सस्सतादिलद्धिवसेन नानादिट्ठिकता। पापाचारकल्याणाचारादिपकतिवसेन नानक्खन्तिता। पापिच्छाअप्पिच्छादिवसेन नानारुचिता। नाळियाति तुम्बेन, आळ्हकेन वा। तुलायाति मानेन। नानाधिमुत्तिकताञाणन्ति चेत्थ सब्बञ्ञुतञ्ञाणमेव अधिप्पेतं, न दसबलञाणन्ति आह ‘‘सब्बञ्ञुतञ्ञाणेना’’ति। एवं आचरियधम्मपालत्थेरेन (दी॰ नि॰ टी॰ १.३) वुत्तं, अभिधम्मट्ठकथायं, दसबलसुत्तट्ठकथासु (म॰ नि॰ अट्ठ॰ १.१४९; अ॰ नि॰ अट्ठ॰ ३.१०.२१; विभ॰ अट्ठ॰ ८३१) च एवमागतम्।&lt;br&gt;&#xA;परवादी पनाह ‘‘दसबलञाणं नाम पाटियेक्कं नत्थि, सब्बञ्ञुतञ्ञाणस्सेवायं पभेदो’’ति, तं तथा न दट्ठब्बम्। अञ्ञमेव हि दसबलञाणं, अञ्ञं सब्बञ्ञुतञ्ञाणम्। दसबलञाणञ्हि सककिच्चमेव जानाति, सब्बञ्ञुतञ्ञाणं पन तम्पि ततो अवसेसम्पि जानाति। दसबलञाणेसु हि पठमं कारणाकारणमेव जानाति, दुतियं कम्मन्तरविपाकन्तरमेव, ततियं कम्मपरिच्छेदमेव, चतुत्थं धातुनानत्तकारणमेव, पञ्चमं सत्तानमज्झासयाधिमुत्तिमेव, छट्ठं इन्द्रियानं तिक्खमुदुभावमेव, सत्तमं झानादीहि सद्धिं तेसं संकिलेसादिमेव, अट्ठमं पुब्बेनिवुत्थक्खन्धसन्ततिमेव, नवमं सत्तानं चुतिपटिसन्धिमेव, दसमं सच्चपरिच्छेदमेव, सब्बञ्ञुतञ्ञाणं पन एतेहि जानितब्बञ्च ततो उत्तरिञ्च जानाति, एतेसं पन किच्चं न सब्बं करोति। तञ्हि झानं हुत्वा अप्पेतुं न सक्कोति, इद्धि हुत्वा विकुब्बितुं न सक्कोति, मग्गो हुत्वा किलेसे खेपेतुं न सक्कोति। अपिच परवादी एवं पुच्छितब्बो ‘‘दसबलञाणं नाम एतं सवितक्कसविचारं अवितक्कविचारमत्तं अवितक्कअविचारं, कामावचरं रूपावचरं अरूपावचरं, लोकियं लोकुत्तर’’न्ति। जानन्तो पटिपाटिया सत्त ञाणानि ‘‘सवितक्कसविचारानी’’ति वक्खति, ततो परानि द्वे ‘‘अवितक्कअविचारानी’’ति वक्खति, आसवक्खयञाणं ‘‘सिया सवितक्कसविचारं, सिया अवितक्कविचारमत्तं, सिया अवितक्कअविचार’’न्ति वक्खति, तथा पटिपाटिया सत्त कामावचरानि, ततो परं द्वे रूपावचरानि, अवसाने एकं ‘‘लोकुत्तर’न्ति वक्खति, सब्बञ्ञुतञ्ञाणं पन सवितक्कसविचारमेव, कामावचरमेव, लोकियमेवाति। इति अञ्ञदेव दसबलञाणं, अञ्ञं सब्बञ्ञुतञ्ञाणन्ति, तस्मा पञ्चमबलञाणसङ्खातेन नानाधिमुत्तिकताञाणेन च सब्बञ्ञुतञ्ञाणेन च विदिताति अत्थो वेदितब्बो। च-कारोपि हि पोत्थकेसु दिस्सति। साति यथावुत्ता नानाधिमुत्तिकता। ‘‘द्वेपि नामा’’तिआदिना यथावुत्तसुत्तस्सत्थं सङ्खेपेन दस्सेत्वा ‘‘इमेसु चापी’’तिआदिना तस्स सङ्खियधम्मस्स तदभिसम्बन्धतं आवि करोति। इति ह मेति एत्थ एवंसद्दत्थे इति-सद्दो, ह-कारो निपातमत्तं, आगमो वा। सन्धिवसेन इकारलोपो, अकारादेसो वाति दस्सेति ‘‘एवं इमे’’ति इमिना।&lt;br&gt;&#xA;४. ‘‘विदित्वा’’ति एत्थ पकतियत्थभूता विजाननकिरिया सामञ्ञेन अभेदवतीपि समाना तंतंकरणयोग्यताय अनेकप्पभेदाति दस्सेतुं ‘‘भगवा ही’’तिआदि वुत्तम्। वत्थूनीति घरवत्थूनि। ‘‘सब्बञ्ञुतञ्ञाणेन दिस्वा अञ्ञासी’’ति च वोहारवचनमत्तमेतम्। न हि तेन दस्सनतो अञ्ञं जाननं नाम नत्थि। तदिदं ञाणं आवज्जनपटिबद्धं आकङ्खापटिबद्धं मनसिकारपटिबद्धं चित्तुप्पादपटिबद्धं हुत्वा पवत्तति। किं नाम करोन्तो भगवा तेन ञाणेन आवज्जनादिपटिबद्धेन अञ्ञासीति सोतूनमत्थस्स सुविञ्ञापनत्थं परम्मुखा विय चोदनं समुट्ठापेति ‘‘किं करोन्तो अञ्ञासी’’ति इमिना, पच्छिमयामकिच्चं करोन्तो तं ञाणं आवज्जनादिपटिबद्धं हुत्वा तेन तथा अञ्ञासीति वुत्तं होति। सामञ्ञस्मिं सति विसेसवचनं सात्थकं सियाति अनुयोगेनाह ‘‘किच्चञ्चनामेत’’न्तिआदि। अरहत्तमग्गेन समुग्घातं कतं तस्स समुट्ठापककिलेससमुग्घाटनेन, यतो ‘‘नत्थि अब्यावटमनो’’ति अट्ठारससु बुद्धधम्मेसु वुच्चति। निरत्थको चित्तसमुदाचारो नत्थीति हेत्थ अत्थो। एवम्पि वुत्तानुयोगो तदवत्थोयेवाति चोदनमपनेति ‘‘तं पञ्चविध’’न्तिआदिना। तत्थ पुरिमकिच्चद्वयं दिवसभागवसेन, इतरत्तयं रत्तिभागवसेन गहेतब्बं तथायेव वक्खमानत्ता।&lt;br&gt;&#xA;‘‘उपट्ठाकानुग्गहणत्थं, सरीरफासुकत्थञ्चा’’ति एतेन अनेककप्पसमुपचितपुञ्ञसम्भारजनितं भगवतो मुखवरं दुग्गन्धादिदोसं नाम नत्थि, तदुभयत्थमेव पन मुखधोवनादीनि करोतीति दस्सेति। सब्बोपि हि बुद्धानं कायो बाहिरब्भन्तरेहि मलेहि अनुपक्किलिट्ठो सुधोतमणि विय होति। विवित्तासनेति फलसमापत्तीनमनुरूपे विवेकानुब्रूहनासने। वीतिनामेत्वाति फलसमापत्तीहि वीतिनामनं वुत्तं, तम्पि न विवेकनिन्नताय, परेसञ्च दिट्ठानुगति आपज्जनत्थम्। सुरत्तदुपट्टं अन्तरवासकं विहारनिवासनपरिवत्तनवसेन निवासेत्वा विज्जुलतासदिसं कायबन्धनं बन्धित्वा मेघवण्णं सुगतचीवरं पारुपित्वा सेलमयपत्तं आदायाति अधिप्पायो। तथायेव हि तत्थ तत्थ वुत्तो। ‘‘कदाचि एकको’’तिआदि तेसं तेसं विनेय्यानं विनयनानुकूलं भगवतो उपसङ्कमनदस्सनम्। गामं वा निगमं वाति एत्थ वा-सद्दो विकप्पनत्थो, तेन नगरम्पि विकप्पेति। यथारुचि वत्तमानेहि अनेकेहि पाटिहारियेहि पविसतीति सम्बन्धो।&lt;br&gt;&#xA;‘‘सेय्यथिद’’न्तिआदिना पच्छिमपक्खं वित्थारेति। सेय्यथिदन्ति च तं कतमन्ति अत्थे निपातो, इदं वा सप्पाटिहीरपविसनं कतमन्तिपि वट्टति। मुदुगतवाताति मुदुभूता, मुदुभावेन वा गता वाता। उदकफुसितानीति उदकबिन्दूनि। मुञ्चन्ताति ओसिञ्चन्ता। रेणुं वूपसमेत्वाति रजं सन्निसीदापेत्वा उपरि वितानं हुत्वा तिट्ठन्ति चण्ड-वातातप-हिमपातादि-हरणेन वितानकिच्चनिप्फादकत्ता, ततो ततो हिमवन्तादीसु पुप्फूपगरुक्खतो उपसंहरित्वाति अत्थस्स विञ्ञायमानत्ता तथा न वुत्तम्। समभागकरणमत्तेन ओनमन्ति, उन्नमन्ति च, ततोयेव पादनिक्खेपसमये समाव भूमि होति। निदस्सनमत्तञ्चेतं सक्खरकथलकण्टकसङ्कुकललादिअपगमनस्सापि सम्भवतो, तञ्च सुप्पतिट्ठितपादतालक्खणस्स निस्सन्दफलं, न इद्धिनिम्मानम्। पदुमपुप्फानि वाति एत्थ वा-सद्दो विकप्पनत्थो, तेन ‘‘यदि यथावुत्तनयेन समा भूमि होति, एवं सति तानि न पटिग्गण्हन्ति, तथा पन असतियेव पटिग्गण्हन्ती’’ति भगवतो यथारुचि पवत्तनं दस्सेति। सब्बदाव भगवतो गमनं पठमं दक्खिणपादुद्धरणसङ्खातानुब्यञ्जनपटिमण्डितन्ति आह ‘‘ठपितमत्ते दक्खिणपादे’’ति। बुद्धानं सब्बदक्खिणताय तथा वुत्तन्ति आचरियधम्मपालत्थेरो,(दी॰ नि॰ टी॰ १.४) आचरियसारिपुत्तत्थेरो (अ॰ नि॰ अट्ठ॰ १.५३) च वदति, सब्बेसं उत्तमताय एवं वुत्तन्ति अत्थो। एवं सति उत्तमपुरिसानं तथापकतितायाति आपज्जति। ठपितमत्ते निक्खमित्वा धावन्तीति सम्बन्धो। इदञ्च यावदेव विनेय्यजनविनयनत्थं सत्थु पाटिहारियन्ति तेसं दस्सनट्ठानं सन्धाय वुत्तम्। ‘‘छब्बण्णरस्मियो’’ति वत्वापि ‘‘सुवण्णरसपिञ्जरानि विया’’ति वचनं भगवतो सरीरे पीताभाय येभुय्यतायाति दट्ठब्बम्। ‘‘रस-सद्दो चेत्थ उदकपरियायो, पिञ्जर-सद्दो हेमवण्णपरियायो, सुवण्णजलधारा विय सुवण्णवण्णानीति अत्थो’’ति (सारत्थ॰ टी॰ १.बुद्धाचिण्णकथा.२२) सारत्थदीपनियं वुत्तम्। पासादकूटागारादीनि तेसु तेसु गामनिगमादीसु संविज्जमानानि अलङ्करोन्तियो हुत्वा।&lt;br&gt;&#xA;‘‘तथा’’तिआदिना सयमेव धम्मतावसेन तेसं सद्दकरणं दस्सेति। तदा कायं उपगच्छन्तीति कायूपगानि, न यत्थ कत्थचि ठितानि। ‘‘अन्तरवीथि’’न्ति इमिना भगवतो पिण्डाय गमनानुरूपवीथिं दस्सेति। न हि भगवा लोलुप्पचारपिण्डचारिको विय यत्थ कत्थचि गच्छति। ये पठमं गता, ये वा तदनुच्छविकं पिण्डपातं दातुं समत्था, ते भगवतोपि पत्तं गण्हन्तीति वेदितब्बम्। पटिमानेन्तीति पतिस्समानसा पूजेन्ति, भगवन्तं वा पटिमानापेन्ति पटिमानन्तं करोन्ति। वोहारमत्तञ्चेतं, भगवतो पन अपटिमानना नाम नत्थि। चित्तसन्तानानीति अतीते, एतरहि च पवत्तचित्तसन्तानानि। यथा केचि अरहत्ते पतिट्ठहन्ति, तथा धम्मं देसेतीति सम्बन्धो। केचि पब्बजित्वाति च अरहत्तसमापन्नानं पब्बज्जासङ्खेपगतदस्सनत्थं , न पन गिहीनं अरहत्तसमापन्नतापटिक्खेपनत्थम्। अयञ्हि अरहत्तप्पत्तानं गिहीनं सभावो, या तदहेव पब्बज्जा वा, कालं किरियावाति। तथा हि वुत्तं आयस्मता नागसेनत्थेरेन ‘‘विसमं महाराज, गिहिलिङ्गं, विसमे लिङ्गे लिङ्गदुब्बलताय अरहत्तं पत्तो गिही तस्मिंयेव दिवसे पब्बजति वा परिनिब्बायति वा नेसो महाराज, दोसो अरहत्तस्स, गिहिलिङ्गस्सेवेसो दोसो यदिदं लिङ्गदुब्बलता’’ति (मि॰ प॰ ५.२.२) सब्बं वत्तब्बम्। एत्थ च सप्पाटिहीरप्पवेसनसम्बन्धेनेव महाजनानुग्गहणं दस्सितं, अप्पाटिहीरप्पवेसनेन च पन ‘‘ते सुनिवत्था सुपारुता’’तिआदिवचनं यथारहं सम्बन्धित्वा महाजनानुग्गहणं अत्थतो विभावेतब्बं होति। तम्पि हि पुरेभत्तकिच्चमेवाति। उपट्ठानसाला चेत्थ मण्डलमाळो। तत्थ गन्त्वा मण्डलमाळेति इध पाठो लिखितो। ‘‘गन्धमण्डलमाळे’’तिपि (अ॰ नि॰ अट्ठ॰ १.५३) मनोरथपूरणिया दिस्सति, तट्टीकायञ्च ‘‘चतुज्जातियगन्धेन परिभण्डे मण्डलमाळे’’ति वुत्तम्। गन्धकुटिं पविसतीति च पविसनकिरियासम्बन्धताय, तस्समीपताय च वुत्तं, तस्मा पविसितुं गच्छतीति अत्थो दट्ठब्बो, न पन अन्तो तिट्ठतीति। एवञ्हि ‘‘अथ खो भगवा’’तिआदिवचनं (दी॰ नि॰ १.४) सूपपन्नं होति।&lt;br&gt;&#xA;अथ खोति एवं गन्धकुटिं पविसितुं गमनकाले। उपट्ठानेति समीपपदेसे। ‘‘पादे पक्खालेत्वा पादपीठे ठत्वा भिक्खुसङ्घं ओवदती’’ति एत्थ पादे पक्खालेन्तोव पादपीठे तिट्ठन्तो ओवदतीति वेदितब्बम्। एतदत्थंयेव हि भिक्खूनं भत्तकिच्चपरियोसानं आगमयमानो निसीदि। दुल्लभा सम्पत्तीति सतिपि मनुस्सत्तपटिलाभे पतिरूपदेसवासइन्द्रियावेकल्लसद्धापटिलाभादयो सम्पत्तिसङ्खाता गुणा दुल्लभाति अत्थो। पोत्थकेसु पन ‘‘दुल्लभा सद्धासम्पत्ती’’ति पाठो दिस्सति, सो अयुत्तोव। तत्थाति तस्मिं पादपीठे ठत्वा ओवदनकाले, तेसु वा भिक्खूसु, रत्तिया वसनं ठानं रत्तिट्ठानं, तथा दिवाठानम्। ‘‘केची’’तिआदि तब्बिवरणम्। चातुमहाराजिकभवनन्ति चातुमहाराजिकदेवलोके सुञ्ञविमानानि सन्धाय वुत्तम्। एस नयो तावतिंसभवनादीसुपि। ततो भगवा गन्धकुटिं पविसित्वा पच्छाभत्तं तयो भागे कत्वा पठमभागे सचे आकङ्खति, दक्खिणेन पस्सेन सीहसेय्यं कप्पेति, सचे नाकङ्खति, बुद्धाचिण्णं फलसमापत्तिं समापज्जति, अथ यथाकालपरिच्छेदं ततो वुट्ठहित्वा दुतियभागे पच्छिमयामस्स ततियकोट्ठासे विय लोकं वोलोकेति वेनेय्यानं ञाणपरिपाकं पस्सितुं, तेनाह ‘‘सचे आकङ्खती’’तिआदि। सीहसेय्यन्तिआदीनमत्थो हेट्ठा वुत्तोव। यञ्हि अपुब्बं पदं अनुत्तानं, तदेव वण्णयिस्साम। सम्मा अस्सासितब्बोति गाहापनवसेन उपत्थम्भितब्बोति समस्सासितो। तादिसो कायो यस्साति तथा। धम्मस्सवनत्थं सन्निपतति। तस्सा परिसाय चित्ताचारं ञत्वा कतभावं सन्धायाह ‘‘सम्पत्तपरिसायअनुरूपेन पाटिहारियेना’’ति। यत्थ धम्मं सह भासन्ति, सा धम्मसभा नाम। कालयुत्तन्ति ‘‘इमिस्सा वेलाय इमस्स एवं वत्तब्ब’’न्ति तंतंकालानुरूपम्। समययुत्तन्ति तस्सेव वेवचनं, अट्ठुप्पत्तिअनुरूपं वा समययुत्तम्। अथ वा समययुत्तन्ति हेतुदाहरणेहि युत्तम्। कालेन सापदेसञ्हि भगवा धम्मं देसेति। कालं विदित्वा परिसं उय्योजेति, न याव समन्धकारा धम्मं देसेतीति अधिप्पायो। ‘‘समयं विदित्वा परिसं उय्योजेसी’’तिपि कत्थचि परियायवचनपाठो दिस्सति, सो पच्छा पमादलिखितो।&lt;br&gt;&#xA;गत्तानीति कायोयेव अनेकावयवत्ता वुत्तो। ‘‘उतुं गण्हापेती’’ति इमिना उतुगण्हापनत्थमेव ओसिञ्चनं, न पन मलविक्खालनत्थन्ति दस्सेति। न हि भगवतो काये रजोजल्लं उपलिम्पतीति। चतुज्जातिकेन गन्धेन परिभाविता कुटी गन्धकुटी। तस्सा परिवेणं तथा। फलसमापत्तीहि मुहुत्तं पटिसल्लीनो। ततो ततोति अत्तनो अत्तनो रत्तिट्ठानदिवाठानतो, उपगन्त्वा, समीपे वा ठानं उपट्ठानं, भजनं सेवनन्ति अत्थो। तत्थाति तस्मिं निसीदनट्ठाने, पुरिमयामे वा, तेसु वा भिक्खूसु।&lt;br&gt;&#xA;पञ्हाकथनादिवसेन अधिप्पायं सम्पादेन्तो ‘‘दससहस्सिलोकधातू’’ति एवं अवत्वा तस्सा अनेकावयवसङ्गहणत्थं ‘‘सकलदससहस्सिलोकधातू’’ति वुत्तम्। पुरेभत्तपच्छाभत्तपुरिमयामेसु मनुस्सपरिसाबाहुल्लतो ओकासं अलभित्वा इदानि मज्झिमयामेयेव ओकासं लभमाना, भगवता वा कतोकासताय ओकासं लभमानाति अधिप्पायो। कीदिसं पन पुच्छन्तीति आह ‘‘यथाभिसङ्खतं अन्तमसो चतुरक्खरम्पी’’ति। यथाभिसङ्खतन्ति अभिसङ्खतानुरूपं, तदनतिक्कम्म वा, एतेन यथा तथा अत्तनो पटिभानानुरूपं पुच्छन्तीति दस्सेति।&lt;br&gt;&#xA;पच्छाभत्तकालस्स तीसु भागेसु पठमभागे सीहसेय्याकप्पनं एकन्तं न होतीति आह ‘‘पुरेभत्ततो पट्ठाय निसज्जाय पीळितस्स सरीरस्सा’’ति। तेनेव हि पुब्बे ‘‘सचे आकङ्खती’’ति तदा सीहसेय्याकप्पनस्स अनिबद्धता विभाविता। किलासुभावो किलमथो। सरीरस्स किलासुभावमोचनत्थं चङ्कमेन वीतिनामेति सीहसेय्यं कप्पेतीति सम्बन्धो। बुद्धचक्खुनाति आसयानुसयइन्द्रियपरोपरियत्तञाणसङ्खातेन पञ्चमछट्ठबलभूतेन बुद्धचक्खुना। तेन हि लोकवोलोकनबाहुल्लताय तं ‘‘बुद्धचक्खू’’ति वुच्चति, इदञ्च पच्छिमयामे भगवतो बहुलं आचिण्णवसेन वुत्तम्। अप्पेकदा अवसिट्ठबलञाणेहि, सब्बञ्ञुतञ्ञाणेनेव च भगवा तमत्थं साधेति।&lt;br&gt;&#xA;‘‘पच्छिमयामकिच्चं करोन्तो अञ्ञासी’’ति पुब्बे वुत्तमत्थं समत्थेन्तो ‘‘तस्मिं पन दिवसे’’तिआदिमाह। बुद्धानं भगवन्तानं यत्थ कत्थचि वसन्तानं इदं पञ्चविधं किच्चं अविजहितमेव होति सब्बकालं सुप्पतिट्ठितसतिसम्पजञ्ञत्ता, तस्मा तदहेपि तदविजहनभावदस्सनत्थं इध पञ्चविधकिच्चपयोजनन्ति दट्ठब्बम्। चङ्कमन्ति तत्थ चङ्कमनानुरूपट्ठानम्। चङ्कममानो अञ्ञासीति योजेतब्बम्। पुब्बे वुत्ते अत्थद्वये पच्छिमत्थञ्ञेव गहेत्वा ‘‘सब्बञ्ञुतञ्ञाणं आरब्भा’’ति वुत्तम्। पुरिमत्थो हि पकरणाधिगतत्ता सुविञ्ञेय्योति।&lt;br&gt;&#xA;‘‘अथ खो भगवा तेसं भिक्खूनं इमं सङ्खियधम्मं विदित्वा येन मण्डलमाळो, तेनुपसङ्कमी’’ति अयं सावसेसपाठो, तस्मा एतं विदित्वा, एवं चिन्तेत्वा च उपसङ्कमीति अत्थो वेदितब्बोति दस्सेतुं ‘‘ञत्वा च पनस्सा’’तिआदि वुत्तम्। तत्थ अस्स एतदहोसीति अस्स भगवतो एतं परिवितक्कनं, एसो वा चेतसो परिवितक्को अहोसि, लिङ्गविपल्लासोयं ‘‘एतदग्ग’’न्तिआदीसु (अ॰ नि॰ १.१८८ आदयो) विय। सब्बञ्ञुतञ्ञाणकिच्चं न सब्बथा पाकटम्। निरन्तरन्ति अनुपुब्बारोचनवसेन निब्बिवरं, यथाभासितस्स वा आरोचनवसेन निब्बिसेसम्। भावनपुंसकञ्चेतम्। तं अट्ठुप्पत्तिं कत्वाति तं यथारोचितं वचनं इमस्स सुत्तस्स उप्पत्तिकारणं कत्वा, इमस्स वा सुत्तस्स देसनाय उप्पन्नं कारणं कत्वातिपि अत्थो। अत्थ-सद्दो चेत्थ कारणे, तेन इमस्स सुत्तस्स अट्ठुप्पत्तिकं निक्खेपं दस्सेति। द्वासट्ठिया ठानेसूति द्वासट्ठिदिट्ठिगतट्ठानेसु। अप्पटिवत्तियन्ति समणेन वा ब्राह्मणेन वा देवेन वा मारेन वा ब्रह्मुना वा केनचि वा लोकस्मिं अनिवत्तियम्। सीहनादं नदन्तोति सेट्ठनादसङ्खातं अभीतनादं नदन्तो। यं पन लोकिया वदन्ति –&lt;br&gt;&#xA;‘‘उत्तरस्मिं पदे ब्यग्घपुङ्गवोसभकुञ्जरा।&lt;br&gt;&#xA;सीहसद्दूलनागाद्या, पुमे सेट्ठत्थगोचरा’’ति॥&lt;br&gt;&#xA;तं येभुय्यवसेनाति दट्ठब्बम्। सीहनादसदिसं वा नादं नदन्तो। अयमत्थो सीहनादसुत्तेन (अ॰ नि॰ ६.६४; १०.२१) दीपेतब्बो। यथा वा केसरो मिगराजा सहनतो, हननतो, च ‘‘सीहो’’ति वुच्चति, एवं तथागतोपि लोकधम्मानं सहनतो, परप्पवादानं हननतो च ‘‘सीहो’’ति वुच्चति। तस्मा सीहस्स तथागतस्स नादं नदन्तोतिपि अत्थो दट्ठब्बो। यथा हि सीहो सीहबलेन समन्नागतो सब्बत्थ विसारदो विगतलोमहंसो सीहनादं नदति, एवं तथागतसीहोपि तथागतबलेहि समन्नागतो अट्ठसु परिसासु विसारदो विगतलोमहंसो ‘‘इमे दिट्ठिट्ठाना’’तिआदिना नयेन नानाविधदेसनाविलाससम्पन्नं सीहनादं नदति । यं सन्धाय वुत्तं ‘‘सीहोति खो भिक्खवे, तथागतस्सेतं अधिवचनं अरहतो सम्मासम्बुद्धस्स। यं खो भिक्खवे, तथागतो परिसाय धम्मं देसेति, इदमस्स होति सीहनादस्मि’’न्ति (अ॰ नि॰ १०.२१)। ‘‘इमे दिट्ठिट्ठाना’’तिआदिका हि इध वक्खमानदेसनायेव सीहनादो। तेसं ‘‘वेदनापच्चया तण्हा’’तिआदिना वक्खमाननयेन पच्चयाकारस्स समोधानम्पि वेदितब्बम्। सिनेरुं…पे॰… विय चाति उपमाद्वयेन ब्रह्मजालदेसनाय अनञ्ञसाधारणत्ता सुदुक्करतं दस्सेति। सुवण्णकूटेनाति सुवण्णमयपहरणोपकरणविसेसेन। रतननिकूटेन विय अगारं अरहत्तनिकूटेन ब्रह्मजालसुत्तन्तं निट्ठपेन्तो, निकूटेनाति च निट्ठानगतेन अच्चुग्गतकूटेनाति अत्थो। इदञ्च अरहत्तफलपरियोसानत्ता सब्बगुणानं तदेव सब्बेसं उत्तरितरन्ति वुत्तम्। पुरिमो पन मे-सद्दो देसनापेक्खोति परिनिब्बुतस्सापि मे सा देसना अपरभागे पञ्चवस्ससहस्सानीति अत्थो युत्तो। सवनउग्गहणधारणवाचनादिवसेन परिचयं करोन्ते, तथा च पटिपन्ने निब्बानं सम्पापिका भविस्सतीति अधिप्पायो।&lt;br&gt;&#xA;यदग्गेन येनाति करणनिद्देसो, तदग्गेन तेना तिपि दट्ठब्बम्। एतन्ति ‘‘येन तेना’’ति एतं पदद्वयम्। तत्थाति हि तस्मिं मण्डलमाळेति अत्थो। येनाति वा भुम्मत्थे करणवचनम्। तेनाति पन उपयोगत्थे। तस्मा तत्थाति तं मण्डलमाळन्तिपि वदन्ति। उपसङ्कमीति च उपसङ्कमन्तोति अत्थो पच्चुप्पन्नकालस्स अधिप्पेतत्ता, तदुपसङ्कमनस्स पन अतीतभावस्स सूचनतो ‘‘उपसङ्कमी’’ति तक्कालापेक्खनवसेन अतीतपयोगो वुत्तो। एवञ्हि ‘‘उपसङ्कमित्वा’’ति वचनं सूपपन्नं होति। इतरथा द्विन्नम्पि वचनानं अतीतकालिकत्ता तथावत्तब्बमेव न सिया। उपसङ्कमनस्स च गमनं, उपगमनञ्चाति द्विधा अत्थो, इध पन गमनमेव। सम्पत्तुकामताय हि यं किञ्चि ठानं गच्छन्तो तं तं पदेसातिक्कमनवसेन ‘‘तं ठानं उपसङ्कमि उपसङ्कमन्तो’’ति वत्तब्बतं लभति, तेनाह ‘‘तत्थ गतो’’ति, तेन उपगमनत्थं निवत्तेति। यञ्हि ठानं पत्तुमिच्छन्तो गच्छति, तं पत्ततायेव ‘‘उपगमन’’न्ति वुच्चति। यमेत्थ न संवण्णितं ‘‘उपसङ्कमित्वा’’ति पदं, तं उपसङ्कमनपरियोसानदीपनम्। अथ वा गतोति उपगतो। अनुपसग्गोपि हि सद्दो सउपसग्गो विय अत्थन्तरं वदति सउपसग्गोपि अनुपसग्गो वियाति। अतो ‘‘उपसङ्कमित्वा’’ति पदस्स एवं उपगतो ततो आसन्नतरं भिक्खूनं समीपसङ्खातं पञ्हं वा कथेतुं, धम्मं वा देसेतुं सक्कुणेय्यट्ठानं उपगन्त्वाति अत्थो वेदितब्बो। अपिच येनाति हेतुम्हि करणवचनम्। येन कारणेन भगवता सो मण्डलमाळो उपसङ्कमितब्बो, तेन कारणेन उपसङ्कमीति अत्थो। कारणं पन ‘‘इमे भिक्खू’’तिआदिना अट्ठकथायं वुत्तमेव।&lt;br&gt;&#xA;पञ्ञत्ते आसने निसीदीति एत्थ केनिदं पञ्ञत्तन्ति अनुयोगे सति भिक्खूहीति दस्सेतुं ‘‘बुद्धकाले किरा’’तिआदिमाह। तत्थ बुद्धकालेति धरमानस्स भगवतो काले। विसेसन्ति यथालद्धतो उत्तरि झानमग्गफलम्। अथाति संसयत्थे निपातो, यदि पस्सतीति अत्थो। वितक्कयमानं नं भिक्खुन्ति सम्बन्धो, तथा ततो पस्सनहेतु दस्सेत्वा, ओवदित्वाति च। अनमतग्गेति अनादिमति। आकासं उप्पतित्वाति आकासे उग्गन्त्वा। ईदिसेसु हि भुम्मत्थो एव युज्जतीति उदानट्ठकथायं वुत्तम्। भारोति तङ्खणेयेव भगवतो अनुच्छविकासनस्स दुल्लभत्ता गरुकम्मम्। फलकन्ति निसीदनत्थाय कतं फलम्। कट्ठकन्ति निसीदनयोग्यं फलकतो अञ्ञं दारुक्खन्धम्। सङ्कड्ढित्वाति संहरित्वा। तत्थाति पुराणपण्णेसु, केवलं तेसु एव निसीदितुमननुच्छविकत्ता तथा वुत्तं, तत्थाति वा तेसु पीठादीसु। एवं सति सङ्कड्ढित्वा पञ्ञपेन्तीति अत्थवसा विभत्तिं विपरिणामेत्वा सम्बन्धो। पप्फोटेत्वाति यथाठितं रजोजल्लादि-संकिण्णमननुरूपन्ति तब्बिसोधनत्थं सञ्चालेत्वा। ‘‘अम्हाकं ईदिसा कथा अञ्ञतरिस्सा देसनाय कारणं भवितुं युत्ता, अवस्सं भगवा आगमिस्सती’’ति ञत्वा यथानिसीदनं सन्धाय एवं वुत्तम्। एत्थ च ‘‘इधागतो समणो वा ब्राह्मणो वा तावकालिकं गण्हित्वा परिभुञ्जतू’’ति रञ्ञा ठपितं, तेन च आगतकाले परिभुत्तं आसनं रञ्ञो निसीदनासनन्ति वेदितब्बम्। न हि तथा अट्ठपितं भिक्खूहि परिभुञ्जितुं, भगवतो च पञ्ञपेतुं वट्टति। तस्मा तादिसं रञ्ञो निसीदनासनं पाळियं कथितन्ति दस्सेतुं ‘‘तं सन्धाया’’तिआदि वुत्तम्। अधिमुत्तिञाणन्ति च सत्तानं नानाधिमुत्तिकतारम्मणं सब्बञ्ञुतञ्ञाणं, बलञाणञ्च, वुत्तोवायमत्थो।&lt;br&gt;&#xA;‘‘निसज्जा’’ति इदं निसीदनपरियोसानदीपनन्ति दस्सेति ‘‘एव’’न्तिआदिना। ‘‘तेसं भिक्खूनं इमे सङ्खियधम्मं विदित्वा’’ति वुत्तत्ता जानन्तोयेव पुच्छीति अयमत्थो सिद्धोति आह ‘‘जानन्तोयेवा’’ति। असति कथावत्थुम्हि तदनुरूपा उपरूपरि वत्तब्बा विसेसकथा न समूपब्रूहतीति कथासमुट्ठापनत्थं पुच्छनं वेदितब्बम्। नु-इति पुच्छनत्थे। अस-सद्दो पवत्तनत्थेति वुत्तं ‘‘कतमाय नु…पे॰… भवथा’’ति। एत्थाति एतस्मिं ठाने सन्धिवसेन उकारस्स ओकारादेसोव, न पठमाय पाळिया अत्थतो विसेसोति दस्सेति ‘‘तस्सापि पुरिमोयेव अत्थो’’ति इमिना। पुरिमोयेवत्थोति च ‘‘कतमाय नु भवथा’’ति एवं वुत्तो अत्थो।&lt;br&gt;&#xA;‘‘का च पना’’ति एत्थ च-सद्दो ब्यतिरेके ‘‘यो च बुद्धञ्च धम्मञ्च, सङ्घञ्च सरणं गतो’’तिआदीसु विय। ब्यतिरेको च नाम पुब्बे वुत्तत्थापेक्खको विसेसातिरेकत्थो, सो च तं पुब्बे यथापुच्छिताय कथाय वक्खमानं विप्पकतभावसङ्खातं ब्यतिरेकत्थं जोतेति। पन-सद्दो वचनालङ्कारो । तादिसो पन अत्थो सद्दसत्थतोव सुविञ्ञेय्योति कत्वा तदञ्ञेसमेव अत्थं दस्सेतुं ‘‘अन्तराकथाति कम्मट्ठान…पे॰… कथा’’तिआदिमाह। कम्मट्ठानमनसिकारउद्देसपरिपुच्छादयो समणकरणीयभूताति अन्तरासद्देन अपेक्खिते करणीयविसेसे सम्बन्धापादानभावेन वत्तब्बे तेसमेव वत्तब्बरूपत्ता ‘‘कम्मट्ठानमनसिकारउद्देसपरिपुच्छादीन’’न्ति वुत्तम्। याय हि कथाय ते भिक्खू सन्निसिन्ना, सा एव अन्तराकथा विप्पकता विसेसेन पुन पुच्छीयति, न तदञ्ञे कम्मट्ठानमनसिकारउद्देसपरिपुच्छादयोति। अन्तरासद्दस्स अञ्ञत्थमाह ‘‘अञ्ञा, एका’’ति च। परियायवचनञ्हेतं पदद्वयम्। यस्मा अञ्ञत्थे अयं अन्तरासद्दो ‘‘भूमन्तरं, समयन्तर’’न्तिआदीसु विय। तस्मा ‘‘कम्मट्ठानमनसिकारउद्देसपरिपुच्छादीन’’न्ति निस्सक्कत्थे सामिवचनं दट्ठब्बम्। वेमज्झे वा अन्तरासद्दो, सा पन तेसं वेमज्झभूतत्ता अञ्ञायेव, तेहि च असम्मिस्सत्ता विसुं एकायेवाति अधिप्पायं दस्सेतुं ‘‘अञ्ञा, एका’’ति च वुत्तम्। पकारेन करणं पकतो, ततो विगता, विगतं वा पकतं यस्साति विप्पकता, अपरिनिट्ठिता। सिखन्ति परियोसानम्। अयं पन तदभिसम्बन्धवसेन उत्तरि कथेतुकम्यतापुच्छा, तं सन्धायाह ‘‘नाह’’न्तिआदि। कथाभङ्गत्थन्ति कथाय भञ्जनत्थम्। अत्थतो आपन्नत्ता सब्बञ्ञुपवारणं पवारेति। अनिय्यानिकत्ता सग्गमोक्खमग्गानं तिरच्छानभूता कथा तिरच्छानकथा। तिरच्छानभूताति च तिरोकरणभूता, विबन्धनभूताति अत्थो। आदि-सद्देन चेत्थ चोरमहामत्तसेनाभयकथादिकं अनेकविहितं निरत्थककथं सङ्गण्हाति। अयं कथा एवाति अन्तोगधावधारणतं , अञ्ञत्थापोहनं वा सन्धाय चेतं वुत्तम्। अथाति तस्सा अविप्पकतकालेयेव। ‘‘तं नो’’तिआदिना अत्थतो आपन्नमाह। एस नयो ईदिसेसु। ननु च तेहि भिक्खूहि सा कथा ‘‘इति ह मे’’तिआदिना यथाधिप्पायं निट्ठापितायेवाति? न निट्ठापिता भगवतो उपसङ्कमनेन उपच्छिन्नत्ता। यदि हि भगवा तस्मिं खणे न उपसङ्कमेय्य, भिय्योपि तप्पटिबद्धायेव तथा पवत्तेय्युं, भगवतो उपसङ्कमनेन पन न पवत्तेसुं, तेनेवाह ‘‘अयं नो…पे॰… अनुप्पत्तो’’ति।&lt;br&gt;&#xA;इदानि निदानस्स, निदानवण्णनाय वा परिनिट्ठितभावं दस्सेन्तो तस्स भगवतो वचनस्सानुकूलभावम्पि समत्थेतुं ‘‘एत्तावता’’तिआदिमाह। एत्तावताति हि एत्तकेन ‘‘एवं मे सुत’’न्तिआदिवचनक्कमेन यं निदानं भासितन्ति वा एत्तकेन ‘‘तत्थ एवन्ति निपातपद’’न्तिआदिवचनक्कमेन अत्थवण्णना समत्ताति वा द्विधा अत्थो दट्ठब्बो। ‘‘कमल…पे॰… सलिलाया’’तिआदिना पन तस्स निदानस्स भगवतो वचनस्सानुकूलभावं दीपेति। तत्थ कमलकुवलयुज्जलविमलसाधुरससलिलायाति कमलसङ्खातेहि पदुमपुण्डरीकसेतुप्पलरत्तुप्पलेहि चेव कुवलयसङ्खातेन नीलुप्पलेन च उज्जलविमलसाधुरससलिलवतिया। निम्मलसिलातलरचनविलाससोभितरतनसोपानन्ति निम्मलेन सिलातलेन रचनाय विलासेन लीलाय सोभितरतनसोपानवन्तं, निम्मलसिलातलेन वा रचनविलासेन, सुसङ्खतकिरियासोभेन च सोभितरतनसोपानं, विलाससोभितसद्देहि वा अतिविय सोभितभावो वुत्तो। विप्पकिण्णमुत्तातलसदिसवालुकाचुण्णपण्डरभूमिभागन्ति विविधेन पकिण्णाय मुत्ताय तलसदिसानं वालुकानं चुण्णेहि पण्डरवण्णभूमिभागवन्तम्। सुविभत्तभित्तिविचित्रवेदिकापरिक्खित्तस्साति सुट्ठु विभत्ताहि भित्तीहि विचित्रस्स, वेदिकाहि परिक्खित्तस्स च। उच्चतरेन नक्खत्तपथं आकासं फुसितुकामताय विय, विजम्भितसद्देन चेतस्स सम्बन्धो। विजम्भितसमुस्सयस्साति विक्कीळनसमूहवन्तस्स। दन्तमयसण्हमुदुफलककञ्चनलताविनद्धमणिगणप्पभासमुदयुज्जलसोभन्ति दन्तमये अतिविय सिनिद्धफलके कञ्चनमयाहि लताहि विनद्धानं मणीनं गणप्पभासमुदायेन समुज्जलसोभासम्पन्नम्। सुवण्णवलयनुपुरादिसङ्घट्टनसद्दसम्मिस्सितकथितहसित- मधुरस्सरगेहजनविचरितस्साति सुवण्णमयनियुरपादकटकादीनं अञ्ञमञ्ञं सङ्घट्टनेन जनितसद्देहि सम्मिस्सितकथितसरहसितसरसङ्खातेन मधुरस्सरेन सम्पन्नानं गेहनिवासीनं नरनारीनं विचरितट्ठानभूतस्स। उळारिस्सरियविभवसोभितस्साति उळारतासम्पन्नजनइस्सरियसम्पन्नजनविभवसम्पन्नजनेहि, तन्निवासीनं वा नरनारीनं उत्तमाधिपच्चभोगेहि सोभितस्स। सुवण्णरजतमणिमुत्तापवाळादिजुतिविस्सरविज्जोतितसुप्पतिट्ठितविसाल द्वारबाहन्ति सुवण्णरजतनानामणिमुत्तापवाळादीनं जुतीहि पभस्सरविज्जोतितसुप्पतिट्ठितवित्थतद्वारबाहम्।&lt;br&gt;&#xA;तिविधसीलादिदस्सनवसेन बुद्धस्स गुणानुभावं सम्मा सूचेतीति बुद्धगुणानुभावसंसूचकं, तस्स। कालो च देसो च देसको च वत्थु च परिसा च, तासं अपदेसेन निदस्सनेन पटिमण्डितं तथा।&lt;br&gt;&#xA;किमत्थं पनेत्थ धम्मविनयसङ्गहे करियमाने निदानवचनं वुत्तं, ननु भगवता भासितवचनस्सेव सङ्गहो कातब्बोति? वुच्चते – देसनाय ठितिअसम्मोससद्धेय्यभावसम्पादनत्थम्। कालदेसदेसकवत्थुपरिसापदेसेहि उपनिबन्धित्वा ठपिता हि देसना चिरट्ठितिका होति, असम्मोसधम्मा, सद्धेय्या च देसकालवत्थुहेतुनिमित्तेहि उपनिबन्धो विय वोहारविनिच्छयो, तेनेव चायस्मता महाकस्सपेन ‘‘ब्रह्मजालं आवुसो आनन्द कत्थ भासित’’न्तिआदिना (चूळव॰ ४३९) देसादिपुच्छासु कतासु तासं विस्सज्जनं करोन्तेन धम्मभण्डागारिकेन आयस्मता आनन्दत्थेरेन निदानं भासितन्ति तदेविधापि वुत्तं ‘‘कालदेसदेसकवत्थुपरिसापदेसपटिमण्डितं निदान’’न्ति।&lt;br&gt;&#xA;अपिच सत्थुसम्पत्तिपकासनत्थं निदानवचनम्। तथागतस्स हि भगवतो पुब्ब-रचना-नुमानागम-तक्काभावतो सम्मासम्बुद्धत्तसिद्धि। सम्मासम्बुद्धभावेन हिस्स पुरेतरं रचनाय, ‘‘एवम्पि नाम भवेय्या’’ति अनुमानस्स, आगमन्तरं निस्साय परिवितक्कस्स च अभावो सब्बत्थ अप्पटिहतञाणचारताय एकप्पमाणत्ता ञेय्यधम्मेसु। तथा आचरियमुट्ठिधम्ममच्छरियसासनसावकानुरोधभावतो खीणासवत्तसिद्धि। खीणासवताय हि आचरियमुट्ठिआदीनमभावो, विसुद्धा च परानुग्गहप्पवत्ति। इति देसकसंकिलेसभूतानं दिट्ठिसीलसम्पत्तिदूसकानं अविज्जातण्हानं अभावसंसूचकेहि , ञाणप्पहानसम्पदाभिब्यञ्जनकेहि च सम्बुद्धविसुद्धभावेहि पुरिमवेसारज्जद्वयसिद्धि। ततोयेव च अन्तरायिकनिय्यानिकेसु सम्मोहाभावसिद्धितो पच्छिमवेसारज्जद्वयसिद्धीति भगवतो चतुवेसारज्जसमन्नागमो, अत्तहितपरहितपटिपत्ति च निदानवचनेन पकासिता होति सम्पत्तपरिसाय अज्झासयानुरूपं ठानुप्पत्तिकपटिभानेन धम्मदेसनादीपनतो, ‘‘जानता पस्सता’’तिआदिवचनतो च, तेन वुत्तं ‘‘सत्थुसम्पत्तिपकासनत्थं निदानवचन’’न्ति।&lt;br&gt;&#xA;अपिच सासनसम्पत्तिपकासनत्थं निदानवचनम्। ञाणकरुणापरिग्गहितसब्बकिरियस्स हि भगवतो नत्थि निरत्थिका पवत्ति, अत्तहितत्था वा, तस्मा परेसंयेव हिताय पवत्तसब्बकिरियस्स सम्मासम्बुद्धस्स सकलम्पि कायवचीमनोकम्मं यथापवत्तं वुच्चमानं दिट्ठधम्मिकसम्परायिकपरमत्थेहि यथारहं सत्तानं अनुसासनट्ठेन सासनं, न कब्बरचना। तयिदं सत्थु चरितं कालदेसदेसकवत्थुपरिसापदेसेहि सद्धिं तत्थ तत्थ निदानवचनेहि यथासम्भवं पकासीयति। अथ वा सत्थुनो पमाणभावप्पकासनेन सासनस्स पमाणभावप्पकासनत्थं निदानवचनं, तञ्चस्स पमाणभावदस्सनं ‘‘भगवा’’ति इमिना तथागतस्स गुणविसिट्ठसब्बसत्तुत्तमभावदीपनेन चेव ‘‘जानता पस्सता’’तिआदिना आसयानुसयञाणादिपयोगदीपनेन च विभावितं होति, इदमेत्थ निदानवचनपयोजनस्स मुखमत्तनिदस्सनम्। को हि समत्थो बुद्धानुबुद्धेन धम्मभण्डागारिकेन भासितस्स निदानस्स पयोजनानि निरवसेसतो विभावितुन्ति। होन्ति चेत्थ –&lt;br&gt;&#xA;‘‘देसनाचिरट्ठितत्थं, असम्मोसाय भासितम्।&lt;br&gt;&#xA;सद्धाय चापि निदानं, वेदेहेन यसस्सिना॥&lt;br&gt;&#xA;सत्थुसम्पत्तिया चेव, सासनसम्पदाय च।&lt;br&gt;&#xA;तस्स पमाणभावस्स, दस्सनत्थम्पि भासित’’न्ति॥&lt;br&gt;&#xA;इति सुमङ्गलविलासिनिया दीघनिकायट्ठकथाय परमसुखुमगम्भीरदुरनुबोधत्थपरिदीपनाय सुविमलविपुलपञ्ञावेय्यत्तियजननाय अज्जवमद्दवसोरच्चसद्धासतिधितिबुद्धिखन्तिवीरियादिधम्मसमङ्गिना साट्ठकथे पिटकत्तये असङ्गासंहीरविसारदञाणचारिना अनेकप्पभेदसकसमयसमयन्तरगहनज्झोगाहिना महागणिना महावेय्याकरणेन ञाणाभिवंसधम्मसेनापतिनामथेरेन महाधम्मराजाधिराजगरुना कताय साधुविलासिनिया नाम लीनत्थपकासनिया अब्भन्तरनिदानवण्णनाय लीनत्थपकासना।&lt;br&gt;&#xA;निदानवण्णना निट्ठिता।&lt;br&gt;&#xA;५. एवं अब्भन्तरनिदानसंवण्णनं कत्वा इदानि यथानिक्खित्तस्स सुत्तस्स संवण्णनं करोन्तो अनुपुब्बाविरोधिनी संवण्णना कमानतिक्कमनेन ब्याकुलदोसप्पहायिनी, विञ्ञूनञ्च चित्ताराधिनी, आगतभारो च अवस्सं आवहितब्बोति संवण्णकस्स सम्पत्तभारावहनेन पण्डिताचारसमतिक्कमाभावविभाविनी, तस्मा तदाविकरणसाधकं संवण्णनोकासविचारणं कातुमाह ‘‘इदानी’’तिआदि। निक्खित्तस्साति देसितस्स, ‘‘देसना निक्खेपो’’ति हि एतं अत्थतो भिन्नम्पि सरूपतो एकमेव, देसनापि हि देसेतब्बस्स सीलादिअत्थस्स वेनेय्यसन्तानेसु निक्खिपनतो ‘‘निक्खेपो’’ति वुच्चति। ननु सुत्तमेव संवण्णीयतीति आह ‘‘सा पनेसा’’तिआदि। इदं वुत्तं होति – सुत्तनिक्खेपं विचारेत्वा वुच्चमाना संवण्णना ‘‘अयं देसना एवंसमुट्ठाना’’ति सुत्तस्स सम्मदेव निदानपरिज्झानेन तब्बण्णनाय सुविञ्ञेय्यत्ता पाकटा होति, तस्मा तदेव साधारणतो पठमं विचारयिस्सामाति। या हि सा कथा सुत्तत्थसंवण्णनापाकटकारिनी, सा सब्बापि संवण्णकेन वत्तब्बा। तदत्थविजाननुपायत्ता च सा परियायेन संवण्णनायेवाति। इध पन तस्मिं विचारिते यस्सा अट्ठुप्पत्तिया इदं सुत्तं निक्खित्तं, तस्सा विभागवसेन ‘‘ममं वा भिक्खवे’’तिआदिना (दी॰ नि॰ १.५), ‘‘अप्पमत्तकं खो पनेत’’न्तिआदिना (दी॰ नि॰ १.७), ‘‘अत्थि भिक्खवे’’तिआदिना (दी॰ नि॰ १.२८) च वुत्तानं सुत्तपदेसानं संवण्णना वुच्चमाना तंतंअनुसन्धिदस्सनसुखताय सुविञ्ञेय्याति दट्ठब्बम्। तत्थ यथा अनेकसतअनेकसहस्सभेदानिपि सुत्तन्तानि संकिलेसभागियादिसासनपट्ठाननयेन सोळसविधभावं नातिवत्तन्ति, एवं अत्तज्झासयादि-सुत्त-निक्खेपवसेन चतुब्बिधभावन्ति आह ‘‘चत्तारो सुत्तनिक्खेपा’’ति। ननु संसग्गभेदोपि सम्भवति, अथ कस्मा ‘‘चत्तारो सुत्तनिक्खेपा’’ति वुत्तन्ति? संसग्गभेदस्स सब्बत्थ अलब्भमानत्ता। अत्तज्झासयस्स, हि अट्ठुप्पत्तिया च परज्झासयपुच्छावसिकेहि सद्धिं संसग्गभेदो सम्भवति। ‘‘अत्तज्झासयो च परज्झासयो च, अत्तज्झासयो च पुच्छावसिको च, अत्तज्झासयो च परज्झासयो च पुच्छावसिको च, अट्ठुप्पत्तिको च परज्झासयो च अट्ठुप्पत्तिको च पुच्छावसिको च, अट्ठुप्पत्तिको च परज्झासयो च पुच्छावसिको चा’’ति अज्झासयपुच्छानुसन्धिसब्भावतो। अत्तज्झासयट्ठुप्पत्तीनं पन अञ्ञमञ्ञं संसग्गो नत्थि, तस्मा निरवसेसं पत्थारनयेन संसग्गभेदस्स अलब्भनतो एवं वुत्तन्ति दट्ठब्बम्।&lt;br&gt;&#xA;अथ वा अट्ठुप्पत्तिया अत्तज्झासयेनपि सिया संसग्गभेदो, तदन्तोगधत्ता पन संसग्गवसेन वुत्तानं सेसनिक्खेपानं मूलनिक्खेपेयेव सन्धाय ‘‘चत्तारो सुत्तनिक्खेपा’’ति वुत्तम्। इमस्मिं पन अत्थविकप्पे यथारहं एककदुकतिकचतुकवसेन सासनपट्ठाननयेन सुत्तनिक्खेपा वत्तब्बाति नयमत्तं दस्सेतीति वेदितब्बम्। तत्रायं वचनत्थो – निक्खिपनं कथनं निक्खेपो, सुत्तस्स निक्खेपो सुत्तनिक्खेपो, सुत्तदेसनाति अत्थो। निक्खिपीयतीति वा निक्खेपो, सुत्तमेव निक्खेपो सुत्तनिक्खेपो। अत्तनो अज्झासयो अत्तज्झासयो, सो अस्स अत्थि कारणवसेनाति अत्तज्झासयो, अत्तनो अज्झासयो वा एतस्स यथावुत्तनयेनाति अत्तज्झासयो। परज्झासयेपि एसेव नयो। पुच्छाय वसो पुच्छावसो, सो एतस्स अत्थि यथावुत्तनयेनाति पुच्छावसिको। अरणीयतो अवगन्तब्बतो अत्थो वुच्चति सुत्तदेसनाय वत्थु, तस्स उप्पत्ति अत्थुप्पत्ति, सा एव अट्ठुप्पत्ति त्थ-कारस्स ट्ठ-कारं कत्वा, सा एतस्स अत्थि वुत्तनयेनाति अट्ठुप्पत्तिको। अपिच निक्खिपीयति सुत्तमेतेनाति निक्खेपो, अत्तज्झासयादिसुत्तदेसनाकारणमेव। एतस्मिं पन अत्थविकप्पे अत्तनो अज्झासयो अत्तज्झासयो। परेसं अज्झासयो परज्झासयो। पुच्छीयतीति पुच्छा, पुच्छितब्बो अत्थो। तस्सा पुच्छाय वसेन पवत्तं धम्मपटिग्गाहकानं वचनं पुच्छावसिकम्। तदेव निक्खेपसद्दापेक्खाय पुल्लिङ्गवसेन वुत्तं ‘‘पुच्छावसिको’’ति। वुत्तनयेन अट्ठुप्पत्तियेव अट्ठुप्पत्तिकोति एवं अत्थो दट्ठब्बो।&lt;br&gt;&#xA;एत्थ च परेसं इन्द्रियपरिपाकादिकारणं निरपेक्खित्वा अत्तनो अज्झासयेनेव धम्मतन्तिठपनत्थं पवत्तितदेसनत्ता अत्तज्झासयस्स विसुं निक्खेपभावो युत्तो। तेनेव वक्खति ‘‘अत्तनो अज्झासयेनेव कथेती’’ति (दी॰ नि॰ अट्ठ॰ १.५)। परज्झासयपुच्छावसिकानं पन परेसं अज्झासयपुच्छानं देसनानिमित्तभूतानं उप्पत्तियं पवत्तत्ता कथं अट्ठुप्पत्तिके अनवरोधो सिया, पुच्छावसिकट्ठुप्पत्तिकानं वा परज्झासयानुरोधेन पवत्तितदेसनत्ता कथं परज्झासये अनवरोधो सियाति न चोदेतब्बमेतम्। परेसञ्हि अभिनीहारपरिपुच्छादिविनिमुत्तस्सेव सुत्तदेसनाकारणुप्पादस्स अट्ठुप्पत्तिवसेन गहितत्ता परज्झासयपुच्छावसिकानं विसुं गहणम्। तथा हि धम्मदायादसुत्तादीनं (म॰ नि॰ १.२९) आमिसुप्पादादिदेसनानिमित्तं ‘‘अट्ठुप्पत्ती’’ति वुच्चति। परेसं पुच्छं विना अज्झासयमेव निमित्तं कत्वा देसितो परज्झासयो। पुच्छावसेन देसितो पुच्छावसिकोति पाकटोवायमत्थो।&lt;br&gt;&#xA;अनज्झिट्ठोति पुच्छादिना अनज्झेसितो अयाचितो, अत्तनो अज्झासयेनेव कथेति धम्मतन्तिठपनत्थन्ति अधिप्पायो। हारोति आवळि यथा ‘‘मुत्ताहारो’’ति, स्वेव हारको, सम्मप्पधानसुत्तन्तानं हारको तथा। अनुपुब्बेन हि संयुत्तके निद्दिट्ठानं सम्मप्पधानपटिसंयुत्तानं सुत्तन्तानं आवळि ‘‘सम्मप्पधानसुत्तन्तहारको’’ति वुच्चति, तथा इद्धिपादहारकादि। इद्धिपादइन्द्रियबलबोज्झङ्गमग्गङ्गसुत्तन्तहारकोति पुब्बपदेसु परपदलोपो, द्वन्दगब्भसमासो वा एसो, पेय्यालनिद्देसो वा। तेसन्ति यथावुत्तसुत्तानम्।&lt;br&gt;&#xA;परिपक्काति परिणता। विमुत्तिपरिपाचनीयाति अरहत्तफलं परिपाचेन्ता सद्धिन्द्रियादयो धम्मा। खयेति खयनत्थं, खयकारणभूताय वा धम्मदेसनाय। अज्झासयन्ति अधिमुत्तिम्। खन्तिन्ति दिट्ठिनिज्झानक्खन्तिम्। मनन्ति चित्तम्। अभिनीहारन्ति पणिधानम्। बुज्झनभावन्ति बुज्झनसभावं, बुज्झनाकारं वा। अवेक्खित्वाति पच्चवेक्खित्वा, अपेक्खित्वा वा।&lt;br&gt;&#xA;चत्तारो वण्णाति चत्तारि कुलानि, चत्तारो वा रूपादिपमाणा सत्ता। महाराजानोति चत्तारो महाराजानो देवा। वुच्चन्ति किं, पञ्चुपादानक्खन्धा किन्ति अत्थो।&lt;br&gt;&#xA;कस्माति आह ‘‘अट्ठुप्पत्तियं ही’’तिआदि। वण्णावण्णेति निमित्ते भुम्मं, वण्णसद्देन चेत्थ ‘‘अच्छरियं आवुसो’’तिआदिना (दी॰ नि॰ १.४) भिक्खुसङ्घेन वुत्तोपि वण्णो सङ्गहितो। तम्पि हि अट्ठुप्पत्तिं कत्वा ‘‘अत्थि भिक्खवे अञ्ञे धम्मा’’तिआदिना (दी॰ नि॰ १.२८) उपरि देसनं आरभिस्सति। तदेव विवरति ‘‘आचरियो’’तिआदिना। ‘‘ममं वा भिक्खवे, परे वण्णं भासेय्यु’’न्ति इमिस्सा देसनाय ब्रह्मदत्तेन वुत्तं वण्णं अट्ठुप्पत्तिं कत्वा देसितत्ता आह ‘‘अन्तेवासी वण्ण’’न्ति। इदानि पाळिया सम्बन्धं दस्सेतुं ‘‘इती’’तिआदि वुत्तम्। देसनाकुसलोति ‘‘इमिस्सा अट्ठुप्पत्तिया अयं देसना सम्भवती’’ति देसनाय कुसलो, एतेन पकरणानुगुणं भगवतो थोमनमकासि। एसा हि संवण्णनकानं पकति, यदिदं तत्थ तत्थ पकरणाधिगतगुणेन भगवतो थोमना। वा-सद्दो चेत्थ उपमानसमुच्चयसंसयवचनवोस्सग्गपदपूरणसदिसविकप्पादीसु बहूस्वत्थेसु दिस्सति। तथा हेस ‘‘पण्डितोवापि तेन सो’’तिआदीसु उपमाने दिस्सति, सदिसभावेति अत्थो। ‘‘तं वापि धीरा मुनिं पवेदयन्ती’’तिआदीसु (सु॰ नि॰२१३) समुच्चये। ‘‘के वा इमे कस्स वा’’तिआदीसु (पारा॰ २९६) संसये। ‘‘अयं वा (अयञ्च) (दी॰ नि॰ १.१८१) इमेसं समणब्राह्मणानं सब्बबालो सब्बमूळ्हो’’तिआदीसु (दी॰ नि॰ १.१८१) वचनवोस्सग्गे। ‘‘न वायं कुमारको मत्तमञ्ञासी’’तिआदीसु (सं॰ नि॰ २.१५४) पदपूरणे। ‘‘मधुं वा मञ्ञति बालो, याव पापं न पच्चती’’तिआदीसु (ध॰ प॰ ६९) सदिसे। ‘‘ये हि केचि भिक्खवे, समणा वा ब्राह्मणा वा’’तिआदीसु (म॰ नि॰ १.१७०; सं॰ नि॰ ५.१०९२) विकप्पे। इधापि विकप्पेयेव। मम वा धम्मस्स वा सङ्घस्स वाति विविधा विसुं विकप्पनस्स जोतकत्ताति आह ‘‘वा-सद्दो विकप्पनत्थो’’ति। पर-सद्दो पन अत्थेव अञ्ञत्थो ‘‘अहञ्चेव खो पन धम्मं देसेय्यं, परे च मे न आजानेय्यु’’न्तिआदीसु (दी॰ नि॰ २.६४; म॰ नि॰ १.२८१; २.३३७; महाव॰ ७, ८) अत्थि अधिकत्थो ‘‘इन्द्रियपरोपरियत्त’’न्तिआदीसु (विभ॰ ८१४; अ॰ नि॰ १०.२१; म॰ नि॰ १.१४८; पटि॰ म॰ १.६८; १.१११) अत्थि पच्छाभागत्थो ‘‘परतो आगमिस्सती’’तिआदीसु। अत्थि पच्चनीकत्थो ‘‘उप्पन्नं परप्पवादं सहधम्मेन सुनिग्गहितं निग्गहेत्वा’’तिआदीसु (दी॰ नि॰ २.१६८; सं॰ नि॰ ५.८२२; अ॰ नि॰ ८.७०; उदा॰ ५१) इधापि पच्चनीकत्थोति दस्सेति ‘‘पटिविरुद्धा सत्ता’’ति इमिना। सासनस्स पच्चनीकभूता पच्चत्थिका सत्ताति अत्थो। त-सद्दो परेति वुत्तमत्थं अवण्णभासनकिरियाविसिट्ठं परामसतीति वुत्तं ‘‘ये अवण्णं वदन्ति, तेसू’’ति।&lt;br&gt;&#xA;ननु तेसं आघातो नत्थि गुणमहत्तत्ता, अथ कस्मा एवं वुत्तन्ति चोदनालेसं दस्सेत्वा तदपनेति ‘‘किञ्चापी’’तिआदिना। किञ्चापि नत्थि, अथ खो तथापीति अत्थो। ईदिसेसुपीति एत्थ पि-सद्दो सम्भावनत्थो, तेन रतनत्तयनिमित्तम्पि अकुसलचित्तं न उप्पादेतब्बं, पगेव वट्टामिसलोकामिसनिमित्तन्ति सम्भावेति। परियत्तिधम्मोयेव सद्धम्मनयनट्ठेन नेत्तीति धम्मनेत्ति। आहनतीति आभुसो घट्टेति, हिंसति वा, विबाधति, उपतापेति चाति अत्थो। कत्थचि ‘‘एत्था’’ति पाठो दिस्सति, सो पच्छालिखितो पोराणपाठानुगताय टीकाय विरोधत्ता, अत्थयुत्तिया च अभावतो। यदिपि दोमनस्सादयो च आहनन्ति, कोपेयेव पनायं निरुळ्होति दस्सेति ‘‘कोपस्सेतं अधिवचन’’न्ति इमिना। अवयवत्थञ्हि दस्सेत्वा तत्थ परियायेन अत्थं दस्सेन्तो एवमाह। अधिवचनन्ति च अधिकिच्च पवत्तं वचनं, पसिद्धं वा वचनं, नामन्ति अत्थो। एवमितरेसुपि। एत्थ च सभावधम्मतो अञ्ञस्स कत्तुअभावजोतनत्थं ‘‘आहनती’’ति कत्तुत्थे आघातसद्दं दस्सेति। आहनति एतेन, आहननमत्तं वा आघातोति करणभावत्थापि सम्भवन्तियेव। ‘‘अप्पतीता’’ति एतस्सत्थो ‘‘अतुट्ठा असोमनस्सिका’’ति वुत्तो, इदं पन पाकटपरियायेन अपच्चयसद्दस्स निब्बचनदस्सनं, तम्मुखेन पन न पच्चेति तेनाति अप्पच्चयोति कातब्बम्। अभिराधयतीति साधयति। एत्थाति एतेसु तीसु पदेसु। द्वीहीति आघातअनभिरद्धिपदेहि। एकेनाति अपच्चयपदेन। एत्तकेसु गहितेसु तंसम्पयुत्ता अग्गहिता सियुं, न च सक्का तेपि अग्गहितुं एकुप्पादादिसभावत्ताति चोदनं विसोधेतुं ‘‘तेस’’न्तिआदि वुत्तं, तेसन्ति यथावुत्तानं सङ्खारक्खन्धवेदनाक्खन्धेकदेसानम्। सेसानन्ति सञ्ञाविञ्ञाणावसिट्ठसङ्खारक्खन्धेकदेसानम्। करणन्ति उप्पादनम्। आघातादीनञ्हि पवत्तिया पच्चयसमवायनं इध ‘‘करण’’न्ति वुत्तं, तं पन अत्थतो उप्पादनमेव। तदनुप्पादनञ्हि सन्धाय पाळियं ‘‘न करणीया’’ति वुत्तम्। पटिक्खित्तमेव यथारहं एकुप्पादनिरोधारम्मणवत्थुभावतो।&lt;br&gt;&#xA;तत्थाति तस्मिं मनोपदोसे। ‘‘तेसु अवण्णभासकेसू’’ति इमिना आधारत्थे भुम्मं दस्सेति। निमित्तत्थे, भावलक्खणे वा एतं भुम्मन्ति आह ‘‘तस्मिं वा अवण्णे’’ति। न हि अगुणो, निन्दा वा कोपदोमनस्सानं आधारो सम्भवति तब्भासकायत्तत्ता तेसम्। अस्सथाति सत्तमिया रूपं चे-सद्दयोगेन परिकप्पनविसयत्ताति दस्सेति ‘‘भवेय्याथा’’ति इमिना। ‘‘भवेय्याथ चे, यदि भवेय्याथा’ति च वदन्तो ‘यथाक्कमं पुब्बापरयोगिनो एते सद्दा’ति ञापेती’’ति वदन्ति। ‘‘कुपिता कोपेन अनत्तमना दोमनस्सेना’’ति इमिना ‘‘एवं पठमेन नयेना’’तिआदिना वुत्तवचनं अत्थन्तराभावदस्सनेन समत्थेति। ‘‘तुम्हाक’’न्ति इमिना समानत्थो ‘‘तुम्ह’’न्ति एको सद्दो ‘‘अम्हाक’’न्ति इमिना समानत्थो ‘‘अम्ह’’न्ति सद्दो विय यथा ‘‘तस्मा हि अम्हं दहरा न मीयरे’’ति (जा॰ १.९३) आह ‘‘तुम्हाकंयेवा’’ति। अत्थवसा लिङ्गविपरियायोति कत्वा ‘‘ताय च अनत्तमनताया’’ति वुत्तम्। ‘‘अन्तरायो’’ति वुत्ते समणधम्मविसेसानन्ति अत्थस्स पकरणतो विञ्ञायमानत्ता, विञ्ञायमानत्थस्स च सद्दस्स पयोगे कामचारत्ता ‘‘पठमज्झानादीनं अन्तरायो’’ति वुत्तम्। एत्थ च ‘‘अन्तरायो’’ति इदं मनोपदोसस्स अकरणीयताय कारणवचनम्। यस्मा तुम्हाकमेव तेन कोपादिना पठमज्झानादीनमन्तरायो भवेय्य, तस्मा ते कोपादिपरियायेन वुत्ता आघातादयो न करणीयाति अधिप्पायो, तेन ‘‘नाहं सब्बञ्ञू’’ति इस्सरभावेन तुम्हे ततो निवारेमि, अथ खो इमिनाव कारणेनाति दस्सेति। तं पन कारणवचनं यस्मा आदीनवविभावनं होति, तस्मा ‘‘आदीनवं दस्सेन्तो’’ति हेट्ठा वुत्तन्ति दट्ठब्बम्।&lt;br&gt;&#xA;सो पन मनोपदोसो न केवलं कालन्तरभाविनोयेव हितसुखस्स अन्तरायकरो, अथ खो तङ्खणपवत्तनारहस्सपि हितसुखस्स अन्तरायकरोति मनोपदोसे आदीनवं दळ्हतरं कत्वा दस्सेतुं ‘‘अपि नू’’तिआदिमाहातिपि सम्बन्धो वत्तब्बो। परेसन्ति ये अत्ततो अञ्ञे, तेसन्ति अत्थो, न पन ‘‘परे अवण्णं भासेय्यु’’न्तिआदीसु विय पटिविरुद्धसत्तानन्ति आह ‘‘येसं केसञ्ची’’ति। तदेवत्थं समत्थेति ‘‘कुपितो ही’’तिआदिना। पाळियं सुभासितदुब्भासितवचनजाननम्पि तदत्थजाननेनेव सिद्धन्ति आह ‘‘सुभासितदुब्भासितस्स अत्थ’’न्ति।&lt;br&gt;&#xA;अन्धंतमन्ति अन्धभावकरं तमं, अतिविय वा तमम्। यं नरं सहते अभिभवति, तस्स अन्धतमन्ति सम्बन्धो। यन्ति वा भुम्मत्थे पच्चत्तवचनं, यस्मिं काले सहते, तदा अन्धतमं होतीति अत्थो , कारणनिद्देसो वा, येन कारणेन सहते, तेन अन्धतमन्ति। एवं सति यंतं-सद्दानं निच्चसम्बन्धत्ता ‘‘यदा’’ति अज्झाहरितब्बम्। किरियापरामसनं वा एतं, ‘‘कोधो सहते’’ति यदेतं कोधस्स अभिभवनं वुत्तं, एतं अन्धतमन्ति। ततो च कुद्धो अत्थं न जानाति, कुद्धो धम्मं न पस्सतीति योजेतब्बम्। अत्थं धम्मन्ति पाळिअत्थं, पाळिधम्मञ्च। चित्तप्पकोपनोति चित्तस्स पकतिभावविजहनेन पदूसको। अन्तरतोति अब्भन्तरतो, चित्ततो वा कोधवसेन भयं जातम्। न्ति तथासभावं कोधं, कोधस्स वा अनत्थजननादिप्पकारम्।&lt;br&gt;&#xA;सब्बत्थापीति सब्बेसुपि पठमदुतियततियनयेसु। ‘‘अवण्णे पटिपज्जितब्बाकार’’न्ति अधिकारो। अवण्णभासकानमविसयत्ता ‘‘तत्रा’’ति पदस्स तस्मिं अवण्णेति अत्थोव दस्सितो। अभूतन्ति कत्तुभूतं वचनं, यं वचनं अभूतं होतीति अत्थो। अभूततोति पन अभूतताकिरियाव भावप्पधानत्ता, भावलोपत्ता चाति दस्सेति ‘‘अभूतभावेनेवा’’ति इमिना। ‘‘इतिपेत’’न्तिआदि निब्बेठनाकारनिदस्सनन्ति दस्सेतुं ‘‘कथ’’न्तिआदि वुत्तम्। तत्राति तस्मिं वचने। योजनाति अधिप्पायपयोजना। तुण्हीति अभासनत्थे निपातो, भावनपुंसको चेस। ‘‘इतिपेतं अभूत’’न्ति वत्वा ‘‘यं तुम्हेही’’तिआदिना तदत्थं विवरति। इमिनापीति पि-सद्देन अनेकविधं कारणं सम्पिण्डेति। कारणसरूपमाह ‘‘सब्बञ्ञुयेवा’’तिआदिना। एव-सद्दो तीसुपि पदेसु योजेतब्बो, सब्बञ्ञुभावतो न असब्बञ्ञू, स्वाक्खातत्ता न दुरक्खातो, सुप्पटिपन्नत्ता न दुप्पटिपन्नोति इमिनापि कारणेन निब्बेठेतब्बन्ति वुत्तं होति। ‘‘कस्मा पन सब्बञ्ञू’’तिआदिपटिचोदनायपि तंकारणदस्सनेन निब्बेठेतब्बमेवाति आह ‘‘तत्र इदञ्चिदञ्च कारण’’न्ति। तत्राति तेसु सब्बञ्ञुतादीसु। इदञ्च इदञ्च कारणन्ति अनेकविधेन कारणानुकारणं दस्सेत्वा ‘‘न सब्बञ्ञू’’तिआदिवचनं निब्बेठेतब्बन्ति अत्थो। तत्रिदं कारणं – सब्बञ्ञू एव अम्हाकं सत्था अविपरीतधम्मदेसनत्ता। स्वाक्खातो एव धम्मो एकन्तनिय्यानिकत्ता। सुप्पटिपन्नो एव सङ्घो संकिलेसरहितत्ताति। कारणानुकारणदस्सनम्पेत्थ असब्बञ्ञुतादिवचन-निब्बेठनमेव तथादस्सनस्स तेसम्पि कारणभावतोति दट्ठब्बम्। कारणकारणम्पि हि ‘‘कारण’’न्त्वेव वुच्चति, पतिट्ठानपतिट्ठानम्पि ‘‘पतिट्ठान’’न्त्वेव यथा ‘‘तिणेहि भत्तं सिनिद्धं, पासादे धम्ममज्झायती’’ति। दुतियं पदन्ति ‘‘अतच्छ’’न्ति पदम्। पठमस्स पदस्साति ‘‘अभूत’’न्ति पदस्स। चतुत्थन्ति ‘‘न च पनेतं अम्हेसु संविज्जती’’ति पदम्। ततियस्साति ‘‘नत्थि चेतं अम्हेसू’’ति पदस्स। विविधमेकत्थेयेव पवत्तं वचनं विवचनं, तदेव वेवचनं, वचनन्ति वा अत्थो सद्देन वचनीयत्ता ‘‘भगवाति वचनं सेट्ठं, भगवाति वचनमुत्तम’’न्तिआदीसु (दी॰ नि॰ अट्ठ॰ १.१ म॰ नि॰ अट्ठ॰ १.१; अ॰ नि॰ १.रूपादिवग्गवण्णना; पारा॰ अट्ठ॰ १.१) विय। नानासभावतो विगतं वचनं यस्साति वेवचनं वुत्तनयेन, परियायवचनन्ति अत्थो।&lt;br&gt;&#xA;एत्थाह – कस्मा पनेत्थ परियायवचनं वुत्तं, ननु एकेकपदवसेनेव अधिप्पेतो अत्थो सिद्धो, एवं सिद्धे सति किमेते तेन परियायवचनेन। तदेतञ्हि गन्थगारवादिअनेकदोसकरं, यदि च तं वत्तब्बं सिया, तदेव वुत्तं अस्स, न तदञ्ञन्ति? वुच्चते – देसनाकाले, हि आयतिञ्च कस्सचि कथञ्चि तदत्थपटिवेधनत्थं परियायवचनं वुत्तम्। देसनापटिग्गाहकेसु हि यो तेसं परियायवचनानं यं पुब्बे सङ्केतं करोति ‘‘इदमिमस्सत्थस्स वचन’’न्ति, तस्स तेनेव तदत्थपटिवेधो होति। अपिच तस्मिं खणे विक्खित्तचित्तानं अञ्ञविहितानं विपरियायानं अञ्ञेन परियायेन तदत्थावबोधनत्थम्पि परियायवचनं वुत्तम्। यञ्हि ये न सुणन्ति, तप्परिहायनवसेन तेसं सब्बथा परिपुण्णस्स यथावुत्तस्स अत्थस्स अनवबोधो सिया, परियायवचने पन वुत्ते तब्बसेन परिपुण्णमत्थावबोधो होति। अथ वा मन्दबुद्धीनं पुनप्पुनं तदत्थलक्खणेन असम्मोहनत्थं परियायवचनं वुत्तम्। मन्दबुद्धीनञ्हि एकेनेव पदेन एकत्थस्स सल्लक्खणेन सम्मोहो होति, अनेकेन परियायेन पन एकत्थस्स सल्लक्खणेन तथासम्मोहो न होति अनेकप्पवत्तिनिमित्तेन एकत्थेयेव पवत्तसद्देन यथाधिप्पेतस्स अत्थस्स निच्छितत्ता।&lt;br&gt;&#xA;अपरो नयो – ‘‘अनेकेपि अत्था समानब्यञ्जना होन्ती’’ति या अत्थन्तरपरिकप्पना सिया, तस्सा परिवज्जनत्थम्पि परियायवचनं वुत्तन्ति वेदितब्बम्। अनेकेसम्पि हि अत्थानं एकपदवचनीयतावसेन समानब्यञ्जनत्ता यथावुत्तस्स पदस्स ‘‘अयमत्थो नु खो अधिप्पेतो, उदाहु अयमत्थोवा’’ति पवत्तं सोतूनमत्थन्तरपरिकप्पनं वेवचनं अञ्ञमञ्ञं भेदकवसेन परिवज्जेति। वुत्तञ्च –&lt;br&gt;&#xA;‘‘नेकत्थवुत्तिया सद्दो, न विसेसत्थञापको।&lt;br&gt;&#xA;परियायेन युत्तो तु, परियायो च भेदको’’ति॥&lt;br&gt;&#xA;अपरो नयो – अनञ्ञस्सापि परियायवचनस्स वचने अनेकाहि ताहि ताहि नामपञ्ञत्तीहि तेसं तेसं अत्थानं पञ्ञापनत्थम्पि परियायवचनं वत्तब्बं होति। तथा हि परियायवचने वुत्ते ‘‘इमस्सत्थस्स इदमिदम्पि नाम’’न्ति सोतूनं अनेकधा नामपञ्ञत्तिविजाननम्। ततो च तंतंपञ्ञत्तिकोसल्लं होति सेय्यथापि निघण्टुसत्थे परिचयतम्। अपिच धम्मकथिकानं तन्तिअत्थुपनिबन्धनपरावबोधनानं सुखसिद्धियापि परियायवचनम्। तब्बचनेन हि धम्मदेसकानं तन्तिअत्थस्स अत्तनो चित्ते उपनिबन्धनेन ठपनेन परेसं सोतूनमवबोधनं सुखसिद्धं होति। अथ वा सम्मासम्बुद्धस्स अत्तनो धम्मनिरुत्तिपटिसम्भिदासम्पत्तिया विभावनत्थं, वेनेय्यानञ्च तत्थ बीजवापनत्थं परियायवचनं भगवा निद्दिसति। तदसम्पत्तिकस्स हि तथावचनं न सम्भवति। तेन च परियायवचनेन यथासुतेन तस्सं धम्मनिरुत्तिपटिसम्भिदासम्पत्तियं तप्परिचरणेन, तदञ्ञसुचरितसमुपब्रूहनेन च पुञ्ञसङ्खातस्स बीजस्स वपनं सम्भवति। को हि ईदिसाय सम्पत्तिया विञ्ञायमानाय तदेतं नाभिपत्थेय्याति, किं वा बहुना। यस्सा धम्मधातुया सुप्पटिविद्धत्ता सम्मासम्बुद्धो यथा सब्बस्मिं अत्थे अप्पटिहतञाणचारो, तथा सब्बस्मिं सद्दवोहारेति एकम्पि अत्थं अनेकेहि परियायेहि बोधेति, नत्थि तत्थ दन्धायितत्तं वित्थारितत्तं, नापि धम्मदेसनाय हानि, आवेणिको चायं बुद्धधम्मो। सब्बञ्ञुतञ्ञाणस्स हि सुप्पटिविदितभावेन पटिसम्भिदाञाणेहि विय तेनपि ञाणेन अत्थे, धम्मे, निरुत्तिया च अप्पटिहतवुत्तिताय बुद्धलीळाय एकम्पि अत्थं अनेकेहि परियायेहि बोधेति, न पन तस्मिं सद्दवोहारे, तथाबोधने वा मन्दभावो सम्माबोधनस्स साधनत्ता, न च तेन अत्थस्स वित्थारभावो एकस्सेवत्थस्स देसेतब्बस्स सुब्बिजाननकारणत्ता, नापि तब्बचनेन धम्मदेसनाहानि तस्स देसनासम्पत्तिभावतो। तस्मा सात्थकं परियायवचनं, न चापि तं गन्थगारवादिअनेकदोसकरन्ति दट्ठब्बम्। यं पनेतं वुत्तं ‘‘यदि च तं वत्तब्बं सिया, तदेव वुत्तं अस्स, न तदञ्ञ’’न्ति, तम्पि न युत्तं पयोजनन्तरसम्भवतो। तदेव हि अवत्वा तदञ्ञस्स वचनेन देसनाक्खणे समाहितचित्तानम्पि सम्मदेव पटिग्गण्हन्तानं तंतंपदन्तोगधपवत्तिनिमित्तमारब्भ तदत्थाधिगमो होति, इतरथा तस्मिंयेव पदे पुनप्पुनं वुत्ते तेसं तदत्थानधिगतता सियाति। होन्ति चेत्थ –&lt;br&gt;&#xA;‘‘येन केनचि अत्थस्स, बोधाय अञ्ञसद्दतो।&lt;br&gt;&#xA;विक्खित्तकमनानम्पि, परियायकथा कता॥&lt;br&gt;&#xA;मन्दानञ्च अमूळ्हत्थं, अत्थन्तरनिसेधया।&lt;br&gt;&#xA;तंतंनामनिरुळ्हत्थं, परियायकथा कता॥&lt;br&gt;&#xA;देसकानं सुकरत्थं, तन्तिअत्थावबोधने।&lt;br&gt;&#xA;धम्मनिरुत्तिबोधत्थं, परियायकथा कता॥&lt;br&gt;&#xA;वेनेय्यानं तत्थ बीजवापनत्थञ्च अत्तनो।&lt;br&gt;&#xA;धम्मधातुया लीळाय, परियायकथा कता॥&lt;br&gt;&#xA;तदेव तु अवत्वान, तदञ्ञेहि पबोधनम्।&lt;br&gt;&#xA;सम्मापटिग्गण्हन्तानं, अत्थाधिगमाय कत’’न्ति॥&lt;br&gt;&#xA;इदं पन निब्बेठनं ईदिसेयेव, न सब्बत्थ कातब्बन्ति दस्सेन्तो ‘‘इदञ्चा’’तिआदिमाह। तत्थ अवण्णेयेवाति कारणपतिरूपं वत्वा, अवत्वा वा दोसपतिट्ठापनवसेन निन्दाय एव। न सब्बत्थाति न केवलं अक्कोसनखुंसनवम्भनादीसु सब्बत्थ निब्बेठनं कातब्बन्ति अत्थो। तदेवत्थं ‘‘यदि ही’’तिआदिना पाकटं करोति। ‘‘सासङ्कनीयो होती’’ति वुत्तं तथानिब्बेठेतब्बताय कारणमेव ‘‘तस्मा’’ति पटिनिद्दिसति। ‘‘ओट्ठोसी’’तिआदि ‘‘न सब्बत्था’’ति एतस्स विवरणम्। जातिनामगोत्तकम्मसिप्पआबाध लिङ्ग किलेस आपत्ति अक्कोसनसङ्खातेहि दसहि अक्कोसवत्थूहि। अधिवासनमेव खन्ति, न दिट्ठिनिज्झानक्खमनादयोति अधिवासनखन्ति।&lt;br&gt;&#xA;६. एवं अवण्णभूमिया संवण्णनं कत्वा इदानि वण्णभूमियापि संवण्णनं कातुमाह ‘‘एव’’न्तिआदि। तत्थ अवण्णभूमियन्ति अवण्णप्पकासनट्ठाने। तादिलक्खणन्ति एत्थ ‘‘पञ्चहाकारेहि तादी इट्ठानिट्ठे तादी, चत्तावीति तादी, तिण्णावीति तादी, मुत्तावीति तादी, तंनिद्देसा तादी’’ति (महानि॰ ३८) निद्देसनयेन पञ्चसु अत्थेसु इध पठमेनत्थेन तादी। तत्रायं निद्देसो –&lt;br&gt;&#xA;कथं अरहा इट्ठानिट्ठे तादी, अरहा लाभेपि तादी, अलाभेपि तादी, यसेपि, अयसेपि, पसंसायपि, निन्दायपि, सुखेपि , दुक्खेपि तादी, एकञ्चे बाहं गन्धेन लिम्पेय्युं, एकञ्चे बाहं वासिया तच्छेय्युं, अमुस्मिं नत्थि रागो, अमुस्मिं नत्थि पटिघो , अनुनयपटिघविप्पहीनो उग्घाटिनिग्घाटिवीतिवत्तो, अनुरोधविरोधसमतिक्कन्तो, एवं अरहा इट्ठानिट्ठे तादीति (महानि॰ ३८)।&lt;br&gt;&#xA;वचनत्थो पन तमिव दिस्सतीति तादी, इट्ठमिव अनिट्ठम्पि पस्सतीति अत्थो। तस्स लक्खणं तादिलक्खणं, इट्ठानिट्ठेसु समपेक्खनसभावो। अथ वा तमिव दिस्सते तादी, सो एव सभावो, तदेव लक्खणं तादिलक्खणन्ति। वण्णभूमियं तादिलक्खणं दस्सेतुन्ति सम्बन्धो। पर-सद्दो अञ्ञत्थेति आह ‘‘ये केची’’तिआदि। आनन्दन्ति भुसं पमोदन्ति तंसमङ्गिनो सत्ता एतेनाति आनन्दसद्दस्स करणत्थतं दस्सेति। सोभनमनो सुमनो, चित्तं, सोभनं वा मनो यस्साति सुमनो, तंसमङ्गीपुग्गलो। ननु च चित्तवाचकभावे सति चेतसिकसुखस्स भावत्थता युत्ता, पुग्गलवाचकभावे पन चित्तमेव भावत्थो सिया, न चेतसिकसुखं, सुमनसद्दस्स दब्बनिमित्तं पति पवत्तत्ता यथा ‘‘दण्डित्तं सिखित्त’’न्तिआदीति? सच्चमेतं दब्बे अपेक्खिते, इध पन तदनपेक्खित्वा तेन दब्बेन युत्तं मूलनिमित्तभूतं चेतसिकसुखमेव अपेक्खित्वा सुमनसद्दो पवत्तो, तस्मा एत्थापि चेतसिकसुखमेव भावत्थो सम्भवति, तेनाह ‘‘चेतसिकसुखस्सेतं अधिवचन’’न्ति। एतेन हि वचनेन तदञ्ञचेतसिकानम्पि चित्तपटिबद्धत्ता, चित्तकिरियत्ता च यथासम्भवं सोमनस्सभावो आपज्जतीति चोदनं नापज्जतेव रुळ्हिसद्दत्ता तस्स यथा ‘‘पङ्कज’’न्ति परिहरति। उब्बिलयतीति उब्बिलं, भिन्दति पुरिमावत्थाय विसेसं आपज्जतीति अत्थो। तदेव उब्बिलावितं पच्चयन्तरागमादिवसेन। उद्धं पलवतीति वा उब्बिलावितं अकारानं इकारं, आकारञ्च कत्वा, चित्तमेव ‘‘चेतसो’’ति वुत्तत्ता। तद्धिते पन सिद्धे तं अब्यतिरित्तं तस्मिं पदे वचनीयस्स सामञ्ञभावतो, तस्स वा सद्दस्स नामपदत्ता, तस्मा कस्साति सम्बन्धीविसेसानुयोगे ‘‘चेतसो’’ति वुत्तन्ति दस्सेतुं ‘‘कस्सा’’तिआदि वुत्तम्। एस नयो ईदिसेसु। याय उप्पन्नाय कायचित्तं वातपूरितभस्ता विय उद्धुमायनाकारप्पत्तं होति तस्सा गेहसिताय ओदग्यपीतिया एतं अधिवचनन्ति सरूपं दस्सेति ‘‘उद्धच्चावहाया’’तिआदिना। उद्धच्चावहायाति उद्धतभावावहाय। उप्पिलापेति चित्तं उप्पिलावितं करोतीति उब्बिलापना, सा एव पीति, तस्सा। खन्धवसेन धम्मविसेसत्तं आह ‘‘इधापी’’तिआदिना। अवण्णभूमिमपेक्खाय अपि-सद्दो ‘‘अयम्पि पाराजिको’’तिआदीसु (पारा॰ १.८९, ९१, १६७, १७१, १९५, १९७) विय, इध च किञ्चापि तेसं भिक्खूनं उब्बिलावितमेव नत्थि, अथ खो आयतिं कुलपुत्तानं एदिसेसुपि ठानेसु अकुसलुप्पत्तिं पटिसेधेन्तो धम्मनेत्तिं ठपेतीति। द्वीहि पदेहि सङ्खारक्खन्धो, एकेन वेदनाक्खन्धो वुत्तोति एत्थापि ‘‘तेसं वसेन सेसानं सम्पयुत्तधम्मानं करणं पटिक्खित्तमेवा’’ति च अट्ठकथायं वुत्तनयेन सक्का विञ्ञातुन्ति न वुत्तम्। ‘‘पि-सद्दो सम्भावनत्थो’’तिआदिना वुत्तनयेन चेत्थ अत्थो यथासम्भवं वेदितब्बो।&lt;br&gt;&#xA;तुम्हंयेवस्स तेन अन्तरायोति एत्थापि ‘‘अन्तरायो’’ति इदं ‘‘उब्बिलावितत्तस्स अकरणीयताकारणवचन’’तिआदिना हेट्ठा अवण्णपक्खे अम्हेहि वुत्तनयानुसारेन अत्थो दट्ठब्बो। एत्थ च ‘‘आनन्दिनो उब्बिलाविता’’ति दीपितं पीतिमेव गहेत्वा ‘‘तेन उब्बिलावितत्तेना’’ति वचनं सोमनस्सरहिताय पीतिया अभावतो तब्बचनेनेव ‘‘सुमना’’ति दीपितं सोमनस्सम्पि सिद्धमेवाति कत्वा वुत्तम्। अथ वा सोमनस्सस्स अन्तरायकरता पाकटा, न तथा पीतियाति एवं वुत्तन्ति दट्ठब्बम्। कस्मा पनेतन्ति यथावुत्तं अत्थं अविभागतो मनसि कत्वा चोदेति। आचरियो ‘‘सच्च’’न्ति तमत्थं पटिजानित्वा ‘‘तं पना’’तिआदिना विभज्जब्याकरणवसेन परिहरति।&lt;br&gt;&#xA;तत्थ एतन्ति आनन्दादीनमकरणीयतावचनं, ननु भगवता वण्णितन्ति सम्बन्धो। बुद्धोति कित्तयन्तस्साति ‘‘बुद्धो’’ति वचनं गुणानुस्सरणवसेन कथेन्तस्स साधुजनस्स। कसिणेनाति कसिणताय सकलभावेन। जम्बुदीपस्साति चेतस्स अवयवभावेन सम्बन्धीवचनम्। अपरे पन ‘‘जम्बुदीपस्साति करणवचनत्थे सामिवचन’’ति वदन्ति, तेसं मतेन कसिणजम्बुदीपसद्दानं समानाधिकरणभावो दट्ठब्बो, करणवचनञ्च निस्सक्कत्थे। पगेव एकदेसतो पनाति अपि-सद्दो सम्भावने। आदि-सद्देन चेत्थ –&lt;br&gt;&#xA;‘‘मा सोचि उदायि, आनन्दो अवीतरागो कालं करेय्य, तेन चित्तप्पसादेन सत्तक्खत्तुं देवरज्जं कारेय्य, सत्तक्खत्तुं इमस्मिंयेव जम्बुदीपे महारज्जं कारेय्य, अपिच उदायि आनन्दो दिट्ठेव धम्मे परिनिब्बायिस्सती’’तिआदिसुत्तं (अ॰ नि॰ ३.८१) –&lt;br&gt;&#xA;सङ्गहितम्। न्ति सुत्तन्तरे वुत्तं पीतिसोमनस्सम्। नेक्खम्मस्सितन्ति कामतो निक्खमने कुसलधम्मे निस्सितम्। इधाति इमस्मिं सुत्ते। गेहस्सितन्ति गेहवासीनं समुदाचिण्णतो गेहसङ्खाते कामगुणे निस्सितम्। कस्मा तदेविधाधिप्पेतन्ति आह ‘‘इदञ्ही’’तिआदि। ‘‘आयस्मतो छन्नस्स उप्पन्नसदिस’’न्ति वुत्तमत्थं पाकटं कातुं, समत्थेतुं वा ‘‘तेनेवा’’तिआदि वुत्तम्। विसेसं निब्बत्तेतुं नासक्खि भगवति, धम्मे च पवत्तगेहस्सितपेमताय। परिनिब्बानकालेति परिनिब्बानासन्नकाले भगवता पञ्ञत्तेन तज्जितोति वा सम्बन्धो। परिनिब्बानकालेति वा भगवतो परिनिब्बुतकाले सङ्घेन तज्जितो निब्बत्तेतीति वा सम्बन्धो। ब्रह्मदण्डेनाति ‘‘भिक्खूहि इत्थन्नामो नेव वत्तब्बो, न ओवदितब्बो, नानुसासितब्बो’’ति (चूळव॰ ४४५) कतेन ब्रह्मदण्डेन। तज्जितोति संवेजितो। तस्माति यस्मा गेहस्सितपीतिसोमनस्सं झानादीनं अन्तरायकरं, तस्मा। वुत्तञ्हेतं भगवता सक्कपञ्हसुत्ते ‘‘सोमनस्संपाहं देवानमिन्द, दुविधेन वदामि सेवितब्बम्पि असेवितब्बम्पी’’ति (दी॰ नि॰ २.३५९)।&lt;br&gt;&#xA;‘‘अयञ्ही’’तिआदिना तदेवत्थं कारणतो समत्थेति। रागसहितत्ता हि सा अन्तरायकराति। एत्थ पन ‘‘इदञ्हि रागसञ्हितं पीतिसोमनस्स’’न्ति वत्तब्बं सिया, तथापि पीतिग्गहणेन सोमनस्सम्पि गहितमेव होति सोमनस्सरहिताय पीतिया अभावतोति हेट्ठा वुत्तनयेन पीतियेव गहिता। अपिच सेवितब्बासेवितब्बविभागस्स सुत्ते वचनतो सोमनस्सस्स पाकटो अन्तरायकरभावो, न तथा पीतियाति सायेव रागसहितत्थेन विसेसेत्वा वुत्ता। अवण्णभूमिया सद्धिं सम्बन्धित्वा पाकटं कातुं ‘‘लोभो चा’’तिआदि वुत्तम्। कोधसदिसोवाति अवण्णभूमियं वुत्तकोधसदिसो एव। ‘‘लुद्धो’’तिआदिगाथानं ‘‘कुद्धो’’तिआदिगाथासु वुत्तनयेन अत्थो दट्ठब्बो।&lt;br&gt;&#xA;‘‘ममं वा भिक्खवे परे वण्णं भासेय्युं, धम्मस्स वा वण्णं भासेय्युं, सङ्घस्स वा वण्णं भासेय्युं, तत्र चे तुम्हे अस्सथ आनन्दिनो सुमना उब्बिलाविता , अपि नु तुम्हे परेसं सुभासितदुब्भासितं आजानेय्याथाति? नो हेतं भन्ते’’ति अयं ततियवारो नाम अवण्णभूमियं वुत्तनयवसेन ततियवारट्ठाने नीहरितब्बत्ता, सो देसनाकाले तेन वारेन बोधेतब्बपुग्गलाभावतो देसनाय अनागतोपि तदत्थसम्भवतो अत्थतो आगतोयेव। यथा तं वित्थारवसेन कथावत्थुप्पकरणन्ति दस्सेतुं ‘‘ततियवारो पना’’तिआदि वुत्तं, एतेन संवण्णनाकाले तथाबुज्झनकसत्तानं वसेन सो वारो आनेत्वा संवण्णेतब्बोति दस्सेति। ‘‘यथेव ही’’तिआदिना तदेवत्थसम्भवं विभावेति। कुद्धो अत्थं न जानाति यथेवाति सम्बन्धो।&lt;br&gt;&#xA;पटिपज्जितब्बाकारदस्सनवारेति यथावुत्तं ततियवारं उपादाय वत्तब्बे चतुत्थवारे। ‘‘तुम्हाकं सत्था’’ति वचनतो पभुति याव ‘‘इमिनापि कारणेन तच्छ’’न्ति वचनं, ताव योजना। ‘‘सो हि भगवा’’तिआदि तब्बिवरणम्। तत्थ इतिपीति इमिनापि कारणेन। वित्थारो विसुद्धिमग्गे (विसुद्धि॰ १२३ आदयो) ‘‘अनापत्ति उपसम्पन्नस्स भूतं आरोचेती’’ति (पाचि॰ ७७) वुत्तेपि सभागानमेव आरोचनं युत्तन्ति आह ‘‘सभागानं भिक्खूनंयेव पटिजानितब्ब’’न्ति। तेयेव हि तस्स अत्थकामा, सद्धेय्यवचनत्तञ्च मञ्ञन्ति, ततो च ‘‘सासनस्स अमोघता दीपिता होती’’ति वुत्तत्थसमत्थनं सिया। ‘‘एवञ्ही’’तिआदि कारणवचनम्। पापिच्छता चेव परिवज्जिता, कत्तुभूता वा सा, होतीति सम्बन्धो। अमोघताति निय्यानिकभावेन अतुच्छता। वुत्तनयेनाति ‘‘तत्र तुम्हेहीति तस्मिं वण्णे तुम्हेही’’तिआदिना चेव ‘‘दुतियं पदं पठमस्स पदस्स, चतुत्थञ्च ततियस्स वेवचन’’न्तिआदिना च वुत्तनयेन।&lt;/p&gt;</description>
    </item>
  </channel>
</rss>
