<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;०२ मज्झिमपण्णास-टीका on पाळिषु विश्वासटिप्पणयो</title>
    <link>https://vishvAsa.github.io/pALi/03_TIkA/02_suttapiTaka/02_majjhimanikAya/02_majjhimapaNNAsa-TIkA/</link>
    <description>Recent content in &#43;०२ मज्झिमपण्णास-टीका on पाळिषु विश्वासटिप्पणयो</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/pALi/03_TIkA/02_suttapiTaka/02_majjhimanikAya/02_majjhimapaNNAsa-TIkA/index.xml" rel="self" type="application/rss+xml" />
    <item>
      <title>०१. गहपतिवग्गो</title>
      <link>https://vishvAsa.github.io/pALi/03_TIkA/02_suttapiTaka/02_majjhimanikAya/02_majjhimapaNNAsa-TIkA/01_gahapativaggo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/02_suttapiTaka/02_majjhimanikAya/02_majjhimapaNNAsa-TIkA/01_gahapativaggo/</guid>
      <description>&lt;p&gt;॥ नमो तस्स भगवतो अरहतो सम्मासम्बुद्धस्स॥&lt;br&gt;&#xA;मज्झिमनिकाये&lt;br&gt;&#xA;मज्झिमपण्णासटीका&lt;br&gt;&#xA;१. गहपतिवग्गो&lt;/p&gt;&#xA;&lt;h2 id=&#34;१-कनदरकसततवणणन&#34;&gt;१. कन्दरकसुत्तवण्णना&lt;/h2&gt;&#xA;&lt;p&gt;१. आरामपोक्खरणीआदीसूति आरामपोक्खरणीउय्यानचेतियट्ठानादीसु। उस्सन्नाति बहुला। असोककणिकारकोविळारकुम्भीराजरुक्खेहि सम्मिस्सताय तं चम्पकवनं नीलादिपञ्चवण्णकुसुमपटिमण्डितन्ति दट्ठब्बं, न चम्पकरुक्खानंयेव नीलादिपञ्चवण्णकुसुमतायाति वदन्ति। भगवा कुसुमगन्धसुगन्धे चम्पकवने विहरतीति इमिना न मापनकाले एव तस्मिं नगरे चम्पकरुक्खा उस्सन्ना, अथ खो अपरभागेपीति दस्सेति। ‘‘पञ्चसतमत्तेहि अड्ढतेळसेही’’ति एवं अदस्सितपरिच्छेदेन। हत्थिनो चारेति सिक्खापेतीति हत्थाचरियो हत्थीनं सिक्खापको, तस्स पुत्तोति आह ‘‘हत्थाचरियस्स पुत्तो’’ति। तदा भगवा तेसं पसादजननत्थं अत्तनो बुद्धानुभावं अनिगुहित्वाव निसिन्नोति दस्सेन्तो ‘‘छब्बण्णानं घनबुद्धरस्मीन’’न्तिआदिमाह। भगवतो चेव गारवेनाति भगवतो गरुभावेन, भगवति गारवेनाति वा पाठो।&lt;br&gt;&#xA;निच्चं न होतीति अभिण्हं न होति, कदाचिदेव होतीति अत्थो। अभिण्हनिच्चता हि इध अधिप्पेता, न कूटट्ठनिच्चता। लोके किञ्चि विम्हयावहं दिस्वा हत्थविकारम्पि करोन्ति, अङ्गुलिं वा फोटयन्ति, तं सन्धाय वुत्तं ‘‘अच्छरं पहरितुं युत्त’’न्ति। अभूतपुब्बं भूतन्ति अयं निरुत्तिनयो येभुय्येन उपादाय रुळ्हीवसेन वुत्तोति वेदितब्बो। तथा हि पाळियं ‘‘येपि ते, भो गोतम, अहेसुं अतीतमद्धान’’न्तिआदि वुत्तं, किञ्चि अकत्तब्बम्पि करियमानं दुक्करभावेन विम्हयावहं होति, तथा किञ्चि कत्तब्बं, पुरिमं गरहच्छरियं, पच्छिमं पसंसच्छरियं, तदुभयं सुत्तपदसो दस्सेतुं ‘‘तत्था’’तिआदि वुत्तम्।&lt;br&gt;&#xA;सम्मा पटिपादितोति सम्मापटिपदायं ठपितो। एसा पटिपदा परमाति एतपरमं, भावनपुंसकनिद्देसोयं यथा ‘‘विसमं चन्दिमसूरिया परिवत्तन्ती’’ति (अ॰ नि॰ ४.७०)। अयञ्हेत्थ अत्थो – भगवा भिक्खुसङ्घो पटिपदाय तुम्हेहि पटिपादितो, अतीतेपि काले बुद्धा एतपरमंयेव भिक्खुसङ्घं सम्मा पटिपादेसुं, अनागतेपि काले एतपरमंयेव भिक्खुसङ्घं सम्मा पटिपादेस्सन्तीति परिब्बाजको नयग्गाहेन दिट्ठेन अदिट्ठं अनुमिनन्तो सब्बेसम्पि बुद्धानं सासने सङ्घसुप्पटिपत्तिं मज्झे भिन्नसुवण्णं विय समसमं कत्वा दस्सेति, एवं दस्सेन्तो च तेसं सुधम्मतञ्च तथा दस्सेति एवाति वेदितब्बो, बुद्धसुबुद्धता पन नेसं सरूपेनेव दस्सिताति। न इतो भिय्योति इमिना पाळियं एतपरमंयेवाति अवधारणेन निवत्तितं दस्सेति सीलपदट्ठानत्ता समाधिस्स, समाधिपदट्ठानत्ता च पञ्ञाय सीलेपि च अभिसमाचारिकपुब्बकत्ता आदिब्रह्मचरियकस्स वुत्तं ‘‘आभिसमाचारिकवत्तं आदिं कत्वा’’ति।&lt;br&gt;&#xA;२. पुच्छानुसन्धिआदीसु अनन्तोगधत्ता ‘‘पाटिएक्को अनुसन्धी’’ति वत्वा तमेवत्थं पाकटं कातुं ‘‘भगवा किरा’’तिआदि वुत्तम्। उपसन्तकारणन्ति उपसन्तभावकारणम्। तञ्हि अरियानंयेव विसयो, तत्थापि च बुद्धानं एव अनवसेसतो विसयोति इममत्थं ब्यतिरेकतो अन्वयतो च दस्सेतुं न हि त्वन्तिआदि वुत्तम्। तत्थ ञातत्थचरिया काकजातकादिवसेन वेदितब्बा, लोकत्थचरिया तंतंपारमिपूरणवसेन, बुद्धत्थचरिया महाबोधिजातकादिवसेन। अच्छरियं भो गोतमातिआदिना कन्दरकेन कतं पसादपवेदनं दस्सेति।&lt;br&gt;&#xA;येपि तेतिआदिना तेन वुत्तमत्थं पच्चनुभासन्तेन भगवता सम्पटिच्छितन्ति चरितत्ता आह – ‘‘सन्ति हि कन्दरकाति अयम्पि पाटियेक्को अनुसन्धी’’ति । यो हि कन्दरकेन भिक्खुसङ्घस्स उपसन्तभावो कित्तितो, तं विभजित्वा दस्सेन्तोपि तेन अपुच्छितोयेव अत्तनो अज्झासयेन भगवा ‘‘सन्ति ही’’तिआदिना देसनं आरभि। तेनाह ‘‘भगवतो किर एतदहोसी’’ तिआदि। कप्पेत्वाति अञ्ञथा सन्तमेव अत्तानं अञ्ञथा विधाय। पकप्पेत्वाति सनिदस्सनवसेन गहेत्वा। तेनाह ‘‘कुहकभावेना’’तिआदि। पटिपदं पूरयमानाति कामं अविसेसेन सेक्खा वुच्चन्ति, ते पन अधिगतमग्गवसेन ‘‘पूरयमाना’’ति न वत्तब्बा किच्चस्स निट्ठितत्ता। मग्गो हि एकचित्तक्खणिकोति आह ‘‘उपरिमग्गस्स विपस्सनाय उपसन्ता’’ति। इतो मुत्ताति मग्गेनागतूपसमतो मुत्ता। कल्याणपुथुज्जने सन्धाय वदति। तेनाह ‘‘चतूहि सतिपट्ठानेहि उपसन्ता’’ति।&lt;br&gt;&#xA;सततसीलाति अविच्छिन्नसीला। सातिसयो हि एतेसं सीलस्स अखण्डादिभावो। सुपरिसुद्धसीलतावसेन सन्तता वुत्ति एतेसन्ति सन्ततवुत्तिनोति आह ‘‘तस्सेव वेवचन’’न्ति। एवं सीलवुत्तिवसेन ‘‘सन्ततवुत्तिनो’’ति पदस्स अत्थं वत्वा इदानि जीवितवुत्तिवसेन दस्सेन्तो ‘‘सन्ततजीविकावाति अत्थो’’ति आह। सासनस्स जीवितवुत्ति सीलसन्निस्सिता एवाति आह ‘‘तस्मि’’न्तिआदि।&lt;br&gt;&#xA;निपयति विसोसेति रागादिसंकिलेसं, ततो वा अत्तानं निपातीति निपको, पञ्ञवा। तेनाह ‘‘पञ्ञवन्तो’’ति। पञ्ञाय ठत्वा जीविकाकप्पनं नाम बुद्धपटिकुट्ठमिच्छाजीवं पहाय सम्माजीवेन जीवनन्ति तं दस्सेन्तो ‘‘यथा एकच्चो’’तिआदिमाह। तत्थ यं वत्तब्बं, तं विसुद्धिमग्गे (विसुद्धि॰ १.१४) तंसंवण्णनायञ्च (विसुद्धि॰ महाटी॰ १.१४) वुत्तनयेनेव वेदितब्बम्। रथविनीतपटिपदादयो तेसु तेसु सुत्तेसु वुत्तनयेन वेदितब्बा। इतो अञ्ञत्थ महागोपालकसुत्तादीसु (म॰ नि॰ १.३४६ आदयो) लोकुत्तरसतिपट्ठाना कथिताति आह – ‘‘इध पन लोकियलोकुत्तरमिस्सका सतिपट्ठाना कथिता’’ति, सतिपट्ठानसुत्तेपि (दी॰ नि॰ २.३७३-३७४; म॰ नि॰ १.१०६ आदयो) वोमिस्सकाव कथिताति। एत्तकेनाति एत्तकाय देसनाय।&lt;br&gt;&#xA;३. कारकभावन्ति पटिपत्तियं पटिपज्जनकभावम्। मयम्पि नाम गिही बहुकिच्चा समाना कालेन कालं सतिपट्ठानेसु सुप्पतिट्ठितचित्ता विहराम, किमङ्गं पन विवेकवासिनोति अत्तनो कारकभावं पवेदेन्तो एवं भिक्खुसङ्घञ्च उक्खिपति। तेनाह ‘‘अयञ्हेत्थ अधिप्पायो’’तिआदि। नानारम्मणेसु अपरापरं उप्पज्जमानानं रागादिकिलेसानं घनजटितसङ्खाताकारेन पवत्ति किलेसगहनेन गहनता, तेनाह ‘‘अन्तो जटा बहि जटा, जटाय जटिता पजा’’ति (सं॰ नि॰ १.२३, १९२)। मनुस्सानं अज्झासयगहणेन साठेय्यम्पीति दस्सेन्तो आह ‘‘कसटसाठेय्येसुपि एसेव नयो’’ति। यथा सप्पिमधुफाणितादीसु कचवरभावो, सो कसटोति वुच्चति, एवं सन्ताने अपरिसुद्धो संकिलेसभावो कसटन्ति आह ‘‘अपरिसुद्धट्ठेन कसटता’’ति। अत्तनि असन्तगुणसम्भावनं केराटियट्ठो। जानातीति ‘‘इदं अहितं न सेवितब्बं, इदं हितं सेवितब्ब’’न्ति विचारेति देसेति। विचारणत्थोपि हि होति जानाति-सद्दो यथा ‘‘आयस्मा जानाती’’ति। सब्बापि…पे॰… अधिप्पेता ‘‘पसुपालका’’तिआदीसु विय। इध अन्तर-सद्दो ‘‘विज्जन्तरिकाया’’तिआदीसु (म॰ नि॰ २.१४९) विय खणत्थोति आह ‘‘यत्तकेन खणेना’’ति। तेनाति हत्थिना। तानीति साठेय्यादीनि।&lt;br&gt;&#xA;अत्थतो कायचित्तुजुकतापटिपक्खभूताव लोभसहगतचित्तुप्पादस्स पवत्तिआकारविसेसाति तानि पवत्तिआकारेन दस्सेतुं ‘‘तत्था’’तिआदि वुत्तम्। तत्थ यस्साति पाणभूतस्स अस्सस्स वा हत्थिनो वा। ठस्सामीति तत्थेव सप्पटिभये ठाने गन्त्वा ठस्सामीति न होति। इमस्स साठेय्यताय पाकटकरणं वञ्चनाधिप्पायभावतो। तथा हि चतूसु ठानेसु ‘‘वञ्चेत्वा’’ इच्चेव वुत्तं, निगुहन्तो पन तत्थेव गन्त्वा तिट्ठेय्य। एस नयो सेसेसुपि। पटिमग्गं आरोहितुकामस्साति आगतमग्गमेव निवत्तित्वा गन्तुकामस्स। लेण्डविस्सज्जनादीसु कालन्तरापेक्खाभावं ‘‘तथा’’ति इमिना उपसंहरति।&lt;br&gt;&#xA;अन्तोजातकाति अत्तनो दासिया कुच्छिम्हि जाता। धनक्कीताति धनं दत्वा दासभावेन गहिता। करमरानीताति दासभावेन करमरग्गाहगहिता। दासब्यन्ति दासभावम्। पेस्साति अदासा एव हुत्वा वेय्यावच्चकरा। इमं विस्सज्जेत्वाति इमं अत्तनो हत्थगतं विस्सज्जेत्वा। इमं गण्हन्ताति इमं तस्स हत्थगतं गण्हन्ता। सम्मुखतो अञ्ञथा परम्मुखकाले कायवाचासमुदाचारदस्सनेनेव चित्तस्स नेसं अञ्ञथा ठितभावो निद्दिट्ठोति वेदितब्बो।&lt;br&gt;&#xA;४. अयम्पि पाटियेक्को अनुसन्धीति एत्थापि अनन्तरे वुत्तनयेनेव अनुसन्धियोजना वेदितब्बा। तेनेवाह ‘‘अयञ्ही’’तिआदि। चतुत्थो हितपटिपदं पटिपन्नोति योजना। पुग्गलसीसेन पुग्गलपटिपत्तिं दस्सेन्तो ‘‘पुग्गले पहाया’’ति आह। पटिपत्ति हि इध पहातब्बा, न पुग्गला। यथा अस्सद्धादिपुग्गलपरिवज्जनेन सद्धिन्द्रियादिभावना इज्झन्ति, एवं मिच्छापटिपन्नपुग्गलपरिवज्जनेन मिच्छापटिपदा वज्जितब्बाति आह – ‘‘पुरिमे तयो पुग्गले पहाया’’ति। चतुत्थपुग्गलस्साति इमस्मिं चतुक्के वुत्तचतुत्थपुग्गलस्स हितपटिपत्तियंयेव पटिपादेमि पवत्तेमीति दस्सेन्तो। सन्ताति समं विनासं निरोधं पत्ताति अयमेत्थ अत्थोति आह ‘‘निरुद्धा सन्ताति वुत्ता’’ति। पुन सन्ताति भावनावसेन किलेसपरिळाहविगमतो सन्ताति अयमेत्थ अत्थोति आह ‘‘निब्बुता’’ति। सन्ताति आनेत्वा योजना। सन्तो हवेति एत्थ समभावकरेन साधुभावस्स विसेसपच्चयभूतेन पण्डिच्चेन समन्नागता अरिया ‘‘सन्तो’’ति वुत्ताति आह – ‘‘सन्तो हवे…पे॰… पण्डिता’’ति।&lt;br&gt;&#xA;आहितो अहंमानो एत्थाति अत्ता (अ॰ नि॰ टी॰ २.४.१९८) अत्तभावो, इध पन यो परो न होति, सो अत्ता, तं अत्तानम्। परन्ति अत्ततो अञ्ञम्। छातं वुच्चति तण्हा जिघच्छाहेतुताय। अन्तो तापनकिलेसानन्ति अत्तनो सन्ताने अत्तपरिळाहजननसन्तप्पनकिलेसानम्। चित्तं आराधेतीति चित्तं पसादेति, सम्पहंसेतीति अत्थो। यस्मा पन तथाभूतो चित्तं सम्पादेन्तो अज्झासयं गण्हन्तो नाम होति, तस्मा वुत्तं ‘‘चित्तं सम्पादेती’’तिआदि।&lt;br&gt;&#xA;५. दुक्खं पटिक्कूलं जेगुच्छं एतस्साति दुक्खपटिक्कूलो तं दुक्खपटिक्कूलम्। विसेसनविसेसितब्बता हि कामचारा। अट्ठकथायं पन दुक्खस्स विसेसितब्बतं सन्धाय बाहिरत्थसमासं अनादियित्वा ‘‘दुक्खस्स पटिक्कूल’’न्ति अत्थो वुत्तो। येन हि भागेन पुरिसस्स दुक्खं पटिक्कूलं, तेन दुक्खस्स पुरिसोपीति। तेनाह – ‘‘पच्चनीकसण्ठित’’न्ति।&lt;br&gt;&#xA;६. चतूहि कारणेहीति धातुकुसलतादीहि चतूहि कारणेहि। कम्मं करोतीति योगकम्मं करोति। यस्मा सम्बुद्धा परेसं मग्गफलाधिगमाय उस्साहजाता, तत्थ निरन्तरं युत्तप्पयुत्ता एव होन्ति, ते पटिच्च तेसं अन्तरायो न होतियेवाति आह ‘‘न पन बुद्धे पटिच्चा’’ति। किरियपरिहानिया देसकस्स तस्सेव वा पुग्गलस्स तज्जपयोगाभावतो। ‘‘देसकस्स वा’’ति इदं सावकानं वसेन दट्ठब्बम्। महता अत्थेनाति एत्थ अत्थ-सद्दो आनिसंसपरियायोति आह ‘‘द्वीहि आनिसंसेही’’ति। पसादं पटिलभति ‘‘अरहन्तो’’तिआदिना सङ्घसुप्पटिपत्तिया सुतत्ता। अभिनवो नयो उदपादि सन्ततसीलतादिवसेन अनत्तन्तपतादिवसेन, सोपि तं सुत्वा दासादीसु सविसेसं लज्जी दयापन्नो हितानुकम्पी हुत्वा सेक्खपटिपदं सीलं साधेन्तो अनुक्कमेन सतिपट्ठानभावनं परिब्रूहेति। तेनाह भगवा ‘‘महता अत्थेन संयुत्तो’’ति।&lt;br&gt;&#xA;८. परेसं हननघातनादिना रोदापनतो लुद्दो, तथा विघातकभावेन कायचित्तानं विदारणतो दारुणो, विरुद्धवादताय कक्खळो, बन्धनागारे नियुत्तो बन्धनागारिको।&lt;br&gt;&#xA;९. खत्तियाभिसेकेनाति खत्तियानं कत्तब्बअभिसेकेन। सन्थागारन्ति सन्थारवसेन कतं अगारं यञ्ञावाटम्। सप्पितेलेनाति सप्पिमयेन तेलेन, यमकस्नेहेन हि तदा कायं अब्भञ्जति। वच्छभावं तरित्वा ठितो वच्छतरो। परिक्खेपकरणत्थायाति वनमालाहि सद्धिं दब्भेहि वेदिया परिक्खेपनत्थाय। यञ्ञभूमियन्ति अवसेसयञ्ञट्ठाने। यं पनेत्थ अत्थतो अविभत्तं तं सुविञ्ञेय्यमेव।&lt;br&gt;&#xA;कन्दरकसुत्तवण्णनाय लीनत्थप्पकासना समत्ता।&lt;/p&gt;</description>
    </item>
    <item>
      <title>०२. भिक्खुवग्गो</title>
      <link>https://vishvAsa.github.io/pALi/03_TIkA/02_suttapiTaka/02_majjhimanikAya/02_majjhimapaNNAsa-TIkA/02_bhikkhuvaggo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/02_suttapiTaka/02_majjhimanikAya/02_majjhimapaNNAsa-TIkA/02_bhikkhuvaggo/</guid>
      <description>&lt;p&gt;२. भिक्खुवग्गो&lt;/p&gt;&#xA;&lt;h2 id=&#34;१-अमबलटठकरहलवदसततवणणन&#34;&gt;१. अम्बलट्ठिकराहुलोवादसुत्तवण्णना&lt;/h2&gt;&#xA;&lt;p&gt;१०७. अम्बलट्ठिकायन्ति एत्थ अम्बलट्ठिका वुच्चति सुजातो तरुणम्बरुक्खो, तस्स पन अविदूरे कतो पासादो इध ‘‘अम्बलट्ठिका’’ति अधिप्पेतो। तेनाह ‘‘वेळुवनविहारस्सा’’तिआदि। पधानघरसङ्खेपेति भावनागेहप्पकारे योगीनं गेहेति अत्थो। तिखिणोव होति, न तस्स तिखिणभावो केनचि कातब्बो सभावसिद्धत्ता। एवमेव अत्तनो विमुत्तिपरिपाचनकम्मुना तिक्खविसदभावप्पत्तिया अयम्पि आयस्मा…पे॰… तत्थ विहासि। पकतिपञ्ञत्तमेवाति पकतिया पञ्ञत्तं बुद्धानं उपगमनतो पुरेतरमेव चारित्तवसेन पञ्ञत्तम्।&lt;br&gt;&#xA;१०८. उदकं अनेन धीयति, ठपीयति वा एत्थाति उदकाधानम्। उदकट्ठानन्ति च खुद्दकभाजनम्। ‘‘ओवाददानत्थं आमन्तेसी’’ति वत्वा तं पनस्स ओवाददानं न इधेव, अथ खो बहूसु ठानेसु बहुक्खत्तुं पवत्तितन्ति तानि तानि सङ्खेपतो दस्सेत्वा इध संवण्णनत्थं ‘‘भगवता ही’’तिआदि वुत्तम्।&lt;br&gt;&#xA;तत्थ सब्बबुद्धेहि अविजहितन्ति इमिना सब्बेसं बुद्धानं सासने कुमारपञ्हा नाम होतीति दस्सेति। एकेकतो पट्ठाय याव दसका पवत्ता दस पुच्छा एतस्साति दसपुच्छं, एकेकतो पट्ठाय याव दसका एकुत्तरवसेन पवत्तं विस्सज्जनत्थाय पञ्चपण्णसविस्सज्जनं सामणेरपञ्हन्ति सम्बन्धो। यं पनेत्थ वत्तब्बं, तं परमत्थजोतिकायं खुद्दकट्ठकथायं (खु॰ पा॰ अट्ठ॰ ४.कुमारपञ्हवण्णना) वुत्तनयेनेव वेदितब्बम्। अनादीनवदस्सिताय अभिण्हं मुसा समुदाचरणतो ‘‘पियमुसावादा’’ति वुत्तं, उदकावसेसछड्डनउदकाधाननिकुज्जनउक्कुज्जनदस्सनसञ्ञिता चतस्सो उदकाधानूपमायो सब्बस्स युद्धकम्मस्स अकरणकरणवसेन दस्सिता द्वे हत्थिउपमायो।&lt;br&gt;&#xA;तत्थ राहुलसुत्तन्ति सुत्तनिपाते आगतं राहुलसुत्तं (सु॰ नि॰ ३३७ आदयो)। अभिण्होवादवसेन वुत्तन्ति इमिना अन्तरन्तरा तं सुत्तं कथेत्वा भगवा थेरं ओवदतीति दस्सेति। इदञ्च पनाति इदं यथावुत्तं भगवतो तंतंकालानुरूपं अत्तनो ओवाददानं सन्धाय। बीजन्ति अण्डम्। पस्ससि नूति नु-सद्दो अनुजानने, ननु पस्ससीति अत्थो। सच्चधम्मं लङ्घित्वा ठितस्स किञ्चिपि अकत्तब्बं नाम पापं नत्थीति आह – ‘‘सम्पजानमुसावादे संवररहितस्स ओपम्मदस्सनत्थं वुत्ता’’ति। तथा हि –&lt;br&gt;&#xA;‘‘एकं धम्ममतीतस्स, मुसावादिस्स जन्तुनो।&lt;br&gt;&#xA;वितिण्णपरलोकस्स, नत्थि पापमकारिय’’न्ति॥ (ध॰ प॰ १७६)।&lt;br&gt;&#xA;उरुळ्हवाति उरुळ्हो हुत्वा उस्सितो। सो पन दमवसेन अभिरुय्ह वड्ढितो आरोहनयोग्यो च होतीति आह ‘‘अभिवड्ढितो आरोहसम्पन्नो’’ति। आगतागतेति अत्तनो योग्यपदेसं आगतागते। पटिसेनाय फलककोट्ठकमुण्डपाकारादयोति पटिसेनाय अत्तनो आरक्खत्थाय ठपिते फलककोट्ठके चेव उद्धच्छदपाकारादिके च। एतं पदेसन्ति एतं परसेनापदेसम्। एत्तकेनाति ओलोकनमत्तेन। तस्स ओलोकनाकारदस्सनेनेव। सतम्पि सहस्सम्पि सेनानीकं द्वेधा भिज्जति, तीरपातिकं मद्दितं हुत्वा पदाता हुत्वा द्वेधा हुत्वा पलायन्ति। कण्णेहि पहरित्वाति पगेव सरानं आगमनसद्दं उपधारेत्वा यथा वेगो न होति, एवं समुट्ठापेत्वा तेहि पहरित्वा पातनम्। पटिहत्थिपटिअस्सातिआदिना पच्चेकं पति-सद्दो योजेतब्बोति। दीघासिलट्ठियाति दीघलताय असिलट्ठिया।&lt;br&gt;&#xA;करणेति कम्मकरणे। मञ्ञति हत्थारोहो। अयमुग्गरन्ति तादिसे काले गहितमुग्गरम्। ओलोकेत्वाति ञाणचक्खुना दिस्वा, अभिण्हं सम्पजञ्ञं उपट्ठपेत्वाति अत्थो।&lt;br&gt;&#xA;१०९. ससक्कन्ति पस्सितुं युत्तं कत्वा उस्साहं जनेत्वा न करणीयं, तादिसं नियमतो अकत्तब्बं होतीति आह ‘‘एकंसेनेव न कातब्ब’’न्ति। पटिसंहरेय्यासीति करणतो सङ्कोचं आपज्जेय्यासि। यथाभूतो असन्तो निवत्तो अकरोन्तो नाम होतीति आह ‘‘निवत्तेय्यासि मा करेय्यासी’’ति। अनुपदेय्यासीति अनुबलप्पदायी भवेय्यासि। तेनाह ‘‘उपत्थम्भेय्यासी’’ति। तं पन अनुबलप्पदानं उपत्थम्भनं पुनप्पुनं करणमेवाति आह ‘‘पुनप्पुनं करेय्यासी’’ति । सिक्खमानोति तंयेव अधिसीलसिक्खं तन्निस्सयञ्च सिक्खाद्वयं सिक्खन्तो सम्पादेन्तो।&lt;br&gt;&#xA;१११. कित्तके पन ठानेति कित्तके ठाने पवत्तानि। अविदूरे एव पवत्तानीति दस्सेन्तो ‘‘एकस्मिं पुरेभत्तेयेव सोधेतब्बानी’’ति आह। एवञ्हि तानि सुसोधितानि होन्ति सुपरिसुद्धानि। परेसं अप्पियं गरुं गारय्हं, यथावुत्तट्ठानतो पन अञ्ञं वा कम्मट्ठानमनसिकारेनेव कायकम्मादीनि परिसोधितानि होन्तीति न गहितम्। पटिघं वाति एत्थ वा-सद्देन असमपेक्खणे मोहस्स सङ्गहो दट्ठब्बो।&lt;br&gt;&#xA;११२. वुत्तनयेन कायकम्मादिपरिसोधनं नाम इधेव, न इतो बहिद्धाति आह ‘‘बुद्धा…पे॰… सावका वा’’ति। ते हि अत्थतो समणब्राह्मणा वाति। तस्माति यस्मा सब्बबुद्धपच्चेकबुद्धसावकेहि आरुळ्हमग्गो, राहुल, मया तुय्हं आचिक्खितो, तस्मा। तेन अनुसिक्खन्तेन तया एवं सिक्खितब्बन्ति ओवादं अदासि। सेसं वुत्तनयत्ता सुविञ्ञेय्यमेव।&lt;br&gt;&#xA;अम्बलट्ठिकराहुलोवादसुत्तवण्णनाय लीनत्थप्पकासना&lt;br&gt;&#xA;समत्ता।&lt;/p&gt;</description>
    </item>
    <item>
      <title>०३. परिब्बाजकवग्गो</title>
      <link>https://vishvAsa.github.io/pALi/03_TIkA/02_suttapiTaka/02_majjhimanikAya/02_majjhimapaNNAsa-TIkA/03_paribbAjakavaggo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/02_suttapiTaka/02_majjhimanikAya/02_majjhimapaNNAsa-TIkA/03_paribbAjakavaggo/</guid>
      <description>&lt;p&gt;३. परिब्बाजकवग्गो&lt;/p&gt;&#xA;&lt;h2 id=&#34;१-तवजजवचछसततवणणन&#34;&gt;१. तेविज्जवच्छसुत्तवण्णना&lt;/h2&gt;&#xA;&lt;p&gt;१८५. तत्थाति एकपुण्डरीकसञ्ञिते परिब्बाजकारामे। अनागतपुब्बो लोकियसमुदाहारवसेन ‘‘चिरस्सं खो, भन्ते’’तिआदिना वुच्चति, अयं पनेत्थ आगतपुब्बतं उपादाय तथा वुत्तो। भगवा हि केसञ्चि विमुत्तिजननत्थं, केसञ्चि इन्द्रियपरिपाकत्थं, केसञ्चि विसेसाधिगमत्थं कदाचि तित्थियारामं उपगच्छति। अननुञ्ञाय ठत्वाति अननुजानितब्बे ठत्वा। अनुजानितब्बं सिया अनञ्ञातस्स ञेय्यस्स अभावतो। यावतकञ्हि ञेय्यं, तावतकं भगवतो ञाणं, यावतकञ्च भगवतो ञाणं तावतकं ञेय्यम्। तेनेवाह – ‘‘न तस्स अदिट्ठमिधत्थि किञ्चि, अथो अविञ्ञातमजानितब्ब’’न्तिआदि (महानि॰ १५६; चूळनि॰ धोतकमाणवपुच्छानिद्देस ३२; पटि॰ म॰ १.१२१)। सब्बञ्ञुतञ्ञाणेन हि भगवा आवज्जेत्वा पजानाति। वुत्तञ्हेतं ‘‘आवज्जनपटिबद्धं बुद्धस्स भगवतो ञाण’’न्ति (मि॰ प॰ ४.१.२)। यदि एवं ‘‘चरं समाहितो नागो, तिट्ठं नागो समाहितो’’ति (अ॰ नि॰ ६.४३) इदं सुत्तपदं कथन्ति? विक्खेपाभावदीपनपदमेतं, न अनावज्जनेनपि ञाणानं पवत्तिपरिदीपनम्। यं पनेत्थ वत्तब्बं, तं हेट्ठा वित्थारतो वुत्तमेव।&lt;br&gt;&#xA;१८६. यावदेवाति इदं यथारुचि पवत्ति विय अपरापरुप्पत्तिपि इच्छितब्बाति तदभावं दस्सेन्तो आह – ‘‘सकिं खीणानं आसवानं पुन खेपेतब्बाभावा’’ति। पच्चुप्पन्नजाननगुणन्ति इदं दिब्बचक्खुञाणस्स परिभण्डञाणं अनागतंसञाणं अनादियित्वा वुत्तं, तस्स पन वसेन अनागतंसञाणगुणं दस्सेतीति वत्तब्बं सिया।&lt;br&gt;&#xA;गिहिपरिक्खारेसूति वत्थाभरणादिधनधञ्ञादिगिहिपरिक्खारेसु। गिहिलिङ्गं पन अप्पमाणं, तस्मा गिहिबन्धनं छिन्दित्वा दुक्खस्सन्तकरा होन्तियेव। सति पन दुक्खस्सन्तकिरियाय गिहिलिङ्गे ते न तिट्ठन्तियेवाति दस्सेन्तो ‘‘येपी’’तिआदिमाह। सुक्खापेत्वा समुच्छिन्दित्वा। अरहत्तं पत्तदिवसेयेव पब्बजनं वा परिनिब्बानं वाति अयं नयो न सब्बसाधारणोति आह ‘‘भूमदेवता पन तिट्ठन्ती’’ति। तत्थ कारणवचनं ‘‘निलीयनोकासस्स अत्थिताया’’ति। अरञ्ञपब्बतादिपविवेकट्ठानं निलीयनोकासो। सेसकामभवेति कामलोके। लळितजनस्साति आभरणालङ्कारनच्चगीतादिवसेन विलासयुत्तजनस्स।&lt;br&gt;&#xA;सोपीति ‘‘सो अञ्ञत्र एकेना’’ति वुत्तो सोपि। करतो न करीयति पापन्ति एवं न किरियं पटिबाहति। यदि अत्तानंयेव गहेत्वा कथेति, अथ कस्मा महासत्तो तदा आजीवकपब्बज्जं उपगच्छीति आह ‘‘तदा किरा’’तिआदि। तस्सपीति न केवलं अञ्ञेसं एव पासण्डानं, तस्सपि। वीरियं न हापेसीति तपोजिगुच्छवादं समादियित्वा ठितो विरागत्थाय तं समादिण्णवत्तं न परिच्चजि, सत्थुसासनं न छड्डेसि। तेनाह – ‘‘किरियवादी हुत्वा सग्गे निब्बत्तती’’ति।&lt;br&gt;&#xA;तेविज्जवच्छसुत्तवण्णनाय लीनत्थप्पकासना समत्ता।&lt;/p&gt;</description>
    </item>
    <item>
      <title>०४. राजवग्गो</title>
      <link>https://vishvAsa.github.io/pALi/03_TIkA/02_suttapiTaka/02_majjhimanikAya/02_majjhimapaNNAsa-TIkA/04_rAjavaggo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/02_suttapiTaka/02_majjhimanikAya/02_majjhimapaNNAsa-TIkA/04_rAjavaggo/</guid>
      <description>&lt;p&gt;४. राजवग्गो&lt;/p&gt;&#xA;&lt;h2 id=&#34;१-घटकरसततवणणन&#34;&gt;१. घटिकारसुत्तवण्णना&lt;/h2&gt;&#xA;&lt;p&gt;२८२. चरियन्ति बोधिचरियं, बोधिसम्भारसम्भरणवसेन पवत्तितं बोधिसत्तपटिपत्तिन्ति अत्थो। सुकारणन्ति बोधिपरिपाचनस्स एकन्तिकं सुन्दरं कारणं, कस्सपस्स भगवतो पयिरुपासनादिं सन्धाय वदति। तञ्हि तेन सद्धिं मया इध कतन्ति वत्तब्बतं लभति। मन्दहसितन्ति ईसकं हसितम्। कुहं कुहन्ति हास-सद्दस्स अनुकरणमेतम्। हट्ठपहट्ठाकारमत्तन्ति हट्ठपहट्ठमत्तम्। यथा गहितसङ्केता ‘‘पहट्ठो भगवा’’ति सञ्जानन्ति, एवं आकारदस्सनमत्तम्।&lt;br&gt;&#xA;इदानि इमिना पसङ्गेन तासं समुट्ठानं विभागतो दस्सेतुं ‘‘हसितञ्च नामेत’’न्तिआदि आरद्धम्। तत्थ अज्झुपेक्खनवसेनपि हासो न सम्भवति, पगेव दोमनस्सवसेनाति आह ‘‘तेरसहि सोमनस्ससहगतचित्तेही’’ति। ननु च केचि कोधवसेनपि हसन्तीति? न, तेसम्पि यं तं कोधवत्थु, तस्स मयं दानि यथाकामकारितं आपज्जिस्सामाति दुविञ्ञेय्यन्तरेन सोमनस्सचित्तेनेव हासस्स उप्पज्जनतो। तेसूति पञ्चसु सोमनस्ससहगतचित्तेसु। बलवारम्मणेति उळारआरम्मणे यमकमहापाटिहारियसदिसे। दुब्बलारम्मणेति अनुळारे आरम्मणे। इमस्मिं पन ठाने…पे॰… उप्पादेसीति इदं पोराणट्ठकथायं तथा आगतत्ता वुत्तम्। न अहेतुकसोमनस्ससहगतचित्तेन भगवतो सितं होतीति दस्सनत्थम्।&lt;br&gt;&#xA;अभिधम्मटीकायं (ध॰ स॰ मूलटी॰ ५६८) पन ‘‘अतीतंसादीसु अप्पटिहतं ञाणं वत्वा ‘इमेहि तीहि धम्मेहि समन्नागतस्स बुद्धस्स भगवतो सब्बं कायकम्मं ञाणपुब्बङ्गमं ञाणानुपरिवत्त’न्तिआदिवचनतो (महानि॰ ६९, १५६; चूळनि॰ माघराजमाणवपुच्छानिद्देस ८५; पटि॰ म॰ ३.५; नेत्ति॰ १५; दी॰ नि॰ अट्ठ॰ ३.३०५; विभ॰ मूलटी॰ सुत्तन्तभाजनीयवण्णना; दी॰ नि॰ टी॰ ३.१४१, ३०५) ‘भगवतो इदं चित्तं उप्पज्जती’ति वुत्तवचनं विचारेतब्ब’’न्ति वुत्तम्। तत्थ इमिना हसितुप्पादचित्तेन पवत्तियमानम्पि भगवतो सितकरणं पुब्बेनिवास-अनागतंस-सब्बञ्ञुतञ्ञाणानं अनुवत्तकत्ता ञाणानुपरिवत्तियेवाति, एवं पन ञाणानुपरिवत्तिभावे सति न कोचि पाळिअट्ठकथानं विरोधो। तथा हि अभिधम्मट्ठकथायं (ध॰ स॰ अट्ठ॰ ५६८) ‘‘तेसं ञाणानं चिण्णपरियन्ते इदं चित्तं उप्पज्जती’’ति वुत्तम्। अवस्सञ्च एतं एवं इच्छितब्बं, अञ्ञथा आवज्जनस्सपि भगवतो पवत्ति तथारूपे काले न संयुज्जेय्य, तस्सपि हि विञ्ञत्तिसमुट्ठापकभावस्स इच्छितत्ता, तथा हि वुत्तं – ‘‘एवञ्च कत्वा मनोद्वारावज्जनस्सपि विञ्ञत्तिसमुट्ठापकत्तं उपपन्नं होती’’ति, न च विञ्ञत्तिसमुट्ठापकत्ते तंसमुट्ठिताय विञ्ञत्तिया कायकम्मादिभावं आपज्जनभावो विबन्धतीति तमेव सन्धाय वदति। तेनाह ‘‘एवं अप्पमत्तकम्पी’’ति। सतेरिता विज्जुलता नाम सतेरताविज्जुलता। सा हि इतरविज्जुलता विय खणट्ठितिका सीघनिरोधा च न होति, अपिच खो दन्धनिरोधा, तञ्च सब्बकालं चतुदीपिकमहामेघतोव निच्छरति तेनाह ‘‘चातुद्दीपिकमहामेघमुखतो’’ति। अयं किर तासं रस्मिवट्टीनं धम्मता, यदिदं तिक्खत्तुं सिरवरं पदक्खिणं कत्वा दाठग्गेसुयेव अन्तरधानम्।&lt;br&gt;&#xA;२८३. यदिपि चत्तारि असङ्ख्येय्यानि कप्पानं सतसहस्सञ्च पञ्ञापारमिता परिभाविता, तथापि इदानि तं बुद्धन्तरं तस्सा पटिपादेतब्बत्ता वुत्तं ‘‘अपरिपक्कञाणत्ता’’ति। कामञ्चस्स ञाणाय इदानिपि पटिपादेतब्बता अत्थि, एवं सन्तेपि ननु सम्मासम्बुद्धेसु पसादेन सम्भावनाय भवितब्बं तथा चिरकालं परिभावितत्ता, कथं तत्थ हीळनाति आह ‘‘ब्राह्मणकुले’’तिआदि। चिरकालपरिचितापि हि गुणभावना अप्पकेनपि अकल्याणमित्तसंसग्गेन विपरिवत्तति अञ्ञथत्तं गच्छति। तेन महासत्तोपि जातिसिद्धायं लद्धियं ठत्वा जातिसिद्धेन मानेन एवमाह – ‘‘किं पन तेन मुण्डकेन समणकेन दिट्ठेना’’ति। तथा हि वुत्तं अट्ठकथायं –&lt;br&gt;&#xA;‘‘तस्मा अकल्याणजनं, आसीविसमिवोरगं,&lt;br&gt;&#xA;आरका परिवज्जेय्य, भूतिकामो विचक्खणो’’ति॥ (दी॰ नि॰ अट्ठ॰ १.१७०-१७२)।&lt;br&gt;&#xA;न्हानचुण्णेन सुत्तेन कता सोत्ति, कुरुविन्दगुळिका, सा एव सिनायन्ति कायं विसोधेन्ति एतायाति सिनानम्। तेनाह – ‘‘सोत्ति सिनानन्ति सिनानत्थाय कतसोत्ति’’न्ति।&lt;br&gt;&#xA;२८४. अरियपरिहारेनाति अरियानं परिहारेन, अनागामीनं न्हानकाले अत्तनो कायस्स परिहारनियामेनाति अत्थो। अत्तनो ञाणसम्पत्तिया विभवसम्पत्तिया पसन्नकारं कातुं सक्खिस्सति। एतदत्थन्ति ‘‘अहितनिवारणं, हिते नियोजनं ब्यसने परिवज्जन’’न्ति यदिदं, एतदत्थं मित्ता नाम होन्ति। केचि ‘‘यावेत्थ अहुपी’’ति पठन्ति, तेसं याव एत्थ केसग्गगहणं ताव अयं निबन्धो अहुपीति अत्थो।&lt;br&gt;&#xA;२८५. सतिपटिलाभत्थायाति बोधिया महाभिनीहारं कत्वा बोधिसम्भारपटिपदाय पूरणभावे सतिया पटिलाभत्थाय। इदानि तस्स सतुप्पादनीयकथाय पवत्तिताकारं सङ्खेपेनेव दस्सेतुं ‘‘तस्स ही’’तिआदि वुत्तम्। तत्थ न लामकट्ठानं ओतिण्णसत्तोति इमिना महासत्तस्स पणीताधिमुत्ततं दस्सेत्वा एवं पणीताधिमुत्तिकस्स पमादकिरिया न युत्ताति दस्सेन्तो ‘‘तादिसस्स नाम पमादविहारो न युत्तो’’ति आह। तदा बोधिसत्तस्स नेक्खम्मज्झासयो तेलप्पदीपो विय विसेसतो निब्बत्ति, तं दिस्वा भगवा तदनुरूपं धम्मकथं करोन्तो ‘‘तादिसस्स…पे॰… कथेसी’’ति। परसमुद्दवासी थेरा अञ्ञथा वदन्ति। अट्ठकथायं पन नायं बुद्धानं भारो, यदिदं पूरितपारमीनं बोधिसत्तानं तथा धम्मदेसना तेसं महाभिनीहारसमनन्तरम्पि बोधिसम्भारस्स सयम्भुञाणेनेव पटिविदितत्ता। तस्मा बोधिसत्तभावपवेदनमेव तस्स भगवा अकासीति दस्सेतुं ‘‘सतिपटिलाभत्थाया’’तिआदि वुत्तम्। सतिपटिलाभत्थायाति सम्मापटिपत्तिया उज्जलने पाकटकरसतिपटिलाभाय।&lt;br&gt;&#xA;२८६. ञाणञ्हि किलेसधम्मविदालनपदालनेहि सिङ्गं वियाति सिङ्गम्। तञ्हि पटिपत्तिया उपत्थम्भितं उस्सितं नाम होति, तदभावे पतितं नाम। केचि पन वीरियं सिङ्गन्ति वदन्ति। तस्मिं सम्मप्पधानवसेन पवत्ते बाहिरपब्बज्जं उपगतापि महासत्ता विसुद्धासया अप्पिच्छतादिगुणसमङ्गिनो यथारहं गन्थधुरं वासधुरञ्च परिब्रूहयन्ता विहरन्ति, पगेव बुद्धसासने अप्पिच्छतादीहीति आह ‘‘चतुपारिसुद्धिसीले पना’’तिआदि। विपस्सनं ब्रूहेन्ता सिखाप्पत्तविपस्सना होन्तीति वुत्तं – ‘‘याव अनुलोमञाणं आहच्च तिट्ठन्ती’’ति, अनुलोमञाणतो ओरमेव विपस्सनं ठपेन्तीति अत्थो। मग्गफलत्थं वायामं न करोन्ति पञ्ञापारमिताय सब्बञ्ञुतञ्ञाणगब्भस्स अपरिपुण्णत्ता अपरिपक्कत्ता च।&lt;br&gt;&#xA;२८७. थेरेहीति वुद्धतरेहि। निवासे सतीति यस्मिं ठाने पब्बजितो, तत्थेव निवासे। वप्पकालतोति सस्सानं वप्पकालतो। पुब्बे विय ततो परं तिखिणेन सूरियसन्तापेन पयोजनं नत्थीति वुत्तं – ‘‘वप्पकाले वितानं विय उपरि वत्थकिलञ्जं बन्धित्वा’’ति। पुटकेति कलापे।&lt;br&gt;&#xA;२८८. पच्चयसामग्गिहेतुकत्ता धम्मप्पत्तिया पदेसतो परिञ्ञावत्थुकापि अरिया उपट्ठिते चित्तविघातपच्चये यदेतं नातिसावज्जं, तदेवं गण्हन्तीति अयमेत्थ धम्मताति आह – ‘‘अलाभं आरब्भ चित्तञ्ञथत्त’’न्तिआदि। सोति किकी कासिराजा। ब्राह्मणभत्तोति ब्राह्मणेसु भत्तो। देवेति ब्राह्मणे सन्धायाह। भूमिदेवाति तेसं समञ्ञा, तदा ब्राह्मणगरुको लोको। तदा हि कस्सपोपि भगवा ब्राह्मणकुले निब्बत्ति। धीतु अवण्णं वत्वाति, ‘‘महाराज, तव धीता ब्राह्मणसमयं पहाय मुण्डपासण्डिकसमयं गण्ही’’तिआदिना राजपुत्तिया अगुणं वत्वा। वरं गण्हिंसु ञातका। रज्जं निय्यातेसि ‘‘मा मे वचनं मुसा अहोसि, अट्ठमे दिवसे निग्गण्हिस्सामी’’ति।&lt;br&gt;&#xA;पावनअस्मनयनवसेन सम्मा पावीकतत्ता परिसुद्धतण्डुलानि। पाळियं तण्डुलपटिभस्तानीति तण्डुलखण्डानि। मुग्गपटिभस्तकळायपटिभस्तेसुपि एसेव नयो।&lt;br&gt;&#xA;२८९. को नु खोति भुम्मत्थे पच्चत्तवचनन्ति आह – ‘‘कुहिं नु खो’’ति पारिपूरिं योजीयन्ति ब्यञ्जनभोजनानि एत्थाति परियोगो, ततो परियोगा। तेनाह ‘‘सूपभाजनतो’’ति। सञ्ञं दत्वाति वुत्तं सब्बं आचिक्खित्वा तुम्हाकं अत्थाय सम्पादेत्वा निक्खित्तो उपट्ठाकोति भगवतो आरोचेथाति सञ्ञं दत्वा। अतिविस्सत्थोति अतिविय विस्सत्थो। पञ्चवण्णाति खुद्दिकादिवसेन पञ्चप्पकारा।&lt;br&gt;&#xA;२९०. किन्ति निस्सक्के पच्चत्तवचनं, कस्माति अत्थो? धम्मिकोति इमिना आगमनसुद्धिं दस्सेति । भिक्खूनं पत्ते भत्तसदिसोति इमिना उपासकेन सत्थु परिच्चत्तभावं तत्थ सत्थुनो च अपरिसङ्कतं दस्सेति। सिक्खापदवेला नाम नत्थीति धम्मस्सामिभावतो सिक्खापदमरियादा नाम नत्थि पण्णत्तिवज्जे, पकतिवज्जे पन सेतुघातो एव।&lt;br&gt;&#xA;२९१. छदनट्ठाने यदाकासं, तदेव तस्स गेहस्स छदनन्ति आकासच्छदनम्। पकतिया उतुफरणमेवाति छादिते यादिसं उतु, छदने उत्तिणभावेपि तम्हि गेहे तादिसमेव उतुफरणं अहोसि। तेसंयेवाति तेसं घटिकारस्स मातापितूनं एव।&lt;br&gt;&#xA;२९२. ‘‘चतस्सो मुट्ठियो एको कुडुवो, चत्तारो कुडुवा एको पत्थो, चत्तारो पत्था एको आळ्हको, चत्तारो आळ्हका एकं दोणं, चत्तारि दोणानि एका मानिका, चतस्सो मानिका एका खारी, वीसति खारिका एको वाहोति तदेव एकसकट’’न्ति सुत्तनिपातट्ठकथादीसु (सु॰ नि॰ अट्ठ॰ २.६६२) वुत्तं, इध पन ‘‘द्वे सकटानि एको वाहो’’ति वुत्तम्। तेलफाणितादिन्ति आदि-सद्देन सप्पिआदिं मरिचादिकटुकभण्डञ्च सङ्गण्हाति। नाहं रञ्ञा दिट्ठपुब्बो, कुतो परिप्फस्सोति अधिप्पायो। नच्चित्वाति नच्चं दत्वा।&lt;br&gt;&#xA;घटिकारसुत्तवण्णनाय लीनत्थप्पकासना समत्ता।&lt;/p&gt;</description>
    </item>
    <item>
      <title>०५. ब्राह्मणवग्गो</title>
      <link>https://vishvAsa.github.io/pALi/03_TIkA/02_suttapiTaka/02_majjhimanikAya/02_majjhimapaNNAsa-TIkA/05_brAhmaNavaggo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/02_suttapiTaka/02_majjhimanikAya/02_majjhimapaNNAsa-TIkA/05_brAhmaNavaggo/</guid>
      <description>&lt;p&gt;५. ब्राह्मणवग्गो&lt;/p&gt;&#xA;&lt;h2 id=&#34;१-बरहमयसततवणणन&#34;&gt;१. ब्रह्मायुसुत्तवण्णना&lt;/h2&gt;&#xA;&lt;p&gt;३८३. ‘‘महासत्तो महिद्धिको महानुभावो’’तिआदीसु (महाव॰ ३८) उळारता विसयो, ‘‘महाजनकायो सन्निपती’’तिआदीसु सम्बहुलभावविसयो, इध पन तदुभयम्पिस्स अत्थोति ‘‘महताति गुणमहत्तेनपि महता’’तिआदि वुत्तम्। अप्पिच्छतादीति आदि-सद्देन सन्तुट्ठिसल्लेखपविवेकअसंसग्गवीरियारम्भादीनं सङ्गहो। दिट्ठिसीलसामञ्ञसङ्घातसङ्खातेनाति एत्थ ‘‘नियतो सम्बोधिपरायणो’’ (सं॰ नि॰ २.४१; ३.९९८, १००४) – ‘‘अट्ठानमेतं, भिक्खवे, अनवकासो, यं दिट्ठिसम्पन्नो पुग्गलो सञ्चिच्च पाणं जीविता वोरोपेय्याति नेतं ठानं विज्जती’’तिआदिवचनतो दिट्ठिसीलानं नियतसभावत्ता सोतापन्नापि अञ्ञमञ्ञं दिट्ठिसीलसामञ्ञेन संहता, पगेव सकदागामिआदयो। ‘‘तथारूपाय दिट्ठिया दिट्ठिसामञ्ञगतो विहरति (दी॰ नि॰ ३.३२४, ३५६; म॰ नि॰ १.४९२; ३.५४; अ॰ नि॰ ६.११; परि॰ २७४) तथारूपेहि सीलेहि सीलसामञ्ञगतो विहरती’’ति (दी॰ नि॰ ३.३२४; म॰ नि॰ १.४९२; ३.५४; अ॰ नि॰ ६.१२; परि॰ २७४) वचनतो पुथुज्जनानम्पि दिट्ठिसीलसामञ्ञेन संहतभावो लब्भतियेव।&lt;br&gt;&#xA;ओट्ठपहतकरणवसेन अत्थविभागवसेन। सनिघण्डुकेटुभानन्ति एत्थ निघण्डूति वचनीयवाचकभावेन अत्थं सद्दञ्च खण्डति विभज्ज दस्सेतीति निखण्डु। सो एव इध ख-कारस्स घ-कारं कत्वा ‘‘निघण्डू’’ति वुत्तो। किटति गमेति किरियादिविभागं, तं वा अनवसेसपरियादानतो गमेन्तो पूरेतीति केटुभम्। वेवचनप्पकासकन्ति परियायसद्ददीपकं, एकेकस्स अत्थस्स अनेकपरियायवचनविभावकन्ति अत्थो। निदस्सनमत्तञ्चेतं अनेकेसम्पि अत्थानं एकसद्दवचनीयताविभावनवसेनपि तस्स गन्थस्स पवत्तत्ता। वचीभेदादिलक्खणा किरिया कप्पीयति एतेनाति किरियाकप्पो, सो पन वण्णपदसम्बन्धपदत्थविभागतो बहुविकप्पोति आह ‘‘किरियाकप्पविकप्पो’’ति। इदञ्च मूलकिरियाकप्पगन्थं सन्धाय वुत्तम्। सो हि सतसहस्सपरिमाणो नलचरियादिपकरणम्। ठानकरणादिविभागतो निब्बचनविभागतो च अक्खरा पभेदीयन्ति एतेहीति अक्खरप्पभेदा, सिक्खानिरुत्तियो। एतेसन्ति वेदानम्। ते एव वेदे पदसो कायतीति पदको। तं तं सद्दं तदत्थञ्च ब्याकरोति ब्याचिक्खति एतेनाति ब्याकरणं, सद्दसत्थम्। आयतिं हितं तेन लोको न यतति न ईहतीति लोकायतम्। तञ्हि गन्थं निस्साय सत्ता पुञ्ञकिरियाय चित्तम्पि न उप्पादेन्ति। वयतीति वयो, न वयो अवयो, न अवयो अनवयो, आदिमज्झपरियोसानेसु कत्थचि अपरिकिलन्तो अवित्थायन्तो ते गन्थे सन्धारेति पूरेतीति अत्थो। द्वे पटिसेधा पकतिं गमेन्तीति दस्सेन्तो ‘‘अवयो न होती’’ति वत्वा तत्थ अवयं दस्सेतुं ‘‘अवयो…पे॰… न सक्कोती’’ति वुत्तम्।&lt;br&gt;&#xA;३८४. गरूति भारियं अत्तानं ततो मोचेत्वा गमनं दुक्करं होति। अनत्थोपि उप्पज्जति निन्दाब्यारोसउपारम्भादि। अब्भुग्गतोति एत्थ अभिसद्दयोगेन इत्थम्भूताख्यानत्थे उपयोगवचनम्।&lt;br&gt;&#xA;लक्खणानीति लक्खणदीपनानि मन्तपदानि। अन्तरधायन्तीति न केवलं लक्खणमन्तानियेव, अञ्ञानिपि ब्राह्मणानं ञाणबलाभावेन अनुक्कमेन अन्तरधायन्ति। तथा हि वदन्ति ‘‘एकसतं अद्धरियं दिपञ्ञासमत्ततो सामा’’तिआदि। पणिधिमहतो समादानमहतोतिआदिना पच्चेकं मह-सद्दो योजेतब्बो। पणिधिमहन्ततादि चस्स बुद्धवंसचरियापिटकवण्णनादिवसेनेव वेदितब्बो। निट्ठाति निप्फत्तियो। जातिसामञ्ञतोति लक्खणजातिया लक्खणभावेन समानभावतो। यथा हि बुद्धानं लक्खणानि सुविसुद्धानि सुपरिब्यत्तानि परिपुण्णानि च होन्ति, न एवं चक्कवत्तीनम्। तेनाह ‘‘न तेहेव बुद्धो होती’’ति।&lt;br&gt;&#xA;अभिरूपता दीघायुकता, अप्पातङ्कता ब्राह्मणादीनं पियमनापताति चतूहि अच्छरियधम्मेहि। दानं पियवचनं अत्थचरिया समानत्तताति इमेहि चतूहि सङ्गहवत्थूहि। रञ्जनतोति पीतिजननतो। चक्कं चक्करतनं वत्तेति पवत्तेतीति चक्कवत्ती, सम्पत्तिचक्केहि सयं वत्तेति, तेहि च परं सत्तनिकायं वत्तेति पवत्तेतीति चक्कवत्ती, परहितावहो इरियापथचक्कानं वत्तो वत्तनं एतस्स अत्थीति चक्कवत्ती, अप्पटिहतं वा आणासङ्खातं चक्कं वत्तेतीति चक्कवती, अप्पटिहतं वा आणासङ्खातं चक्कं वत्तेतीति चक्कवत्ती, खत्तियमण्डलादिसञ्ञितं चक्कं समूहं अत्तनो वसे वत्तेतीति चक्कवत्ती। धम्मं चरतीति धम्मिको। धम्मतो अनपेतत्ता धम्मो रञ्जनत्थेन राजाति धम्मराजा। कोपादीति आदि-सद्देन कामलोभमानमदादिके सङ्गण्हाति। विजितावीति विजितवा। केनचि अकम्पियट्ठेन जनपदत्थावरियप्पत्तो। दळ्हभत्तिभावतो वा जनपदो थावरियं पत्तो एत्थाति जनपदत्थावरियप्पत्तो। चित्तीकतभावादिनापि (खु॰ पा॰ अट्ठ॰ ६.३; दी॰ नि॰ अट्ठ॰ २.३३; सं॰ नि॰ अट्ठ॰ ३.५.२२३; सु॰ नि॰ अट्ठ॰ १.२२६; महानि॰ अट्ठ॰ ५०) चक्कस्स रतनट्ठो वेदितब्बो। एस नयो सेसेसुपि। रतिनिमित्तताय वा चित्तीकतादिभावस्स रतिजननट्ठेन एकसङ्गहताय विसुं अग्गहणम्।&lt;br&gt;&#xA;इमेहि पन रतनेहि राजा चक्कवत्ती यं यमत्थं पच्चनुभोति, तं तं दस्सेतुं ‘‘इमेसु पना’’तिआदि वुत्तम्। अजितं जिनाति महेसक्खतासंवत्तनियकम्मनिस्सन्दभावतो। विजिते यथासुखं अनुविचरति हत्थिरतनं अस्सरतनञ्च अभिरुहित्वा तेसं आनुभावेन अन्तोपातरासेयेव सकलं पथविं अनुसंयायित्वा राजधानियं पच्चागमनतो। परिणायकरतनेन विजितमनुरक्खति तेन तत्थ तत्थ कत्तब्बकिच्चस्स संविधानतो। सेसेहीति मणिरतनइत्थिरतनगहपतिरतनेहि। तत्थ मणिरतनेन योजनप्पमाणे देसे अन्धकारं विधमित्वा आलोकदस्सनादिना सुखमनुभवति, इत्थिरतनेन अतिक्कन्तमानुसरूपसम्पत्तिदस्सनादिवसेन, गहपतिरतनेन इच्छितिच्छितमणिकनकरजतादिधनप्पटिलाभवसेन। उस्साहसत्तियोगो येन केनचि अप्पटिहताणाचक्कभावसिद्धितो। हत्थिअस्सरतनादीनं महानुभावत्ता कोससम्पत्तियापि पभावसम्पत्तिसिद्धितो ‘‘हत्थि…पे॰… योगो’’ति वुत्तम्। कोसो हि नाम सति उस्साहसम्पत्तियं (उग्गतेजस्स सुकुमारपरक्कमस्स पसन्नमुखस्स सम्मुखे पापुणाति)। पच्छिमेनाति परिणायकरतनेन। तञ्हि सब्बराजकिच्चेसु कुसलं अविरज्झनपयोगम्। तेनाह ‘‘मन्तसत्तियोगो’’ति। तिविधसत्तियोगफलं परिपुण्णं होतीति सम्बन्धो। सेसेहीति सेसेहि पञ्चहि रतनेहि। अदोसकुसलमूलजनितकम्मानुभावेनाति अदोससङ्खातेन कुसलमूलेन सहजातादिपच्चयवसेन उप्पादितकम्मस्स आनुभावेन सम्पज्जन्ति सोम्मतररतनजातिकत्ता। मज्झिमानि मणिइत्थिगहपतिरतनानि। अलोभ…पे॰… कम्मानुभावेन सम्पज्जन्ति उळारधनस्स उळारधनपटिलाभकारणस्स च परिच्चागसम्पदाहेतुकत्ता। पच्छिमन्ति परिणायकरतनम्। तञ्हि अमोह…पे॰… कम्मानुभावेन सम्पज्जति महापञ्ञेनेव चक्कवत्तिराजकिच्चस्स परिणेतब्बत्ता।&lt;br&gt;&#xA;सरणतो पटिपक्खविधमनतो सूरा। तेनाह ‘‘अभीरुकजातिका’’ति। असुरे विजिनित्वा ठितत्ता वीरो, सक्को देवानमिन्दो, तस्स अङ्गं देवपुत्तो सेनङ्गभावतोति वुत्तं ‘‘वीरङ्गरूपाति देवपुत्तसदिसकाया’’ति। सभावोति सभावभूतो अत्थो। वीरकारणन्ति वीरभावकारणम्। वीरियमयसरीरा वियाति सविग्गहवीरियसदिसा सविग्गहञ्चे वीरियं सिया, तंसदिसाति अत्थो। ननु रञ्ञो चक्कवत्तिस्स पटिसेना नाम नत्थि, यमस्स पुत्ता पमद्देय्युं, अथ कस्मा ‘‘परसेनपमद्दना’’ति वुत्तन्ति चोदनं सन्धायाह ‘‘सचे’’तिआदि। तेन परसेना होतु वा मा वा, ते पन एवं महानुभावाति दस्सेति। धम्मेनाति कतूपचितेन अत्तनो पुञ्ञधम्मेन। तेन हि सञ्चोदिता पथवियं सब्बराजानो पच्चुग्गन्त्वा ‘‘स्वागतं ते महाराजा’’तिआदिं वत्वा अत्तनो रज्जं रञ्ञो चक्कवत्तिस्स निय्यादेन्ति। तेन वुत्तं ‘‘सो इमं…पे॰… अज्झावसती’’ति। अट्ठकथायं पन तस्स यथावुत्तधम्मस्स चिरतरं विपच्चितुं पच्चयभूतं चक्कवत्तिवत्तसमुदागतं पयोगसम्पत्तिसङ्खातं धम्मं दस्सेतुं ‘‘पाणो न हन्तब्बोतिआदिना पञ्चसीलधम्मेना’’ति वुत्तम्। एवञ्हि ‘‘अदण्डेन असत्थेना’’ति इदं वचनं सुट्ठुतरं समत्थितं होति, यस्मा रागादयो पापधम्मा उप्पज्जमाना सत्तसन्तानं छादेत्वा परियोनन्धित्वा तिट्ठन्ति, कुसलपवत्तिं निवारेन्ति, तस्मा ते ‘‘छदना, छदा’’ति च वुत्ता।&lt;br&gt;&#xA;विवट्टेत्वा परिवत्तेत्वा। पूजारहता वुत्ता ‘‘अरहतीति अरह’’न्ति। तस्साति पूजारहताय। यस्मा सम्मासम्बुद्धो, तस्मा अरहन्ति। बुद्धत्तहेतुभूता विवट्टच्छदता वुत्ता सवासनसब्बकिलेसप्पहानपुब्बकत्ता बुद्धभावसिद्धिया। अरहं वट्टाभावेनाति फलेन हेतुअनुमानदस्सनम्। सम्मासम्बुद्धो छदनाभावेनाति हेतुना फलानुमानदस्सनम्। हेतुद्वयं वुत्तं ‘‘विवट्टो विच्छदो चा’’ति। दुतियवेसारज्जेनाति ‘‘खीणासवस्स ते पटिजानतो’’तिआदिना (म॰ नि॰ १.१५०) आगतेन वेसारज्जेन। पुरिमसिद्धीति पुरिमस्स पदस्स अत्थसिद्धि। पठमेनाति ‘‘सम्मासम्बुद्धस्स ते पटिजानतो’’तिआदिना (म॰ नि॰ १.१५०) आगतेन वेसारज्जेन। दुतियसिद्धीति बुद्धत्तसिद्धि। ततियचतुत्थेहीति ‘‘ये खो पन ते अन्तरायिका धम्मा’’तिआदिना (म॰ नि॰ १.१५०), ‘‘यस्स खो पन ते अत्थाया’’तिआदिना (म॰ नि॰ १.१५०) च आगतेहि ततियचतुत्थेहि वेसारज्जेहि। ततियसिद्धीति विवट्टच्छदनता सिद्धि। याथावतो अन्तरायिकनिय्यानिकधम्मापदेसेन हि सत्थु विवट्टच्छदभावो लोके पाकटो अहोसि। पुरिमं धम्मचक्खुन्ति पुरिमपदं भगवतो धम्मचक्खुं साधेति किलेसारीनं संसारचक्कस्स च अरानं हतभावदीपनतो। दुतियं पदं बुद्धचक्खुं साधेति सम्मासम्बुद्धस्सेव तं सम्भवतो। ततियं पदं समन्तचक्खुं साधेति सवासनसब्बकिलेसप्पहानदीपनतो। ‘‘सम्मासम्बुद्धो’’ति हि वत्वा ‘‘विवट्टच्छदो’’ति वचनं बुद्धभावावहमेव सब्बकिलेसप्पहानं विभावेतीति। सूरभावन्ति लक्खणविभावनेन विसदञाणतम्।&lt;br&gt;&#xA;३८५. गवेसीति (दी॰ नि॰ टी॰ १.२८७) ञाणेन परियेसनं अकासि। समानयीति ञाणेन सङ्कलेन्तो समानं आनयि समाहरि। न सक्कोति संकुचिते इरियापथे येभुय्येन तेसं दुब्बिभावनतो। कङ्खतीति पदस्स आकङ्खतीति अयमत्थोति आह – ‘‘अहो वत पस्सेय्यन्ति पत्थनं उप्पादेती’’ति। किच्छतीति किलमति। ‘‘कङ्खती’’ति पदस्स पुब्बे आसीसनत्थतं वत्वा इदानि तस्स संसयत्थत्तमेव विकप्पन्तरवसेन दस्सेन्तो ‘‘कङ्खाय वा दुब्बला विमति वुत्ता’’तिआदि वुत्तम्। तीहि धम्मेहि तिप्पकारेहि संसयधम्मेहि। कालुस्सियभावोति अप्पसन्नताय हेतुभूतो आविलभावो। यस्मा भगवतो कोसोहितं सब्बबुद्धावेणिकं वत्थगुय्हं सुविसुद्धकञ्चनमण्डलसन्निकासं अत्तनो सण्ठानसन्निवेससुन्दरताय आजानेय्यगन्धहत्थिनो वरङ्गचारुभावं विकसमानतपनियारविन्दसमुज्जलकेसरावत्तविलासं सञ्झापभानुरञ्जितजलवनन्तराभिलक्खित-सम्पुण्णचन्दमण्डलसोभञ्च अत्तनो सिरिया अभिभुय्य विराजति, यं बाहिरब्भन्तरमलेहि अनुपक्किलिट्ठताय चिरकालं सुपरिचितब्रह्मचरियाधिकारताय सुसण्ठितसण्ठानसम्पत्तिया च कोपीनम्पि सन्तं अकोपीनमेव, तस्मा वुत्तं ‘‘भगवतो ही’’तिआदि। पहूतभावन्ति पुथुलभावम्। एत्थेव हि तस्स संसयो, तनुमुदुसुकुमारतादीसु पनस्स गुणेसु तस्स विचारणा एव नाहोसि।&lt;br&gt;&#xA;हिरिकरणोकासन्ति हिरियितब्बट्ठानम्। छायन्ति पटिबिम्बम्। कीदिसन्ति आह ‘‘इद्धिया’’तिआदि। छायारूपन्ति भगवतो पटिबिम्बरूपम्। तञ्च खो बुद्धसन्तानतो विनिमुत्तं रूपकमत्तं भगवतो सरीरवण्णसण्ठानावयवं इद्धिमयं बिम्बकमत्तं, तं पन दस्सेन्तो भगवा यथा अत्तनो बुद्धरूपं न दिस्सति, तथा कत्वा दस्सेति। नीहरित्वाति फरित्वा।&lt;br&gt;&#xA;कण्णसोतानं उपचिततनुतम्बलोमताय धोतरजतपनाळिकासदिसता वुत्ता। मुखपरियन्तेति केसन्ते।&lt;br&gt;&#xA;किरियाकरणन्ति किरियाय कायिकस्स वाचसिकस्स पटिपत्ति। तत्थाति तेसु किच्चेसु। धम्मकथिकानं वत्तं दस्सेतुं बीजनिग्गहणं कतम्। न हि अञ्ञथा सब्बस्सपि लोकस्स अलङ्कारभूतं परमुक्कंसगतं सिक्खासंयमानं बुद्धानं मुखचन्दमण्डलं पटिच्छादेतब्बं होति।&lt;br&gt;&#xA;पत्थरितवितानओलम्बितगन्धदामकुसुमदामके गन्धमण्डलमाळे। पुब्बभागेन परिच्छिन्दित्वाति ‘‘एत्तकं वेलं समापत्तिया वीतिनामेस्सामी’’ति एवं पवत्तेन पुब्बभागेन कालं परिच्छिन्दित्वा। पच्चयदायकेसु अनुरोधवसेन परिसं उस्सादेन्तो वा पग्गण्हन्तो, अदायकेसु विरोधवसेन परिसं अपसादेन्तो वा।&lt;br&gt;&#xA;योगक्खेमं अन्तरायाभावम्। सभावगुणेनेवाति यथावुत्तगुणेनेव। भोतो गोतमस्स गुणं सविग्गहं चक्कवाळं अतिसम्बाधं वित्थारेन सन्धारेतुं अप्पहोन्ततो। भवग्गं अतिनीचं उपरूपरि सन्धारेतुं अप्पहोन्ततो।&lt;br&gt;&#xA;३८६. ठानगमनादीसु (दी॰ नि॰ टी॰ २.३५) भूमियं सुट्ठु समंपतिट्ठिता पादा एतस्साति सुप्पतिट्ठितपादो। तं पन भगवतो सुप्पतिट्ठितपादतं ब्यतिरेकमुखेन विभावेतुं ‘‘यथा ही’’तिआदि वुत्तम्। तत्थ अग्गतलन्ति अग्गपादतलम्। पण्हीति पण्हितलम्। पस्सन्ति पादतलस्स द्वीसु पस्सेसु एकेकं, उभयमेव वा परियन्तं पस्सम्। सुवण्णपादुकतलं विय उजुकं निक्खिपियमानम्। एकप्पहारेनेवाति एकक्खणेयेव। सकलं पादतलं भूमिं फुसति निक्खिपने। एकप्पहारेनेव सकलं पादतलं भूमितो उट्ठहतीति योजना।&lt;br&gt;&#xA;तत्राति ताय सुप्पतिट्ठितपादताय अनुपुब्बनिन्नाव अच्छरियब्भुतं इदं वुच्चमानं निस्सन्दफलम्। वुत्तमेवत्थं सत्थु तिदिवगमनेन सुपाकटं कातुं ‘‘तथा ही’’तिआदिं वत्वा ‘‘न ही’’तिआदिना तं समत्थेति। तेन पठमलक्खणतोपि दुतियलक्खणं महानुभावन्ति दस्सेति। तथा हि वक्खति ‘‘अन्तमसो चक्कवत्तिरञ्ञो परिसं उपादाय सब्बोपि चक्कलक्खणस्सेव परिवारो’’ति। युगन्धरपब्बतस्स तावतिंसभवनस्स च पकतिपदनिक्खेपट्ठानुपसङ्कमने नेव बुद्धानं, न देवतानं आनुभावो, अथ खो बुद्धानं लक्खणानुभावोति इममत्थं निदस्सितम्। सीलतेजेन…पे॰… दसन्नं पारमीनं आनुभावेनाति इदम्पि लक्खणनिब्बत्तकम्मविसेसकित्तनमेवाति दट्ठब्बम्। सब्बावन्तेहीति सब्बपदेसवन्तेहि।&lt;br&gt;&#xA;नाभिपरिच्छिन्नाति नाभियं परिच्छिन्ना परिच्छेदवसेन ठिता। नाभिमुखपरिक्खेपपट्टोति पकतिचक्कस्स अक्खब्भाहतपरिहरणत्थं नाभिमुखे ठपेतब्बपरिक्खेपपट्टो। नेमिमणिकाति नेमियं आवळिभावेन ठितमणिकालेखा।&lt;br&gt;&#xA;सम्बहुलवारोति बहुविधलेखङ्गविभावनवारो। सत्तीति आवुधसत्ति। सिरिवच्छोति सिरिमुखम्। नन्दीति दक्खिणावट्टम्। सोवत्तिकोति सोवत्तिअङ्को। वटंसकोति आवेळम्। वड्ढमानकन्ति पुरिसहारि पुरिसङ्गम्। मोरहत्थकोति मोरपिञ्छकलापो, मोरपिञ्छ परिसिब्बितो वा बीजनिविसेसो। वालबीजनीति चामरिवालम्। सिद्धत्थादि पुण्णघटपुण्णपातियो। ‘‘चक्कवाळो’’ति वत्वा तस्स पधानावयवे दस्सेतुं ‘‘हिमवा सिनेरु…पे॰… सहस्सानी’’ति वुत्तम्।&lt;br&gt;&#xA;आयतपण्हीति इदं अञ्ञेसं पण्हितो दीघतं सन्धाय वुत्तं, न पन अतिदीघतन्ति आह ‘‘परिपुण्णपण्ही’’ति। यथा पन पण्हिलक्खणं परिपुण्णं नाम होति, तं ब्यतिरेकमुखेन दस्सेतुं ‘‘यथा ही’’तिआदि वुत्तम्। आरग्गेनाति मण्डलाय सिखाय। वट्टेत्वाति यथा सुवट्टं होति, एवं वट्टेत्वा। रत्तकम्बलगेण्डुकसदिसाति रत्तकम्बलमयगेण्डुकसदिसा।&lt;br&gt;&#xA;मक्कटस्सेवाति वानरस्स विय। दीघभावेन समतं सन्धायेतं वुत्तम्। निय्यासतेलेनाति छदिकनिय्यासादिनिय्याससम्मिस्सेन तेलेन।&lt;br&gt;&#xA;तलुनाति सुकुमारा।&lt;br&gt;&#xA;चम्मेनाति अङ्गुलन्तरवेठितचम्मेन। पटिबद्धअङ्गुलन्तरोति एकतो सम्बद्धअङ्गुलन्तरो। एकप्पमाणाति दीघतो समानप्पमाणा। यवलक्खणन्ति अब्भन्तरतो अङ्गुलिपब्बेठितं यवलक्खणम्। पटिविज्झित्वाति तंतंपब्बानं समानदेसताय अङ्गुलीनं पसारितकाले अञ्ञमञ्ञं विज्झितानि विय फुसित्वा तिट्ठन्ति।&lt;br&gt;&#xA;सङ्खा वुच्चन्ति गोप्फका, उद्धं सङ्खा एतेसन्ति उस्सङ्खा, पादा। पिट्ठिपादेति पिट्ठिपादसमीपे। सुखेन पादा परिवत्तन्ति पादनामनादीसु, तेनेव गच्छन्तानं तेसं हेट्ठा पादतलानि दिस्सन्ति। तेनाति गोप्फकानं पिट्ठिपादतो उद्धं पतिट्ठितत्ता। चतुरङ्गुलमत्तञ्हि तानि उद्धं आरोहित्वा पतिट्ठहन्ति, निगुळ्हानि च होन्ति, न अञ्ञेसं विय पञ्ञायमानानि। सतिपि देसन्तरप्पवत्तियं निच्चलोति दस्सनत्थं नाभिग्गहणम्।&lt;br&gt;&#xA;यस्मा एणीमिगस्स समन्ततो एकसदिसमंसा अनुक्कमेन उद्धं थूला जङ्घा होन्ति, तस्मा वुत्तं ‘‘एणीमिगसदिसजङ्घा’’ति। परिपुण्णजङ्घोति समन्ततो मंसूपचयेन परिपुण्णजङ्घो। तेनाह ‘‘न एकतो’’तिआदि।&lt;br&gt;&#xA;एतेनाति ‘‘अनोनमन्तो’’तिआदिवचनेन, जाणुफासुभावदीपनेनाति अत्थो। अवसेसजनाति इमिना लक्खणेन रहिता जना। खुज्जा वा होन्ति हेट्ठिमकायतो उपरिमकायस्स रस्सताय। वामना वा उपरिमकायतो हेट्ठिमकायस्स रस्सताय। एतेन ठपेत्वा सम्मासम्बुद्धं चक्कवत्तिनञ्च इतरे सत्ता खुज्जा वामना चाति दस्सेति।&lt;br&gt;&#xA;ओहितन्ति समोहितं अन्तोगधम्। तथाभूतं पन तं तेन छन्नं होतीति आह ‘‘पटिच्छन्न’’न्ति।&lt;br&gt;&#xA;सुवण्णवण्णोति सुवण्णवण्णवण्णोति अयमेत्थ अत्थोति आह ‘‘जातिहिङ्गुलकेना’’तिआदि। स्वायमत्थो आवुत्तिञायेन च वेदितब्बो। सरीरपरियायो इध वण्णसद्दोति अधिप्पायेन पठमविकप्पं वत्वा तथारूपाय पन रुळ्हिया अभावं मनसि कत्वा वण्णधातुपरियायमेव वण्णसद्दं गहेत्वा दुतियविकप्पो वुत्तो।&lt;br&gt;&#xA;रजोति सुखुमरजो। जल्लन्ति मलीनभावावहो रेणुसञ्चयो। तेनाह ‘‘मलं वा’’ति। यदि विवट्टति, कथं न्हानादीति आह ‘‘हत्थधोवना’’तिआदि।&lt;br&gt;&#xA;आवट्टपरियोसानेति पदक्खिणावट्टाय अन्ते।&lt;br&gt;&#xA;ब्रह्मुनो सरीरं पुरतो वा पच्छतो वा अनोनमित्वा उजुकमेव उग्गतन्ति आह ‘‘ब्रह्मा विय उजुगत्तो’’ति। पस्सवङ्काति दक्खिणपस्सेन वा वामपस्सेन वा वङ्का।&lt;br&gt;&#xA;हत्थपिट्ठिआदिवसेन सत्त उस्सदा एतस्साति सत्तुस्सदो।&lt;br&gt;&#xA;सीहस्स पुब्बद्धं सीहपुब्बद्धं, परिपुण्णावयवताय सीहपुब्बद्धं विय सकलो कायो अस्साति सीहपुब्बद्धकायो। सीहस्सेवाति सीहस्स विय। सण्ठन्तीति सण्ठहन्ति। नानाचित्तेनाति विविधचित्तेन। पुञ्ञचित्तेनाति पारमितापुञ्ञचित्तरूपेन। चित्तितोति सञ्जातचित्तभावो।&lt;br&gt;&#xA;द्विन्नं कोट्टानमन्तरन्ति द्विन्नं पिट्ठिबाहानं वेमज्झं, पिट्ठिमज्झस्स उपरिभागो। चितं परिपुण्णन्ति अनिन्नभावेन चितं, द्वीहि कोट्टेहि समतलताय परिपुण्णम्। उग्गम्माति उग्गन्त्वा।&lt;br&gt;&#xA;निग्रोधपरिमण्डलो विय परिमण्डलो निग्रोधपरिमण्डलो एकस्स परिमण्डलसद्दस्स लोपं कत्वा। न हि सब्बो निग्रोधो मण्डलो। तेनाह ‘‘समक्खन्धसाखो निग्रोधो’’ति। परिमण्डलसद्दसन्निधानेन वा परिमण्डलोव निग्रोधो गय्हतीति परिमण्डलसद्दस्स लोपेन विनापि अयमत्थो लब्भतीति आह ‘‘निग्रोधो विय परिमण्डलो’’ति। यावतक्वस्साति ओ-कारस्स व-कारादेसं कत्वा वुत्तम्।&lt;br&gt;&#xA;समवट्टितक्खन्धोति समं सुवट्टितक्खन्धो। कोञ्चा विय दीघगला, बका विय वङ्कगला, वराहा विय पुथुलगलाति योजना। सुवण्णालिङ्गसदिसोति सुवण्णमयखुद्दकमुदिङ्गसदिसो।&lt;br&gt;&#xA;रसग्गसग्गीति मधुरादिभेदं रसं गसन्ति अन्तो पवेसन्तीति रसग्गसा, रसग्गसानं अग्गा रसग्गसग्गा, ता एतस्स सन्तीति रसग्गसग्गी। तेनाति ओजाय अफरणेन, हीनधातुकत्ता ते बह्वाबाधा होन्ति।&lt;br&gt;&#xA;‘‘हनू’’ति सन्निस्सयदन्ताधारस्स समञ्ञा, तं भगवतो सीहहनुसदिसं, तस्मा भगवा सीहहनु। तत्थ यस्मा बुद्धानं रूपकायस्स धम्मकायस्स च उपमा नाम निहीनुपमाव, नत्थि समानुपमा, कुतो अधिकूपमा, तस्मा अयम्पि निहीनुपमाति दस्सेतुं ‘‘तत्था’’तिआदि वुत्तम्। तिभागवसेन मण्डलताय द्वादसियं पक्खस्स चन्दसदिसानि।&lt;br&gt;&#xA;दन्तानं उच्चनीचता अब्भन्तरबाहिरपस्सवसेनपि वेदितब्बा, न अग्गवसेनेव। तेनाह ‘‘अयपट्टछिन्नसङ्खपटलं विया’’ति। अयपट्टन्ति च ककचं अधिप्पेतम्। विसमाति विसमसण्ठाना।&lt;br&gt;&#xA;विच्छिन्दित्वा विच्छिन्दित्वा पवत्तसरताय छिन्नस्सरापि। अनेकाकारताय भिन्नस्सरापि। काकस्स विय अमनुञ्ञसरताय काकस्सरापि। अपलिबुद्धत्ताति अनुपद्दुतवत्थुकत्ता। वत्थुन्ति च अक्खरुप्पत्तिट्ठानमाह। अट्ठङ्गसमन्नागतोति एत्थ अट्ठङ्गानि परतो आगमिस्सन्ति। मञ्जुघोसोति मधुरस्सरो।&lt;br&gt;&#xA;करवीकसद्दो येसं सत्तानं सोतपथं उपगच्छति, ते अत्तनो सरसम्पत्तिया पकतिं जहापेत्वा अवसे करोन्तो अत्तनो वसे वत्तेति, एवं मधुरोति दस्सेन्तो ‘‘तत्रिद’’न्तिआदिमाह। तं पीतिन्ति तं बुद्धगतं पीतिम्। तेनेव नीहारेन पुनप्पुनं पवत्तन्तं अविजहित्वा विक्खम्भितकिलेसा थेरानं सन्तिके लद्धधम्मस्सवनसप्पाया उपनिस्सयसम्पत्तिया परिपक्कञाणताय ‘‘सत्तहि…पे॰… पतिट्ठासी’’ति। सत्तसतमत्तेन ओरोधजनेन सद्धिं पदसाव थेरानं सन्तिकं उपगतत्ता ‘‘सत्तहि जङ्घासतेहि सद्धि’’न्ति वुत्तम्।&lt;br&gt;&#xA;अभिनीलनेत्तोति अधिकनीलनेत्तो। अधिकनीलता च सातिसयं नीलभावेन वेदितब्बा, न नेत्ते नीलवण्णस्सेव अधिकभावतोति आह ‘‘न सकलनीलनेत्तोवा’’तिआदि। पीतलोहितवण्णा सेतमण्डलगतराजिवसेन, नीलसेतकाळवण्णा पन तंतंमण्डलवसेनेव वेदितब्बा।&lt;br&gt;&#xA;चक्खुभण्डन्ति अक्खिदलन्ति केचि, अक्खिदलपत्तन्ति अञ्ञे। अक्खिदलेहि पन सद्धिं अक्खिबिम्बन्ति वेदितब्बम्। एवञ्हि विनिग्गतगम्भीरजोतनापि युत्ता होति।&lt;br&gt;&#xA;उण्णासद्दो लोके अविसेसतो लोमपरियायो, इध पन लोमविसेसवाचकोति आह ‘‘उण्णलोम’’न्ति। नलाटमज्झजाताति नलाटमज्झगता। ओदातताय उपमा, न मुदुताय। रजतपुब्बुळकाति रजतमयतारका।&lt;br&gt;&#xA;द्वे अत्थवसे पटिच्च वुत्तन्ति यस्मा बुद्धा चक्कवत्तिनो च परिपुण्णनलाटताय परिपुण्णसीसबिम्बताय च ‘‘उण्हीससीसा’’ति वुच्चन्ति, तस्मा ते द्वे अत्थवसे पटिच्च ‘‘उण्हीससीसो’’ति इदं वुत्तम्। इदानि तं अत्थद्वयं भगवति सुप्पतिट्ठितन्ति दस्सेतुं ‘‘तथागतस्सही’’तिआदि वुत्तम्। सण्हतमताय सुवण्णवण्णताय च रञ्ञो बद्धउण्हीसपट्टो विय विरोचति। कप्पसीसाति द्विधाभूतसीसा। फलसीसाति फलसदिससीसा। अट्ठिसीसाति मंसस्स अभावतो तचोपरियोनद्धअट्ठिमत्तसीसा। तुम्बसीसाति लाबुसदिससीसा। पब्भारसीसाति पिट्ठिभागेन ओलम्बमानसीसा। पुरिमनयेनाति परिपुण्णनलाटतापक्खेन। उण्हीसवेठितसीसो वियाति उण्हीसपट्टेन वेठितसीसपदेसो विय। उण्हीसं वियाति छेकेन सिप्पिना विरचितउण्हीसमण्डलं विय।&lt;br&gt;&#xA;कम्मन्ति येन येन कम्मेन यं यं लक्खणं निब्बत्तं, तं तं कम्मम्। कम्मसरिक्खकन्ति तस्स तस्स लक्खणस्स तंकम्मानुरूपता। लक्खणन्ति तस्स महापुरिसलक्खणस्स अविपरीतसभावो। लक्खणानिसंसन्ति तं लक्खणपटिलाभेन लद्धब्बगुणो। इमानि कम्मादीनीति इमानि अनन्तरं वुत्तानि कम्मकम्मसरिक्खकादीनि दस्सेत्वा तं सरूपतो विभावेत्वा कथेतब्बानि संवण्णकेन।&lt;br&gt;&#xA;रतनविचित्तसुवण्णतोरणं तस्मिं काले मनुस्सलोके नत्थीति वुत्तं ‘‘देवनगरे’’ति। सब्बसो सुपुप्फितसालरुक्खो असाधारणसोभो मनुस्सूपचारे न लब्भतीति आह ‘‘सेलन्तरम्ही’’ति। किरियाचारन्ति कायिकवाचसिककिरियापवत्तिम्।&lt;br&gt;&#xA;३८७. सततपाटिहारियन्ति सततं चरिमभवे सब्बकालं लक्खणनिब्बत्तककम्मानुभावहेतुकं बुद्धावेणिकं पाटिहारियम्। बुद्धानं अतिदूरे पादं निक्खिपितुकामानम्पि नातिदूरे एव निक्खिपनं होतीति ‘‘न अतिदूरे ठपेस्सामीति उद्धरती’’ति वुत्तम्। पकतिसञ्चरणवसेनेतं वुत्तं, तादिसेन पादेन अनेकयोजने ठपेस्सामीति उद्धरणम्पि होतियेव। अतिदूरं हीतिआदि पमाणातिक्कमे दोसदस्सनम्। एवं सतीति एवं दक्खिणपादवामपादानं यथाधिप्पेतपतिट्ठितट्ठाने सति। पदविच्छेदोति पदवारविच्छेदो। यादिसं पसारेन्तो वामपादस्स उद्धरणं पतिट्ठानञ्च, दक्खिणपादस्स तादिसमेव, इति नेसं उद्धरणपतिट्ठानानं समानतो अञ्ञमञ्ञभावेन अनूनानधिकताय वुत्तं ‘‘दक्खिणपादकिच्चं वामपादेन नियमितं, वामपादकिच्चं दक्खिणपादेन नियमित’’न्ति।&lt;br&gt;&#xA;दिवाति उपकट्ठाय वेलाय। विहारभत्तत्थायाति विहारे यथावुद्धं गहेतब्बभत्तत्थाय। पच्छतो आगच्छन्तोति पकतिगमनेन पच्छतो आगच्छन्तो। ओकासं न लभतीति पदनिक्खेपट्ठानं न लभति। ऊरुपरियायो इध सत्थि-सद्दोति आह ‘‘न ऊरुं उन्नामेती’’ति। दण्डङ्कुसं वुच्चति दीघदण्डो अङ्कुसो, तेन रुक्खसाखं छिन्दतो पुरिसस्स यथा पच्छाभागेन पादानं ओसक्कनं होति, एवं भगवतो पादा न ओसक्कन्तीति आह ‘‘रुक्खसाखाछेदन…पे॰… ओसक्कापेती’’ति। ओबद्धानाबद्धट्ठानेहि पादं कोट्टेन्तो वियाति आबद्धट्ठानेन अनाबद्धट्ठानेन च पादखण्डं कोट्टेत्वा थद्धं करोन्तो विय। न इतो चितो च चालेतीति अपरापरं न चालेति। उस्सङ्खपादताय सुखेनेव पादानं परिवत्तनतो नाभितो पट्ठाय उपरिमकायो न इञ्जतीति हेट्ठिमकायोव इञ्जति। तेनाह ‘‘उपरिम…पे॰… निच्चलो होती’’ति। न जानाति अनिञ्जनतो। कायबलेनाति गमनपयोगसङ्खातेन कायगतेन विसेसबलेन। जवगमनहेतुभूतेन वा कायबलेन। तेनाह ‘‘बाहा खिपन्तो’’तिआदि। जवेन गच्छन्तो हि बाहा खिपति, सरीरतो सेदा मुच्चन्ति। नागापलोकितवसेनाति नागस्स अपलोकनमिव सकलकायेनेव परिवत्तेत्वा अपलोकनवसेन।&lt;br&gt;&#xA;अनावरणञाणस्साति अनावरणञाणबलेन दस्सनस्स। अनावरणवारो पन काये पतिट्ठितरूपदस्सनम्पि अनावरणमेवाति दस्सनत्थं वुत्तो। इन्दखीलतो पट्ठायाति नगरद्वारे इन्दखीलतो पट्ठाय। पकतिइरियापथेनेवाति ओनमनादिं अकत्वा उजुकगमनादिना एव। यदि एवं कोट्ठकद्वारगेहप्पवेसे कथन्ति आह ‘‘दलिद्दमनुस्सान’’न्तिआदि। परिवत्तेन्तेनाति निपज्जनत्थं कायं परिवत्तेन्तेन।&lt;br&gt;&#xA;हत्थेहि गहेत्वाति उभोहि हत्थेहि उभोसु कटिप्पदेसेसु परिग्गहेत्वा। पतति निसीदनट्ठाने निपज्जनवसेन पतति। ओरिमं अङ्गं निस्साय निसिन्नोति पल्लङ्कमाभुजित्वा उक्कुटिकनिसज्जाय उपरिमकायं हेट्ठिमकाये पतिट्ठपेन्तोयेव भारीकरणवसेन ओरिमङ्गं निस्साय निसिन्नो। घंसन्तोति आनिसददेसेन आसनट्ठानं घंसन्तो। पारिमङ्गन्ति सत्थिभागसम्मद्दं आनिसदपदेसम्। तथेवाति घंसन्तो एव। ओलम्बकं धारेन्तो वियाति ओलम्बकसुत्तं ओतारेन्तो विय। तेन उजुकमेव निसीदनमाह। सरीरस्स गरुकभावहेतूनं दूरतो समुपायितभावेन सल्लहुकभावतो तूलपिचुं ठपेन्तो विय।&lt;br&gt;&#xA;अप्पेसक्खानं महानुभावगेहप्पवेसे सिया छम्भितत्तं, चित्तक्खोभो, दरथवसेन नानप्पकारकप्पनं, भयवसेन तण्हावसेन परितस्सनं, तं सब्बं भगवतो नत्थीति दस्सेतुं पाळियं ‘‘न छम्भती’’तिआदि (म॰ नि॰ २.३८७) वुत्तन्ति आह ‘‘न छम्भती’’तिआदि।&lt;br&gt;&#xA;उदकं दीयति एतेनाति उदकदानं, भिङ्कारादि उदकभाजनम्। बद्धं कत्वाति हत्थगतमत्तिकं विय अत्तनो वसे अवत्तन्तं कत्वा। परिवत्तेत्वाति कुज्जित्वा। विछड्डयमानो उदकस्स विक्खिपनवसेन छड्डयमानो।&lt;br&gt;&#xA;तथा न गण्हाति, ब्यञ्जनमत्ताय एव गण्हन्तो। भत्तं वा अमनापन्ति आनेत्वा योजना। ब्यञ्जनेन आलोपअतिनामनं, आलोपेन ब्यञ्जनअतिनामनन्ति इमेसु पन द्वीसु पठममेव असारुप्पताय अनिट्ठं वज्जेतब्बन्ति पाळियं पटिक्खित्तन्ति दट्ठब्बम्। सब्बत्थेवाति सब्बस्मिं आहरितब्बवत्थुस्मिं सुपणीतभावेन रसो पाकटो होति ञाणेन परिञ्ञातत्ता। रसगेधो पन नत्थि सेतुघातत्ता।&lt;br&gt;&#xA;अस्साति ‘‘नेव दवाया’’तिआदिपदस्स। वुत्तमेतन्ति ‘‘विसुद्धिमग्गे विनिच्छयो आगतो’’ति सब्बासवसुत्ते (म॰ नि॰ १.२३) संवण्णयन्तेन वुत्तमेतं, तस्मा न एत्थ तं वत्तब्बन्ति अधिप्पायो, तस्मा यो तस्मिं तस्मिं विनिच्छये विसेसवादो इच्छितब्बो। सो परमत्थमञ्जूसाय विसुद्धिमग्गवण्णनाय वुत्तनयेनेव वेदितब्बो। पत्तस्स गहणट्ठानन्ति हत्थेन पत्तस्स गहणपदेसम्। विनिवत्तित्वाति पत्ते सब्बं आमिसगतं सद्धिं भत्तेन विनिवत्तित्वा गच्छति। पमाणातिक्कन्तन्ति केलायनवसेन अतिक्कन्तपमाणं आरक्खं ठपेति। चीवरभोगन्तरन्ति चीवरपटलन्तरम्। उदरेन अक्कमित्वाति उदरेनेव सन्निरुम्भित्वा।&lt;br&gt;&#xA;अप्पत्तकालं अभिमुखं नामेति उपनामेतीति अतिनामेति, पत्तकालं अतिक्कामेन्तो नामेति अपनेतीति अतिनामेति। उभयम्पि एकज्झं गहेत्वा पाळियं ‘‘न च अनुमोदनस्स कालमतिनामेती’’ति वुत्तन्ति दस्सेन्तो ‘‘यो ही’’तिआदिमाह।&lt;br&gt;&#xA;वेगगमनेन पटिसंमुञ्चित्वा धावित्वा गच्छति। अच्चुक्कट्ठन्ति अतिविय उद्धं कत्वा कड्ढितपारुतम्। तेनाह ‘‘यो हि याव हनुकट्ठितो…पे॰… होती’’ति। अच्चोक्कट्ठन्ति अतिविय हेट्ठा कत्वा कड्ढितपारुतम्। तेनाह ‘‘याव गोप्फका ओतारेत्वा’’ति। उभतो उक्खिपित्वाति दक्खिणतो वामतोति उभोसु पस्सेसु उत्तरासङ्गं उक्खिपित्वा। थनन्ति दक्खिणथनम्।&lt;br&gt;&#xA;विस्सट्ठोति विमुत्तो। तेनाह ‘‘विस्सट्ठत्तायेव चेस विञ्ञेय्यो’’ति। यस्मा अमुत्तवादिनो वचनं अविस्सट्ठताय न सिनिय्हति, न एवं मुत्तवादिनोति आह ‘‘सिनिद्धो’’ति। विञ्ञेय्योति सुपरिब्यत्तताय अक्खरतो च ब्यञ्जनतो च विञ्ञातुं सक्कुणेय्यो। तेनाह ‘‘पाकटो’’ति। विञ्ञापनियोति विजानितब्बो। ब्यञ्जनवसेनेव चेत्थ विञ्ञेय्यता वेदितब्बा घोसस्स अधिप्पेतत्ता। मधुरोति पियो पेमनीयो अपलिबुद्धो। सवनमरहति, सवनस्स सोतस्स हितोति वा सवनीयो। सम्पिण्डितोति सहितो। भगवतो हि सद्दो उप्पत्तिट्ठानकतासञ्चितत्ता सहिताकारेनेव आपाथमागच्छति, न अयोसलाकाय पहटकंसथालं विय विप्पकिण्णो। तेनाह ‘‘अविसारी’’ति। गम्भीरोति यथा गम्भीरवत्थुपरिच्छिन्दनेन ञाणस्स गम्भीरसमञ्ञा, एवं गम्भीरट्ठानसम्भवतो सद्दस्स गम्भीरसमञ्ञाति आह ‘‘गम्भीरोति गम्भीरसमुट्ठितो’’ति । निन्नादवाति सविसेसं निन्नादवा। स्वायं विसेसो गम्भीरभावसिद्धोति आह ‘‘गम्भीरत्तायेव चेस निन्नादी’’ति। एवमेत्थ चत्तारि अङ्गानि चतुरङ्गनिप्फादीनि वेदितब्बानि। अकारणा मा नस्सीति बुद्धानुभावेन विय सरस्स परिसपरियन्तता वुत्ता, धम्मतावसेनेव पन सा वेदितब्बा तस्स मूलकारणस्स तथा अवट्ठितत्ता।&lt;br&gt;&#xA;पच्चोसक्कित्वाति पटिनिवत्तित्वा। समुस्सितकञ्चनपब्बतं विय उपरि इन्दनीलरतनविततसिखं विज्जुल्लताभूसितम्। महापथवीआदयो सत्थुगुणपटिभागताय निदस्सनं, केवलं महन्ततामत्तं उपादाय निदस्सिता।&lt;br&gt;&#xA;३९०. अप्पटिसंविदितोति अनारोचितो। आगमनवसेन चेत्थ पटिसंवेदितन्ति आह ‘‘अविञ्ञातआगमनो’’ति। उग्गतभावन्ति कुलभोगविज्जादीहि उळारभावम्। अनुद्दयसम्पन्नाति कारुणिका।&lt;br&gt;&#xA;३९१. सहसाव ओकासकरणेन उच्चकुलीनता दीपिता होतीति आह ‘‘वेगेन उट्ठाय द्विधा भिज्जित्वा’’तिआदि।&lt;br&gt;&#xA;नारिसमाननामन्ति इत्थिअत्थजोतकनामम्। तेनाह ‘‘इत्थिलिङ्ग’’न्ति। अव्हातब्बाति कथेतब्बा।&lt;br&gt;&#xA;३९४. एकनीहारेनेव अट्ठ पञ्हे ब्याकरोन्तो। ‘‘पुब्बेनिवासं…पे॰… पवुच्चती’’ति इमिना पुब्बेनिवासस्स विदितकारणं वुत्तन्ति आह ‘‘तस्स पुब्बेनिवासो पाकटो’’ति। दिब्बचक्खुञाणं कथितं तस्स परिभण्डञाणभावतो यथाकम्मूपगञाणस्स। ‘‘जातिक्खयं पत्तो, अभिञ्ञा वोसितो’’ति च वुत्तत्ता मुनीति असेक्खमुनि इधाधिप्पेतोति आह ‘‘अरहत्तञाणमोनेय्येन समन्नागतो’’ति।&lt;br&gt;&#xA;किलेसरागेहि किलेसविवण्णताहि। जातिक्खयप्पत्तत्ता ‘‘अथो जातिक्खयं पत्तो’’ति वुत्तत्ता। अभिजानित्वाति अभिविसिट्ठताय अग्गमग्गपञ्ञाय ञत्वा। इदानि पटिसम्भिदायं आगतनयेन परिञ्ञापहानभावनासच्छिकिरियासमापत्तीनं पारगमनेन पारगूति अयमेत्थ अत्थोति दस्सेतुं ‘‘पारगूति वा’’तिआदि वुत्तम्। अभिञ्ञेय्यधम्मानं जाननवसेन अभिञ्ञापारगू। तादिसोति यादिसो ‘‘पारगू सब्बधम्मान’’न्ति पदद्वयेन वुत्तो, तादिसो। छहि आकारेहीति पजाननादीहि यथावुत्तेहि छहि आकारेहि।&lt;br&gt;&#xA;कामञ्चेत्थ द्वे एव पुच्छागाथा द्वे च विस्सज्जनागाथा, पुच्छापटिपाटिया पन असङ्करतो च विस्सज्जनं पवत्तति, तं निद्धारेतुं किं पनातिआदि वुत्तम्। वेदेहि गतत्ताति वेदेहि मग्गञाणेहि पारङ्गतत्ता। पुब्बेनिवासन्तिआदीहि विज्जानं अत्थिताय बोधितत्ता। पापधम्मानन्ति छत्तिंसपापधम्मानं सोत्थानं मग्गं पापनेन निस्सेसतो सोधितत्ता।&lt;br&gt;&#xA;३९५. धम्मो नाम अरहत्तमग्गो कुसलधम्मेसु उक्कंसपारमिप्पत्तिया उक्कट्ठनिद्देसेन। तस्स अनुरूपधम्मभावतो अनुधम्मो नाम हेट्ठिममग्गफलधम्मा। यो सत्थु सन्तिके धम्मं सुत्वा यथानुसिट्ठं न पटिपज्जति, सो तथागतं धम्माधिकरणं विहेठेति नाम। यो पन पटिपज्जन्तो च दन्धाभिञ्ञताय कम्मट्ठानसोधनत्थं अन्तरन्तरा भगवन्तं उपसङ्कमित्वा अनेकवारं कथापेति, सो एत्तावता धम्माधिकरणं तथागतं विहेठेतीति न वत्तब्बो। न हि भगवतो धम्मदेसनाय परिस्समो अत्थि, अयञ्च अत्थो महासुदस्सनसुत्तादीहि (दी॰ नि॰ २.२४१ आदयो) दीपेतब्बो, तस्मा – ‘‘सच्चधम्मस्स अनुधम्म’’न्ति वत्तब्बे वुत्तमेव ब्यतिरेकमुखेन विभावेतुं ‘‘न च मं धम्माधिकरणं विहेसेसी’’ति वुत्तन्ति दट्ठब्बम्। तत्थ परिनिब्बायीति परकाले चेत्थ परिनिब्बानम्पि सङ्गय्हति, तं पन इमस्मिं गहितमेव होतीति आह ‘‘देसनाय अरहत्तेनेव कूटं गहित’’न्ति।&lt;br&gt;&#xA;ब्रह्मायुसुत्तवण्णनाय लीनत्थप्पकासना समत्ता।&lt;/p&gt;</description>
    </item>
  </channel>
</rss>
