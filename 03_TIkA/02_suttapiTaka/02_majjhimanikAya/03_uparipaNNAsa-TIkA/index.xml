<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;०३ उपरिपण्णास-टीका on पाळिषु विश्वासटिप्पणयो</title>
    <link>https://vishvAsa.github.io/pALi/03_TIkA/02_suttapiTaka/02_majjhimanikAya/03_uparipaNNAsa-TIkA/</link>
    <description>Recent content in &#43;०३ उपरिपण्णास-टीका on पाळिषु विश्वासटिप्पणयो</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/pALi/03_TIkA/02_suttapiTaka/02_majjhimanikAya/03_uparipaNNAsa-TIkA/index.xml" rel="self" type="application/rss+xml" />
    <item>
      <title>०१. देवदहवग्गो</title>
      <link>https://vishvAsa.github.io/pALi/03_TIkA/02_suttapiTaka/02_majjhimanikAya/03_uparipaNNAsa-TIkA/01_devadahavaggo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/02_suttapiTaka/02_majjhimanikAya/03_uparipaNNAsa-TIkA/01_devadahavaggo/</guid>
      <description>&lt;p&gt;॥ नमो तस्स भगवतो अरहतो सम्मासम्बुद्धस्स॥&lt;br&gt;&#xA;मज्झिमनिकाये&lt;br&gt;&#xA;उपरिपण्णास-टीका&lt;br&gt;&#xA;१. देवदहवग्गो&lt;/p&gt;&#xA;&lt;h2 id=&#34;१-दवदहसततवणणन&#34;&gt;१. देवदहसुत्तवण्णना&lt;/h2&gt;&#xA;&lt;p&gt;१. दिब्बन्ति कामगुणेहि कीळन्ति, लळन्ति, तेसु वा विहरन्ति, विजयसमत्थतायोगेन पच्चत्थिके विजेतुं इच्छन्ति; इस्सरियट्ठानादिसक्कारदानग्गहणं तंतंअत्थानुसासनञ्च करोन्ता वोहरन्ति, पुञ्ञानुभावप्पत्ताय जुतिया जोतेन्ति वाति देवा वुच्चन्ति राजानो। तथा हि ते चतूहि सङ्गहवत्थूहि जनं रञ्जयन्ता सयं यथावुत्तेहि विसेसेहि राजन्ति दिब्बन्ति सोभन्तीति च, ‘‘राजानो’’ति वुच्चन्ति। तत्थाति तस्मिं निगमदेसे। साति पोक्खरणी। तन्ति तं, ‘‘देवदह’’न्ति लद्धनामं पोक्खरणिं उपादाय, तस्स अदूरभवत्ताति केचि। सब्बं सुखादिभेदं वेदयितम्। पुब्बेति पुरिमजातियम्। कतकम्मपच्चयाति कतस्स कम्मस्स पच्चयभावतो जातं कम्मं पटिच्च। तेन सब्बापि वेदना कम्मफलभूता एव अनुभवितब्बाति दस्सेति। तेनाह ‘‘इमिना’’तिआदि। अनियमेत्वा वुत्तन्ति, ‘‘सन्ति, भिक्खवे, एके समणब्राह्मणा एवंवादिनो’’ति एवं इमे नामाति अविसेसेत्वा वुत्तमत्थम्। नियमेत्वाति, ‘‘एवंवादिनो, भिक्खवे, निगण्ठा’’ति एवं विसेसेत्वा दस्सेति।&lt;br&gt;&#xA;कलिसासनन्ति पराजयम्। कलीति हि अनत्थो वुच्चति, कलीति ससति विप्फरतीति कलिसासनं, पराजयो। कलीति वा कोधमानादिकिलेसजाति, ताय पन अयुत्तवादिता कलिसासनम्। तं आरोपेतुकामो विभावेतुकामो । ये कम्मं कतं अकतं वाति न जानन्ति, ते कथं तं एदिसन्ति जानिस्सन्ति। ये च कम्मं पभेदतो न जानन्ति, ते कथं तस्स विपाकं जानिस्सन्ति; विपाकपरियोसितभावं जानिस्सन्ति, ये च पापस्स कम्मस्स पटिपक्खमेव न जानन्ति; ते कथं तस्स पहानं कुसलकम्मस्स च सम्पादनविधिं जानिस्सन्तीति इममत्थं दस्सेन्तो, ‘‘उत्तरि पुच्छायपि एसेव नयो’’ति आह।&lt;br&gt;&#xA;२. किञ्चापि चूळदुक्खक्खन्धेपि, (म॰ नि॰ १.१८०) ‘‘एवं सन्ते’’ति इमिना तेसं निगण्ठानं अजाननभावो एव उजुकं पकासितो हेट्ठा देसनाय तथा पवत्तत्ता। तथा हि अट्ठकथायं (म॰ नि॰ अट्ठ॰ १.१८०) वुत्तं – ‘‘एवं सन्तेति तुम्हाकं एवं अजाननभावे सती’’ति, तथापि तत्थ उपरिदेसनाय सम्बद्धो एवमत्थो वुच्चमानो युज्जति, न अञ्ञथाति दस्सेतुं इध, ‘‘महानिगण्ठस्स वचने सच्चे सन्तेति अत्थो’’ति वुत्तम्। एत्तकस्स ठानस्साति यथावुत्तस्स पञ्चपरिमाणस्स कारणस्स।&lt;br&gt;&#xA;३. अनेकवारं विसरञ्जनं इध गाळ्हापलेपनं, न साटकस्स विय लित्तताति आह – ‘‘बहलूप…पे॰… लित्तेन विया’’ति। वुत्तमेव, न पुन वत्तब्बं, तत्थ वुत्तनयेनेव वेदितब्बन्ति अधिप्पायो।&lt;br&gt;&#xA;इमेसं निगण्ठानं तादिसस्स तेसं अभावतो, ‘‘जाननकालो सिया’’ति परिकप्पवसेन वदति। तेन एवं जानितुं तेहि सक्का सिया, तेसञ्च दस्सनं सच्चं सिया। यस्मा तेसं दस्सनं असच्चं, तस्मा ते न जानिंसूति दस्सेति। चतूसु कालेसूति वणमुखस्स परिकन्तनकालो, सल्लस्स एसनकालो, अब्बुहनकालो, वणमुखे अगदङ्गारओदहनकालोति इमेसु चतूसु कालेसु। सुद्धन्तेति सुद्धकोट्ठासे, दुक्खस्स अनवसेसतो निज्जीरणट्ठेन निद्दुक्खभावेति अत्थो। एकाय उपमायाति, ‘‘सल्लेन विद्धस्स हि विद्धकाले वेदनाय पाकटकालो विया’’ति इमाय एकाय उपमाय। तयो अत्थाति पुब्बे अहुवम्हा वा नो वा, पापकम्मं अकरिम्हा वा नो वा, एवरूपं वा पापकम्मं अकरिम्हाति इमे तयो अत्था। चतूहि उपमाहीति वणमुखपरिकन्तनादीहि चतूहि उपमाहि। एको अत्थोति, ‘‘एत्तकं दुक्खं निज्जिण्ण’’न्तिआदिना वुत्तो एको अत्थो। सो हि दुक्खनिज्जीरणभावसामञ्ञा एको अत्थोति वुत्तो।&lt;br&gt;&#xA;४. इमे पन निगण्ठा। आसङ्काय विद्धोस्मीति सञ्ञं उप्पादेत्वा। पच्चाहरितुन्ति पच्चावत्तितुं, परिहरितुन्ति अत्थो।&lt;br&gt;&#xA;५. अतीतवादं सद्दहन्तानन्ति, ‘‘अत्थि खो, भो, निगण्ठा पुब्बे पापकम्मं कत’’न्ति एवं अतीतंसं आरब्भ पवत्तं महानिगण्ठस्स वादं सद्दहन्तानम्। भूतत्ताति यथाभूतत्ता किं अविपरीतमेव अत्थं आरम्मणं कत्वा पवत्ताति पुच्छति। सेसपदेसुपि एसेव नयो। सह धम्मेनाति सहधम्मो, सो एव सहधम्मिको यथा ‘‘वेनयिको’’ति (अ॰ नि॰ ८.११; पारा॰ ८)। ‘‘धम्मो’’ति एत्थ कारणं अधिप्पेतन्ति आह – ‘‘सहेतुकं सकारण’’न्ति। पटिहरति पटिवत्तेतीति पटिहारो, वादो एव पटिहारो वादपटिहारो; तं, उत्तरन्ति अत्थो। तेनाह – ‘‘पच्चागमनकवाद’’न्ति, चोदनं परिवत्तेत्वा पटिपाकतिककरणन्ति अत्थो। तेसन्ति इदं आवुत्तिवसेन गहेतब्बं, ‘‘तेसं सद्धाछेदकवादं नाम तेसं दस्सेती’’ति।&lt;br&gt;&#xA;६. अविज्जा अञ्ञाणा सम्मोहाति परियायवचनमेतम्। अविज्जाति वा अविज्जाय करणभूताय। अञ्ञाणेनाति अजाननेन। सम्मोहेनाति सम्मुय्हनेन महामुळ्हताय। सामंयेव ओपक्कमिका एतरहि अत्तनो उपक्कमहेतु दुक्खवेदनं वेदियमानं – ‘‘यंकिञ्चायं…पे॰… पुब्बेकतहेतू’’ति विपरीततो सद्दहथ। पुब्बेकतहेतुवादसञ्ञितं विपल्लासग्गाहं गण्हथ।&lt;br&gt;&#xA;७. दिट्ठधम्मो वुच्चति पच्चक्खभूतो, तत्थ वेदितब्बं फलं दिट्ठधम्मवेदनीयम्। तेनाह – ‘‘इमस्मिंयेव अत्तभावे विपाकदायक’’न्ति। पयोगेनाति कायिकेन पयोगेन वा वाचसिकेन वा पयोगेन। पधानेनाति पदहनेन चेतसिकेन उस्साहनेन। आसन्ने भवन्तरे विपाचेतुं न सक्का, पगेव दूरेति दस्सेतुं, ‘‘दुतिये वा ततिये वा अत्तभावे’’ति वुत्तम्। निब्बत्तकभावतो सुखवेदनाय हितन्ति सुखवेदनीयम्। सा पन विपाकवेदनाभावतो एकन्ततो इट्ठारम्मणा एव होतीति आह ‘‘इट्ठारम्मणविपाकदायक’’न्ति। विपरीतन्ति अनिट्ठारम्मणविपाकदायकम्। निप्फन्नेति सद्धिं अञ्ञेन कम्मेन निब्बत्ते। सम्परायवेदनीयस्साति उपपज्जवेदनीयस्स अपरापरियवेदनीयस्स। एवं सन्तेपीति कामं परिपक्कवेदनीयन्ति दिट्ठधम्मवेदनीयमेव वुच्चति, तथापि अत्थेत्थ अतिसयो दिट्ठधम्मविसेसभावतो परिपक्कवेदनीयस्साति दस्सेतुं, ‘‘अयमेत्था’’तिआदि वुत्तम्। यस्मिं दिवसे कतं, ततो सत्तदिवसब्भन्तरे।&lt;br&gt;&#xA;तत्राति तस्मिं परिपक्कवेदनीयकम्मस्स सत्तदिवसब्भन्तरे विपाकदाने। एकवारं कसित्वा निसीदि छातज्झत्तो हुत्वा। आगच्छन्ती आह – ‘‘उस्सूरे भत्तं आहरीयित्था’’ति दोमनस्सं अनुप्पादेत्वा यथा कतपुञ्ञं अनुमोदति। विज्जोतमानं दिस्वा, ‘‘किं नु खो इदम्पि तप्पकारो, मम चित्तविकप्पमत्तं, उदाहु सुवण्णमेवा’’ति वीमंसन्तो यट्ठिया पहरित्वा।&lt;br&gt;&#xA;वाळयक्खसञ्चरणत्ता राजगहूपचारस्स नगरे सहस्सभण्डिकं चारेसुम्। उप्पन्नरागो चूळाय डंसि। रञ्ञो आचिक्खित्वाति तं पवत्तिं रञ्ञो आचिक्खित्वा। मल्लिकाय वत्थु धम्मपदवत्थुम्हि (ध॰ प॰ अट्ठ॰ २.मल्लिकादेवीवत्थु) आगतेन नयेन कथेतब्बम्।&lt;br&gt;&#xA;मरणसन्तिकेपि कतं, पगेव ततो पुरेतरं अतीतत्तभावेसु च कतम्। इध निब्बत्तितविपाकोति वुत्तो अवस्संभाविभावतो। सम्परायवेदनीयमेव भवन्तरे विपाकदायकभावतो। इध निब्बत्तितगुणोत्वेव वुत्तो, न इध निब्बत्तितविपाकोति विमुत्तिभावतो। परिपक्कवेदनीयन्ति वेदितब्बं हेट्ठा वुत्तपरिपक्कवेदनीयलक्खणानतिवत्तनतो। सब्बलहुं फलदायिकाति एतेन फलुप्पादनसमत्थतायोगेन कम्मस्स परिपक्कवेदनीयताति दस्सेति।&lt;br&gt;&#xA;चतुप्पञ्चक्खन्धफलताय सञ्ञाभवूपगं कम्मं बहुवेदनीयन्ति वुत्तम्। एकखन्धफलत्ता असञ्ञाभवूपगं कम्मं अप्पवेदनीयम्। केचि पन, ‘‘अरूपावचरकम्मं बहुकालं वेदितब्बफलत्ता बहुवेदनीयं, इतरं अप्पवेदनीयम्। रूपारूपावचरकम्मं वा बहुवेदनीयं, परित्तकम्मं अप्पवेदनीय’’न्ति वदन्ति। सविपाकं कम्मन्ति पच्चयन्तरसमवाये विपाकुप्पादनसमत्थं, न आरद्धविपाकमेव। अविपाकं कम्मन्ति पच्चयवेकल्लेन विपच्चितुं असमत्थं अहोसिकम्मादिभेदम्।&lt;br&gt;&#xA;८. दिट्ठधम्मवेदनीयादीनन्ति दिट्ठधम्मवेदनीयादीनं दसन्नं कम्मानं उपक्कमेन कम्मानं अञ्ञाथाभावस्स अनापादनीयत्ता यथासभावेनेव कम्मानि तिट्ठन्ति। तत्थ निगण्ठानं उपक्कमो निप्पयोजनोति आह ‘‘अफलो’’ति। निगण्ठानं पदहनस्स मिच्छावायामस्स निप्फलभावप्पवेदनो पधानच्छेदकवादो। परेहि वुत्तकारणेहीति येहि कारणेहि निगण्ठानं वादेसु दोसं दस्सेन्ति। तेहि परेहि वुत्तकारणेहि। न हि लक्खणयुत्तेन हेतुना विना परवादेसु दोसं दस्सेतुं सक्का। तेनाह ‘‘सकारणा हुत्वा’’ति। निगण्ठानं वादा च अनुवादा चाति निगण्ठेहि वुच्चमाना सकसकसमयप्पवेदिका वादाचेव सावकेहि वुच्चमाना तेसं अनुवादा च। विञ्ञूहि गरहितब्बं कारणं आगच्छन्तीति, ‘‘अयमेत्थ दोसो’’ति तत्थ तत्थ विञ्ञूहि पण्डितेहि गरहारहं कारणं उपगच्छन्ति, पापुणन्तीति अत्थो। तस्सत्थोतिआदीसु अयं सङ्खेपत्थो , ‘‘वुत्तनयेन परेहि वुत्तेन कारणेन सकारणा हुत्वा दोसदस्सनवसेन निगण्ठानं वादा अनुप्पत्ता, ततो एव तं वादं अप्पसादनीयभावदस्सनेन सोसेन्ता हेतुसम्पत्तिवोहारसुक्खनेन मिलापेन्ता दुक्कटकम्मकारिनोतिआदयो दस गारय्हापदेसा उपगच्छन्ती’’ति।&lt;br&gt;&#xA;९. सङ्गतिभावहेतूति तत्थ तत्थ यदिच्छाय समुट्ठितसङ्गतिनिमित्तम्। सा पन सङ्गति नियतिलक्खणाति आह ‘‘नियतिभावकारणा’’ति। अच्छेज्जसुत्तावुतअभेज्जमणि विय हि पटिनियतता नियतिपवत्तीति। छळभिजातिहेतूति कण्हाभिजाति नीलाभिजाति लोहिताभिजाति हलिद्दाभिजाति सुक्काभिजाति परमसुक्काभिजातीति इमासु अभिजातीसु जातिनिमित्तम्। पापसङ्गतिकाति निहीनसङ्गतिका।&lt;br&gt;&#xA;१०. अनद्धभूतन्ति एत्थ अधि-सद्देन समानत्थो अद्ध-सद्दोति आह – ‘‘अनद्धभूतन्ति अनधिभूत’’न्ति। यथा आपायिको अत्तभावो महता दुक्खेन अभिभुय्यति, न तथा अयन्ति आह – ‘‘दुक्खेन अनधिभूतो नाम मनुस्सत्तभावो वुच्चती’’ति। ‘‘अचेलको होती’’तिआदिना (दी॰ नि॰ १.३९४) वुत्ताय नानप्पकाराय दुक्करकारिकाय किलमथेन। यदि एवं कथं धुतङ्गधराति आह ‘‘ये पना’’तिआदि। निय्यानिकसासनस्मिञ्हि वीरियन्ति विवट्टसन्निस्सितं कत्वा पवत्तियमानं वीरियं सरीरं खेदन्तम्पि सम्मावायामो नाम होति ञायारद्धभावतो।&lt;br&gt;&#xA;थेरोति एत्थ आगतमहारक्खितत्थेरो। तिस्सो सम्पत्तियो मनुस्सदेवनिब्बानसम्पत्तियो, सीलसमाधिपञ्ञासम्पत्तियो वा। खुरग्गेयेवाति खुरे सीसग्गे एव, खुरे सीसग्गतो अपनीते एवाति अधिप्पायो। अयन्ति, ‘‘इस्सरकुले निब्बत्तो’’तिआदिना वुत्तो। न सब्बे एव सक्कारपुब्बकं पब्बजित्वा अरहत्तं पापुणन्तीति आह ‘‘यो दासिकुच्छिय’’न्तिआदि। रजतमुद्दिकन्ति रजतमयं अङ्गुलिमुद्दिकम्। गोरकपियङ्गुमत्तेनपीति कपित्थछल्लिकङ्गुपुप्फगन्धमत्तेनपि।&lt;br&gt;&#xA;धम्मेन ञायेन आगतसुखं धम्मसुखन्ति आह – ‘‘सङ्घतो वा…पे॰… पच्चयसुख’’न्ति। अमुच्छितोति अनज्झापन्नो। इदानि तं अनज्झापन्नतं तस्स च फलं दस्सेतुं ‘‘धम्मिकं ही’’तिआदि वुत्तम्। इमस्साति समुदयस्स। सो हि पञ्चक्खन्धस्स दुक्खस्स कारणभूतत्ता आसन्नो पच्चक्खो कत्वा वुत्तो। तेनाह ‘‘पच्चुप्पन्नान’’न्तिआदि। सङ्खारन्ति यथारद्धाय सातिसयं करणतो सङ्खारन्ति लद्धनामं बलववीरियं उस्सोळ्हिम्। पदहतोति पयुञ्जन्तस्स पवत्तेन्तस्स। मग्गेन विरागो होतीति अरियमग्गेन दुक्खनिदानस्स विरज्जना होति। तेनाह ‘‘इदं वुत्तं होती’’ति। इमिना सुखापटिपदा खिप्पाभिञ्ञा कथिता अकसिरेनेव सीघतरं मग्गपजानताय बोधितत्ता। मज्झत्तताकारोति वीरियूपेक्खमाह। सङ्खारं तत्थ पदहतीति पधानसङ्खारं तत्थ दुक्खनिदानस्स विरज्जननिमित्तं विरज्जनत्थं पदहति। कथं? मग्गप्पधानेन चतुकिच्चप्पधाने अरियमग्गे वायामेन पदहति वायमति। अज्झुपेक्खतोति वीरियस्स अनच्चारद्धनातिसिथिलताय वीरियसमतायोजने ब्यापाराकरणेन अज्झुपेक्खतो। तेनाह ‘‘उपेक्खं भावेन्तस्सा’’ति। उपेक्खाभावना च नामेत्थ तथापवत्ता अरियमग्गभावना एवाति आह – ‘‘मग्गभावनाय भावेती’’ति।&lt;br&gt;&#xA;एत्थ च एवं पाळिया पदयोजना वेदितब्बा, – ‘‘सो एवं पजानाति। कथं? सङ्खारं मे पदहतो सङ्खारपदहना इमस्स दुक्खनिदानस्स विरागो होति , अज्झुपेक्खतो मे उपेक्खना इमस्स दुक्खनिदानस्स विरागो होती’’ति। पटिपज्जमानस्स चायं पुब्बभागवीमंसस्साति गहेतब्बम्। तत्थ सङ्खारप्पधानाति सम्मसनपदेन सुखेनेव खिप्पतरं भावनाउस्सुक्कापनवीरियं दस्सितन्ति सुखापटिपदा खिप्पाभिञ्ञा दस्सिता। अज्झुपेक्खतोति एत्थ कस्सचि नातिदळ्हं कत्वा पवत्तितवीरियेनपि दुक्खनिदानस्स विरागो होति विपस्सनमनुयुञ्जतीति दस्सितम्। उभयत्थापि चतुत्थीयेव पटिपदा विभाविताति दट्ठब्बम्। इदानि, ‘‘यस्स हि ख्वास्स…पे॰… उपेक्खं तत्थ भावेती’’ति वारेहि तासंयेव पटिपदानं वसेन तेसं पुग्गलानं पटिपत्ति दस्सिता। वट्टदुक्खनिदानस्स परिजिण्णं इमेहि वारेहि दुक्खक्खयो विभावितो।&lt;br&gt;&#xA;११. बद्धचित्तोति सम्बद्धचित्तो। बहलच्छन्दोति बहलतण्हाछन्दो। अतिचरित्वाति अतिक्कमित्वा। नटसत्थविधिना नच्चनका नटा, नच्चका इतरे। सोमनस्सं उप्पज्जति, ‘‘ईदिसं नाम इत्थिं परिच्चजि’’न्ति। छिज्जाति द्विधा होतु। भिज्जाति भिज्जतु। ‘‘छिज्ज वा भिज्जवा’’ति पदद्वयेनपि विनासमेव वदति। ञत्वाति पुब्बभागञाणेन जानित्वा। तदुभयन्ति सङ्खारपदहनउपेक्खाभावनम्।&lt;br&gt;&#xA;१२. पेसेन्तस्साति वायमन्तस्स। तं सन्धायाति दुक्खाय पटिपदाय निय्यानतं सन्धाय।&lt;br&gt;&#xA;उसुकारो विय योगी तेजनस्स विय चित्तस्स उजुकरणतो। गोमुत्तवङ्कं, चन्दलेखाकुटिलं, नङ्गलकोटिजिम्हं चित्तम्। अलाता विय वीरियं आतापन-परितापनतो। कञ्चिकतेलं विय सद्धा सिनेहनतो। नमनदण्डको विय लोकुत्तरमग्गो निब्बानारम्मणे चित्तस्स नामनतो। लोकुत्तरमग्गेन चित्तस्स उजुकरणं भावनाभिसमयतो दट्ठब्बम्। अन्तद्वयवज्जिता मज्झिमा पटिपत्तीति कत्वा किलेसगणविज्झनं पहानाभिसमयो। इतरा पन पटिपदा दन्धाभिञ्ञाति इमेसं द्विन्नं भिक्खूनं इमासु द्वीसु यथावुत्तासु खिप्पाभिञ्ञासु कथितासु, इतरापि कथिताव होन्ति लक्खणहारनयेन पटिपदासामञ्ञतो। सहागमनीयापि वा पटिपदा कथिताव, ‘‘न हेव अनद्धभूतं अत्थान’’न्तिआदिना पुब्बभागपटिपदाय कथितत्ता। ‘‘आगमनीयपटिपदा पन न कथिता’’ति इदं सविसेसं अज्झुपेक्खस्स अकथिततं सन्धाय वुत्तन्ति दट्ठब्बम्। निक्खमनदेसनन्ति निक्खमनुपायं देसनम्। सेसं सुविञ्ञेय्यमेव।&lt;br&gt;&#xA;देवदहसुत्तवण्णनाय लीनत्थप्पकासना समत्ता।&lt;/p&gt;</description>
    </item>
    <item>
      <title>०२. अनुपदवग्गो</title>
      <link>https://vishvAsa.github.io/pALi/03_TIkA/02_suttapiTaka/02_majjhimanikAya/03_uparipaNNAsa-TIkA/02_anupadavaggo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/02_suttapiTaka/02_majjhimanikAya/03_uparipaNNAsa-TIkA/02_anupadavaggo/</guid>
      <description>&lt;p&gt;२. अनुपदवग्गो&lt;/p&gt;&#xA;&lt;h2 id=&#34;१-अनपदसततवणणन&#34;&gt;१. अनुपदसुत्तवण्णना&lt;/h2&gt;&#xA;&lt;p&gt;९३. इद्धिमाति गुणो पाकटो परतोघोसेन विना पासादकम्पनदेवचारिकादीहि सयमेव पकासभावतो; धुतवादादिगुणानम्पि तथाभावे एतेनेव नयेन तेसं गुणानं पाकटयोगतो च परेसं निच्छितभावतो च। पञ्ञवतो गुणाति पञ्ञापभेदपभाविते गुणविसेसे सन्धाय वदति। ते हि येभुय्येन परेसं अविसया। तेनाह – ‘‘न सक्का अकथिता जानितु’’न्ति। विसभागा सभागा नाम अयोनिसोमनसिकारबहुलेसु पुथुज्जनेसु, ते पन अप्पहीनरागदोसताय परस्स विज्जमानम्पि गुणं मक्खेत्वा अविज्जमानं अवण्णमेव घोसेन्तीति आह – ‘‘विसभाग…पे॰… कथेन्ती’’ति।&lt;br&gt;&#xA;या अट्ठारसन्नं धातूनं समुदयतो अत्थङ्गमतो अस्सादतो आदीनवतो यथाभूतं पजानना, अयं धातुकुसलता। आयतनकुसलतायपि एसेव नयो। अविज्जादीसु द्वादससु पटिच्चसमुप्पादङ्गेसु कोसल्लं पटिच्चसमुप्पादकुसलता। इदं इमस्स फलस्स ठानं कारणं, इदं अट्ठानं अकारणन्ति एवं ठानञ्च ठानतो, अट्ठानञ्च अट्ठानतो यथाभूतं पजानना, अयं ठानाट्ठानकुसलता। यो पन इमेसु धातुआदीसु परिञ्ञाभिसमयादिवसेन निस्सङ्गगतिया पण्डाति लद्धनामेन ञाणेन इतो गतो पवत्तो, अयं पण्डितो नामाति आह – ‘‘इमेहि चतूहि कारणेहि पण्डितो’’ति। महन्तानं अत्थानं परिग्गण्हनतो महती पञ्ञा एतस्साति महापञ्ञो। सेसपदेसुपि एसेव नयोति आह – ‘‘महापञ्ञादीहि समन्नागतोति अत्थो’’ति।&lt;br&gt;&#xA;नानत्तन्ति याहि महापञ्ञादीहि समन्नागतत्ता थेरो ‘‘महापञ्ञो’’तिआदिना कित्तीयति, तासं महापञ्ञादीनं इदं नानत्तं अयं वेमत्तता। यस्स कस्सचि (दी॰ नि॰ टी॰ ३.२१६; सं॰ नि॰ टी॰ १.१.११०; अ॰ नि॰ टी॰ १.१.५८४) विसेसतो अरूपधम्मस्स महत्तं नाम किच्चसिद्धिया वेदितब्बन्ति तदस्स किच्चसिद्धिया दस्सेन्तो, ‘‘महन्ते सीलक्खन्धे परिग्गण्हातीति महापञ्ञा’’तिआदिमाह। तत्थ हेतुमहन्तताय पच्चयमहन्तताय निस्सयमहन्तताय पभेदमहन्तताय किच्चमहन्तताय फलमहन्तताय आनिसंसमहन्तताय च सीलक्खन्धस्स महन्तभावो वेदितब्बो। तत्थ हेतू अलोभादयो, पच्चया हिरोत्तप्पसद्धासतिवीरियादयो। निस्सया सावकबोधिपच्चेकबोधिसम्मासम्बोधिनियतता तंसमङ्गिनो च पुरिसविसेसा। पभेदो चारित्तादिविभागो। किच्चं तदङ्गादिवसेन पटिपक्खस्स विधमनम्। फलं सग्गसम्पदा निब्बानसम्पदा च। आनिसंसो पियमनापतादि। अयमेत्थ सङ्खेपो, वित्थारो पन विसुद्धिमग्गे (विसुद्धि॰ १.९) आकङ्खेय्यसुत्तादीसु (म॰ नि॰ १.६४ आदयो) च आगतनयेन वेदितब्बो। इमिना नयेन समाधिक्खन्धादीनम्पि महन्तता यथारहं निद्धारेत्वा वेदितब्बा, ठानाट्ठानादीनं पन महन्तभावो महाविसयताय वेदितब्बो। तत्थ ठानाट्ठानानं महाविसयता बहुधातुकसुत्ते (म॰ नि॰ ३.१२४ आदयो) सयमेव आगमिस्सति। विहारसमापत्तीनं समाधिक्खन्धे निद्धारितनयेन वेदितब्बा, अरियसच्चानं सकलसासनसङ्गहणतो सच्चविभङ्गे (विभ॰ १८९ आदयो) तंसंवण्णनासु (विभ॰ अट्ठ॰ १८९ आदयो) आगतनयेन। सतिपट्ठानादीनं विभङ्गादीसु (विभ॰ ३५५ आदयो) तंसंवण्णनादीसु (विभ॰ अट्ठ॰ ३५५ आदयो) च आगतनयेन। सामञ्ञफलानं महतो हितस्स महतो सुखस्स महतो अत्थस्स महतो योगक्खेमस्स निप्फत्तिभावतो सन्तपणीतनिपुणअतक्कावचरपण्डितवेदनीयभावतो च। अभिञ्ञानं महासम्भारतो महाविसयतो महाकिच्चतो महानुभावतो महानिप्फत्तितो च। निब्बानस्स मदनिम्मदनादिमहत्थसिद्धितो महन्तता वेदितब्बा।&lt;br&gt;&#xA;पुथुपञ्ञाति एत्थापि वुत्तनयानुसारेन अत्थो वेदितब्बो। अयं पन विसेसो – नानाखन्धेसु ञाणं पवत्ततीति, ‘‘अयं रूपक्खन्धो नाम…पे॰… अयं विञ्ञाणक्खन्धो नामा’’ति, एवं पञ्चन्नं खन्धानं नानाकरणं पटिच्च ञाणं पवत्तति। तेसुपि ‘‘एकविधेन रूपक्खन्धो, एकादसविधेन रूपक्खन्धो, एकविधेन वेदनाक्खन्धो, बहुविधेन वेदनाक्खन्धो, एकविधेन सञ्ञाक्खन्धो…पे॰… एकविधेन विञ्ञाणक्खन्धो, बहुविधेन विञ्ञाणक्खन्धो’’ति एवं एकेकस्स खन्धस्स एकविधादिवसेन अतीतादिभेदवसेनपि नानाकरणं पटिच्च ञाणं पवत्तति। तथा ‘‘इदं चक्खायतनं नाम…पे॰… इदं धम्मायतनं नाम। तत्थ दसायतना कामावचरा, द्वे चतुभूमका’’ति एवं आयतननानत्तं पटिच्च ञाणं पवत्तति।&lt;br&gt;&#xA;नानाधातूसूति ‘‘अयं चक्खुधातु नाम…पे॰… अयं मनोविञ्ञाणधातु नाम। तत्थ सोळस धातुयो कामावचरा, द्वे चतुभूमका’’ति एवं नानाधातूसु पटिच्च ञाणं पवत्तति। तयिदं उपादिण्णकधातुवसेन वुत्तन्ति वेदितब्बम्। पच्चेकबुद्धानञ्हि द्विन्नञ्च अग्गसावकानं उपादिण्णकधातूसुयेव नानाकरणं पटिच्च ञाणं पवत्तति। तञ्च खो एकदेसतोव, नो निप्पदेसतो, अनुपादिण्णकधातूनं पन नानाकरणं न जानन्तियेव। सब्बञ्ञुबुद्धानंयेव पन, ‘‘इमाय नाम धातुया उस्सन्नत्ता इमस्स रुक्खस्स खन्धो सेतो होति, इमस्स कण्हो, इमस्स बहलत्तचो, इमस्स तनुत्तचो, इमस्स पत्तं वण्णसण्ठानादिवसेन एवरूपं, इमस्स पुप्फं नीलं पीतं लोहितं ओदातं सुगन्धं दुग्गन्धं, फलं खुद्दकं महन्तं दीघं वट्टं सुसण्ठानं मट्ठं फरुसं सुगन्धं मधुरं तित्तकं अम्बिलं कटुकं कसावं, कण्टको तिखिणो अतिखिणो उजुको कुटिलो लोहितो ओदातो होती’’ति धातुनानत्तं पटिच्च ञाणं पवत्तति।&lt;br&gt;&#xA;अत्थेसूति रूपादीसु आरम्मणेसु। नानापटिच्चसमुप्पादेसूति अज्झत्तबहिद्धाभेदतो सन्तानभेदतो च नानप्पभेदेसु पटिच्चसमुप्पादङ्गेसु। अविज्जादिअङ्गानञ्हि पच्चेकं पटिच्चसमुप्पादसञ्ञिताति। तेनाह – सङ्खारपिटके ‘‘द्वादस पच्चया द्वादस पटिच्चसमुप्पादा’’ति। नानासुञ्ञतमनुपलब्भेसूति नानासभावेसु निच्चसारादिविरहतो सुञ्ञसभावेसु, ततो एव इत्थिपुरिसअत्तअत्तनियादिवसेन अनुपलब्भेसु सभावेसु। म-कारो हेत्थ पदसन्धिकरो। नानाअत्थेसूति अत्थपटिसम्भिदाविसयेसु पच्चयुप्पन्नादिनानाअत्थेसु। धम्मेसूति धम्मपटिसम्भिदाविसयेसु पच्चयादिनानाधम्मेसु। निरुत्तीसूति तेसंयेव अत्थधम्मानं निद्धारणवचनसङ्खातासु नानानिरुत्तीसु। पटिभानेसूति एत्थ अत्थपटिसम्भिदादीसु विसयभूतेसु, ‘‘इमानि इदमत्थजोतकानी’’ति (विभ॰ ७२५-७४५) तथा तथा पटिभानतो पटिभानानीति लद्धनामेसु ञाणेसु। पुथु नानासीलक्खन्धेसूतिआदीसु सीलस्स पुथुत्तं नानत्तञ्च वुत्तमेव। इतरेसं पन वुत्तनयानुसारेन सुविञ्ञेय्यत्ता पाकटमेव। यं पन अभिन्नं एकमेव निब्बानं, तत्थ उपचारवसेन पुथुत्तं गहेतब्बन्ति आह – ‘‘पुथु नानाजनसाधारणे धम्मे समतिक्कम्मा’’ति। तेनस्स मदनिम्मदनादिपरियायेन पुथुत्तं परिदीपितं होति।&lt;br&gt;&#xA;एवं विसयवसेन पञ्ञाय महत्तं पुथुत्तञ्च दस्सेत्वा इदानि सम्पयुत्तधम्मवसेन हासभावं, पवत्तिआकारवसेन जवनभावं, किच्चवसेन तिक्खादिभावञ्च दस्सेतुं, ‘‘कतमा हासपञ्ञा’’तिआदि वुत्तम्। तत्थ हासबहुलोति पीतिबहुलो। सेसपदानि तस्सेव वेवचनानि। सीलं परिपूरेतीति हट्ठपहट्ठो उदग्गुदग्गो हुत्वा पीतिसहगताय पञ्ञाय। पीतिसोमनस्ससहगता हि पञ्ञा अभिरतिवसेन आरम्मणे फुल्ला विकसिता विय पवत्तति; न उपेक्खासहगताति पातिमोक्खसीलं ठपेत्वा हासनीयं परं तिविधम्पि सीलं परिपूरेतीति अत्थो। विसुं वुत्तत्ता पुन सीलक्खन्धमाह। समाधिक्खन्धन्तिआदीसुपि एसेव नयो।&lt;br&gt;&#xA;रूपं अनिच्चतो खिप्पं जवतीति रूपक्खन्धं अनिच्चन्ति सीघं वेगेन पवत्तिया पटिपक्खदूरीभावेन पुब्बाभिसङ्खारस्स सातिसयत्ता इन्देन विस्सट्ठवजिरं विय लक्खणं पटिविज्झन्ती अदन्धायन्ती रूपक्खन्धे अनिच्चलक्खणं वेगसा पटिविज्झति, तस्मा सा जवनपञ्ञा नामाति अत्थो। सेसपदेसुपि एसेव नयो। एवं लक्खणारम्मणिकविपस्सनावसेन जवनपञ्ञं दस्सेत्वा बलवविपस्सनावसेन दस्सेतुं, ‘‘रूप’’न्तिआदि वुत्तम्। तत्थ खयट्ठेनाति यत्थ यत्थ उप्पज्जति, तत्थ तत्थेव भिज्जनतो खयसभावत्ता। भयट्ठेनाति भयानकभावतो। असारकट्ठेनाति अत्तसारविरहतो निच्चसारादिविरहतो च। तुलयित्वाति तुलाभूताय विपस्सनापञ्ञाय तुलेत्वा। तीरयित्वाति ताय एव तीरणभूताय तीरेत्वा। विभावयित्वाति याथावतो पकासेत्वा पञ्चक्खन्धं विभूतं कत्वा। रूपनिरोधेति रूपक्खन्धस्स निरोधभूते निब्बाने निन्नपोणपब्भारवसेन। इदानि सिखाप्पत्तविपस्सनावसेन जवनपञ्ञं दस्सेतुं, पुन ‘‘रूप’’न्तिआदि वुत्तम्। वुट्ठानगामिनिविपस्सनावसेनाति केचि।&lt;br&gt;&#xA;ञाणस्स तिक्खभावो नाम सविसेसं पटिपक्खसमुच्छिन्दनेन वेदितब्बोति, ‘‘खिप्पं किलेसे छिन्दतीति तिक्खपञ्ञा’’ति वत्वा ते पन किलेसे विभागेन दस्सेन्तो, ‘‘उप्पन्नं कामवितक्क’’न्तिआदिमाह। तिक्खपञ्ञो हि खिप्पाभिञ्ञो होति, पटिपदा चस्स न चलतीति आह – ‘‘एकस्मिं आसने चत्तारो अरियमग्गा अधिगता होन्ती’’तिआदि।&lt;br&gt;&#xA;‘‘सब्बे सङ्खारा अनिच्चा दुक्खा विपरिणामधम्मा सङ्खता पटिच्चसमुप्पन्ना खयधम्मा वयधम्मा निरोधधम्मा’’ति याथावतो दस्सनेन सच्चसम्पटिवेधो इज्झति, न अञ्ञथाति कारणमुखेन निब्बेधिकपञ्ञं दस्सेतुं, ‘‘सब्बसङ्खारेसु उब्बेगबहुलो होती’’तिआदि वुत्तम्। तत्थ उब्बेगबहुलोति वुत्तनयेन सब्बसङ्खारेसु अभिण्हं पवत्तसंवेगो। उत्तासबहुलोति ञाणुत्रासवसेन सब्बसङ्खारेसु बहुसो उत्रस्तमानसो। तेन आदीनवानुपस्सनमाह। उक्कण्ठनबहुलोति पन इमिना निब्बिदानुपस्सनं आह – अरतिबहुलोतिआदिना तस्सा एव अपरापरुप्पत्तिम्। बहिमुखोति सब्बसङ्खारतो बहिभूतं निब्बानं उद्दिस्स पवत्तञाणमुखो, तथा वा पवत्तितविमोक्खमुखो। निब्बिज्झनं निब्बेधो, सो एतिस्सा अत्थि, निब्बिज्झतीति वा निब्बेधा, साव पञ्ञा निब्बेधिका। यं पनेत्थ अत्थतो अविभत्तं, तं हेट्ठा वुत्तनयत्ता सुविञ्ञेय्यमेव।&lt;br&gt;&#xA;पज्जति एतेन विपस्सनादिकोति पदं, समापत्ति, तस्मा अनुपदन्ति अनुसमापत्तियोति अत्थो। पदं वा सम्मसनुपगा धम्मा विपस्सनाय पवत्तिट्ठानभावतो। तेनाह ‘‘समापत्तिवसेन वा’’ति । झानङ्गवसेन वाति झानङ्गवसेनाति च अत्थो। अट्ठकथायं पन कमत्थो इध पदसद्दो, तस्मा अनुपदं अनुक्कमेनाति अयमेत्थ अत्थोति आह ‘‘अनुपटिपाटिया’’ति। धम्मविपस्सनन्ति तंतंसमापत्तिचित्तुप्पादपरियापन्नानं धम्मानं विपस्सनम्। विपस्सतीति समापत्तियो झानमुखेन ते ते धम्मे याथावतो परिग्गहेत्वा, ‘‘इतिपि दुक्खा’’तिआदिना सम्मसति। अद्धमासेन अरहत्तं पत्तो उक्कंसगतस्स सावकानं सम्मसनचारस्स निप्पदेसेन पवत्तियमानत्ता, सावकपारमीञाणस्स च तथा पटिपादेतब्बत्ता। एवं सन्तेपीति यदिपि महामोग्गल्लानत्थेरो न चिरस्सेव अरहत्तं पत्तो; धम्मसेनापति पन ततो चिरेन, एवं सन्तेपि यस्मा मोग्गल्लानत्थेरोपि महापञ्ञोव, तस्मा सारिपुत्तत्थेरोव महापञ्ञतरोति। इदानि तमत्थं पाकटतरं कातुं, ‘‘महामोग्गल्लानत्थेरो ही’’तिआदि वुत्तम्। सम्मसनं चरति एत्थाति सम्मसनचारो, विपस्सनाभूमि, तं सम्मसनचारम्। एकदेसमेवाति सकअत्तभावे सङ्खारे अनवसेसतो परिग्गहेतुञ्च सम्मसितुञ्च असक्कोन्तं अत्तनो अभिनीहारसमुदागतञाणबलानुरूपं एकदेसमेव परिग्गहेत्वा सम्मसन्तो। ननु च ‘‘सब्बं, भिक्खवे, अनभिजानं अपरिजानं अविराजयं अप्पजहं अभब्बो दुक्खक्खयाया’’ति (सं॰ नि॰ ४.२६) वचनतो वट्टदुक्खतो मुच्चितुकामेन सब्बं परिञ्ञेय्यं परिजानितब्बमेव? सच्चमेतं, तञ्च खो सम्मसनुपगधम्मवसेन वुत्तम्। तस्मा ससन्तानगते सब्बधम्मे , परसन्तानगते च तेसं सन्तानविभागं अकत्वा बहिद्धाभावसामञ्ञतो सम्मसनं, अयं सावकानं सम्मसनचारो। थेरो पन बहिद्धाधम्मेपि सन्तानविभागेन केचि केचि उद्धरित्वा सम्मसि, तञ्च खो ञाणेन फुट्ठमत्तं कत्वा। तेन वुत्तं – ‘‘यट्ठिकोटिया उप्पीळेन्तो विय एकदेसमेव सम्मसन्तो’’ति। तत्थ ञाणेन नाम यावता नेय्यं पवत्तितब्बं, तथा अपवत्तनतो ‘‘यट्ठिकोटिया उप्पीळेन्तो विया’’तिआदि वुत्तम्। अनुपदधम्मविपस्सनाय अभावतो ‘‘एकदेसमेव सम्मसन्तो’’ति वुत्तम्।&lt;br&gt;&#xA;बुद्धानं सम्मसनचारो दससहस्सिलोकधातुयं सत्तसन्तानगता, अनिन्द्रियबद्धा च सङ्खाराति वदन्ति, कोटिसतसहस्सचक्कवाळेसूति अपरे। तथा हि अद्धत्तयवसेन पटिच्चसमुप्पादनयं ओसरित्वा छत्तिंसकोटिसतसहस्समुखेन बुद्धानं महावजिरञाणं पवत्तम्। पच्चेकबुद्धानं ससन्तानगतेहि सद्धिं मज्झिमदेसवासिसत्तसन्तानगता अनिन्द्रियबद्धा च सम्मसनचारोति वदन्ति, जम्बुदीपवासिसत्तसन्तानगताति केचि। धम्मसेनापतिनोपि यथावुत्तसावकानं विपस्सनाभूमियेव सम्मसनचारो। तत्थ पन थेरो सातिसयं निरवसेसं अनुपदधम्मं विपस्सि। तेन वुत्तं – ‘‘सावकानं सम्मसनचारं निप्पदेसं सम्मसी’’ति।&lt;br&gt;&#xA;तत्थ ‘‘सावकानं विपस्सनाभूमी’’ति एत्थ सुक्खविपस्सका लोकियाभिञ्ञप्पत्ता पकतिसावका अग्गसावका पच्चेकबुद्धा सम्मासम्बुद्धाति छसु जनेसु सुक्खविपस्सकानं झानाभिञ्ञाहि अनधिगतपञ्ञानेपुञ्ञत्ता अन्धानं विय इच्छितपदेसोक्कमनं विपस्सनाकाले इच्छिकिच्छितधम्मविपस्सना नत्थि। ते यथापरिग्गहितधम्ममत्तेयेव ठत्वा विपस्सनं वड्ढेन्ति। लोकियाभिञ्ञप्पत्ता पन पकतिसावका येन मुखेन विपस्सनं आरभन्ति; ततो अञ्ञेन विपस्सनं वित्थारिकं कातुं सक्कोन्ति विपुलञाणत्ता। महासावका अभिनीहारसम्पन्नत्ता ततो सातिसयं विपस्सनं वित्थारिकं कातुं सक्कोन्ति। अग्गसावकेसु दुतियो अभिनीहारसम्पत्तिया समाधानस्स सातिसयत्ता विपस्सनं ततोपि वित्थारिकं करोति। पठमो पन ततो महापञ्ञताय सावकेहि असाधारणं वित्थारिकं करोति। पच्चेकबुद्धो तेहिपि महाभिनीहारताय अत्तनो अभिनीहारानुरूपं ततोपि वित्थारिकविपस्सनं करोन्ति। बुद्धानं, सम्मदेव, परिपूरितपञ्ञापारमिपभावित-सब्बञ्ञुतञ्ञाणाधिगमनस्स अनुरूपायाति। यथा नाम कतवालवेधपरिचयेन सरभङ्गसदिसेन धनुग्गहेन खित्तो सरो अन्तरा रुक्खलतादीसु असज्जमानो लक्खणेयेव पतति; न सज्जति न विरज्झति, एवं अन्तरा असज्जमाना अविरज्झमाना विपस्सना सम्मसनीयधम्मेसु याथावतो नानानयेहि पवत्तति। यं महाञाणन्ति वुच्चति, तस्स पवत्तिआकारभेदो गणतो वुत्तोयेव।&lt;br&gt;&#xA;एतेसु च सुक्खविपस्सकानं विपस्सनाचारो खज्जोतपभासदिसो, अभिञ्ञप्पत्तपकतिसावकानं दीपपभासदिसो, महासावकानं ओक्कापभासदिसो, अग्गसावकानं ओसधितारकापभासदिसो, पच्चेकबुद्धानं चन्दपभासदिसो, सम्मासम्बुद्धानं रस्मिसहस्सपटिमण्डितसरदसूरियमण्डलसदिसो उपट्ठासि। तथा सुक्खविपस्सकानं विपस्सनाचारो अन्धानं यट्ठिकोटिया गमनसदिसो, लोकियाभिञ्ञप्पत्तपकतिसावकानं दण्डकसेतुगमनसदिसो, महासावकानं जङ्घसेतुगमनसदिसो, अग्गसावकानं सकटसेतुगमनसदिसो, पच्चेकबुद्धानं महाजङ्घमग्गगमनसदिसो, सम्मासम्बुद्धानं महासकमग्गगमनसदिसोति वेदितब्बो।&lt;br&gt;&#xA;अरहत्तञ्च किर पत्वाति एत्थ किर-सद्दो अनुस्सवलद्धोयमत्थोति दीपेतुं वुत्तो। पत्वा अञ्ञासि अत्तनो विपस्सनाचारस्स महाविसयत्ता तिक्खविसदसूरभावस्स च सल्लक्खणेन। कथं पनायं महाथेरो दन्धं अरहत्तं पापुणन्तो सीघं अरहत्तं पत्ततो पञ्ञाय अत्तानं सातिसयं कत्वा अञ्ञासीति आह – ‘‘यथा ही’’तिआदि। महाजटन्ति महाजालसाखं अतिविय सिब्बितजालम्। यट्ठिं पन सारं वा उजुं वा न लभति वेणुग्गहणे अनुच्चिनित्वा वेणुस्स गहितत्ता। एवंसम्पदन्ति यथा तेसु पुरिसेसु एको वेळुग्गहणे अनुच्चिनित्वा वेळुयट्ठिं गण्हाति, एको उच्चिनित्वा, एवं निप्फत्तिकम्। पधानन्ति भावनानुयुञ्जनम्।&lt;br&gt;&#xA;सत्तसट्ठि ञाणानीति पटिसम्भिदामग्गे (पटि॰ म॰ १.७३ मातिका) आगतेसु तेसत्ततिया ञाणेसु ठपेत्वा छ असाधारणञाणानि सुतमयञाणादीनि पटिभानपटिसम्भिदाञाणपरियोसानानि सत्तसट्ठि ञाणानि। तानि हि सावकेहि पविचितब्बानि, न इतरानि। सोळसविधं पञ्ञन्ति (सं॰ नि॰ अट्ठ॰ ३.५.३७९; सं॰ नि॰ टी॰ ३.५.३७९) महापञ्ञादिका, नवानुपुब्बविहारसमापत्तिपञ्ञाति इदं सोळसविधं पञ्ञम्।&lt;br&gt;&#xA;तत्राति तस्स। इदं होतीति इदं दानि वुच्चमानं अनुपुब्बसम्मसनं होति। विपस्सनाकोट्ठासन्ति वितक्कादिसम्मसितब्बधम्मविभागेन विभत्तविपस्सनाभागम्।&lt;br&gt;&#xA;९४. पठमे झानेति उपसिलेसे भुम्मं, तस्मा ये पठमे झाने धम्माति ये पठमज्झानसंसट्ठा धम्माति अत्थो। अन्तोसमापत्तियन्ति च समापत्तिसहगते चित्तुप्पादे समापत्तिसमञ्ञं आरोपेत्वा वुत्तम्। ववत्थिताति कतववत्थना निच्छिता। परिच्छिन्नाति ञाणेन परिच्छिन्ना सलक्खणतो परिच्छिज्ज ञाता। ओलोकेन्तोति ञाणचक्खुना पच्चक्खतो पस्सन्तो। अभिनिरोपनं आरम्मणे चित्तस्स आरोपनम्। अनुमज्जनं आरम्मणे चित्तस्स अनुविचारणम्। फरणं पणीतरूपेहि कायस्स ब्यापनं, विप्फारिकभावो वा। सातन्ति सातमधुरता। अधिक्खेपो विक्खेपस्स पटिपक्खभूतं समाधानम्। फुसनं इन्द्रियविसयविञ्ञाणस्स ततो उप्पज्जित्वा आरम्मणे फुसनाकारेन विय पवत्ति। वेदयितं आरम्मणानुभवनम्। सञ्जाननं नीलादिवसेन आरम्मणस्स सल्लक्खणम्। चेतयितं चेतसो ब्यापारो। विजाननं आरम्मणूपलद्धि। कत्तुकम्यता चित्तस्स आरम्मणेन अत्थिकता। तस्मिं आरम्मणे अधिमुच्चनं, सन्निट्ठानं वा अधिमोक्खो। कोसज्जपक्खे पतितुं अदत्वा चित्तस्स पग्गण्हनं पग्गाहो, अधिग्गहोति अत्थो। आरम्मणं उपगन्त्वा ठानं, अनिस्सज्जनं वा उपट्ठानम्। समप्पवत्तेसु अस्सेसु सारथि विय सकिच्चपसुतेसु सम्पयुत्तेसु अज्झुपेक्खनं मज्झत्तता। सम्पयुत्तधम्मानं आरम्मणे अनुनयनं संचरणं अनुनयो। सभावतोति यथाभूतसभावतो। सोळसन्नं एव चेत्थ धम्मानं गहणं तेसंयेव थेरेन ववत्थापितभावतो, ते एवस्स तदा उपट्ठहिंसु, न इतरेति वदन्ति। वीरियसतिग्गहणेन चेत्थ इन्द्रियभावसामञ्ञतो सद्धापञ्ञा; सतिग्गहणेनेव एकन्तानवज्जभावसामञ्ञतो पस्सद्धिआदयो छ युगळा; अलोभादोसा च सङ्गहिता झानचित्तुप्पादपरियापन्नत्ता तेसं धम्मानम्। थेरेन च धम्मा ववत्थानसामञ्ञतो आरद्धा। ते न उपट्ठहिंसूति न सक्का वत्तुन्ति अपरे।&lt;br&gt;&#xA;विदिता उप्पज्जन्तीति उप्पादेपि नेसं वेदनानं पजाननं होतियेवाति अत्थो। सेसपदद्वयेपि एसेव नयो। तं जानातीति तंञाणो, तस्स भावो तंञाणता, ञाणस्स अत्तसंवेदनन्ति अत्थो। तंसमानयोगक्खमाहि सम्पयुत्तधम्मा। ञाणबहुताति ञाणस्स बहुभावो, एकचित्तुप्पादे अनेकञाणताति अत्थो। इदानि तमेवत्थं विवरितुं, ‘‘यथा ही’’तिआदि वुत्तम्। न सक्का जानितुं आरम्मणकरणस्स अभावतो। असम्मोहावबोधो च ईदिसस्स ञाणस्स नत्थि। एकेकमेव ञाणं उप्पज्जति तस्मिं खणे एकस्सेव आवज्जनस्स उप्पज्जनतो, न च आवज्जनेन विना चित्तुप्पत्ति अत्थि। वुत्तञ्हेतं –&lt;br&gt;&#xA;‘‘चुल्लासीतिसहस्सानि, कप्पा तिट्ठन्ति ये मरू।&lt;br&gt;&#xA;न त्वेव तेपि जीवन्ति, द्वीहि चित्तेहि संयुता’’ति॥ (महानि॰ १०, ३९) च,&lt;br&gt;&#xA;‘‘नत्थि चित्ते युगा गही’’ति च –&lt;br&gt;&#xA;वत्थारम्मणानं परिग्गहिततायाति यस्मिञ्च आरम्मणे ये झानधम्मा पवत्तन्ति, तेसं वत्थारम्मणानं पगेव ञाणेन परिच्छिज्ज गहितत्ता। यथा नाम मिगसूकरादीनं आसयेपरिग्गहिते तत्र ठिता मिगा वा सूकरा वा ततो उट्ठानतोपि आगमनतोपि नेसादस्स सुखग्गहणा होन्ति, एवंसम्पदमिदम्। तेनाह ‘‘थेरेन ही’’तिआदि। तेनाति वत्थारम्मणानं परिग्गहितभावेन। अस्साति थेरस्स। तेसं धम्मानन्ति झानचित्तुप्पादपरियापन्नानं धम्मानम्। उप्पादं आवज्जन्तस्सातिआदिना उप्पादादीसु यं यदेव आरब्भ ञाणं उप्पज्जति; तस्मिं तस्मिं खणे तस्स तस्सेव चस्स पाकटभावो दीपितो। न हि आवज्जनेन विना ञाणं उप्पज्जति। अहुत्वा सम्भोन्तीति पुब्बे अविज्जमाना हुत्वा सम्भवन्ति, अनुप्पन्ना उप्पज्जन्तीति अत्थो। उदयं पस्सति तेसं धम्मानं, ‘‘अहुत्वा सम्भोन्ती’’ति उप्पादक्खणसमङ्गिभावदस्सनतो। पुब्बे अभावबोधको हि अत्तलाभो धम्मानं उदयो। हुत्वाति उप्पज्जित्वा। पटिवेन्तीति पटि खणे खणे विनस्सन्ति। वयं पस्सति, ‘‘हुत्वा पटिवेन्ती’’ति तेसं धम्मानं भङ्गक्खणसमङ्गिभावदस्सनतो। विद्धंसभावबोधको हि धम्मानं विज्जमानतो वयो।&lt;br&gt;&#xA;तेसु धम्मेसु नत्थि एतस्स उपयो रागवसेन उपगमनन्ति अनुपयो, अननुरोधो। हुत्वा विहरतीति योजना। तथा नत्थि एतस्स अपायो पटिघवसेन अपगमनन्ति अनपायो, अविरोधो। ‘‘एतं मम, एसो मे अत्था’’ति तस्स तण्हादिट्ठिअभिनिवेसाभावतो तण्हादिट्ठिनिस्सयेहि अनिस्सितो। अप्पटिबद्धोति अनुपयानिस्सितभावतो विपस्सनाय परिबन्धवसेन छन्दरागेन न पटिबद्धो न विबन्धितो। विप्पमुत्तोति ततो एव विक्खम्भनविमुत्तिवसेन कामरागतो विमुत्तो। विसंयुत्तो विक्खम्भनवसेनेव पटिपक्खधम्मेहि विसंयुत्तो।&lt;br&gt;&#xA;किलेसमरियादा तेन कता भवेय्याति अन्तोसमापत्तियं पवत्ते सोळस धम्मे आरब्भ पवत्तमानं विपस्सनावीथिं भिन्दित्वा सचे रागादयो उप्पज्जेय्युं; तस्स विपस्सनावीथिया किलेसमरियादा तेन चित्तेन, चित्तसमङ्गिना वा कता भवेय्य। तेसूति तेसु धम्मेसु। अस्साति थेरस्स। एकोपीति रागादीसु एकोपीति च वदन्ति। वुत्ताकारेन एकच्चानं अनापाथगमने सति विपस्सना न तेसु धम्मेसु निरन्तरप्पवत्ताति आरम्मणमरियादा भवेय्य। विक्खम्भितपच्चनीकत्ताति विपस्सनाय पटिपक्खधम्मानं पगेव विक्खम्भितत्ता इदानिपि विक्खम्भेतब्बा किलेसा नत्थीति वुत्तम्।&lt;br&gt;&#xA;इतोति पठमज्झानतो। अनन्तरोति उपरिमो झानादिविसेसो। तस्स पजाननस्साति, ‘‘अत्थि उत्तरि निस्सरण’’न्ति एवं पवत्तजाननस्स। बहुलीकरणेनाति पुनप्पुनं उप्पादनेन।&lt;br&gt;&#xA;सम्पसादनट्ठेनाति किलेसकालुसियापगमनेन, तस्स विचारक्खोभविगमेन वा चेतसो सम्मदेव पासादिकभावेन।&lt;br&gt;&#xA;वीरियं सति उपेक्खाति आगतट्ठाने पारिसुद्धिउपेक्खा, अदुक्खमसुखावेदनाति एत्थ झानुपेक्खाति, ‘‘सुखट्ठाने वेदनुपेक्खावा’’ति वुत्तम्। सुखट्ठानेति च पठमज्झानादीसु सुखस्स वुत्तट्ठाने। पस्सद्धत्ताति समधुरचेतयितभावेन आरम्मणे विसटवित्थतभावतो यो सो चेतसो आभोगो वुत्तो। सामञ्ञफलादीसु सतिया पारिसुद्धि, सा थन अत्थतो सतिविनिमुत्ता नत्थीति आह ‘‘परिसुद्धासतियेवा’’ति। पारिसुद्धिउपेक्खा, न झानुपेक्खादयो।&lt;br&gt;&#xA;९५. ईदिसेसु ठानेसु सतिया न कदाचिपि ञाणविरहो अत्थीति आह – ‘‘ञाणेन सम्पजानो हुत्वा’’ति। तथा हि ततियज्झाने, ‘‘सतिमा सुखविहारी’’ति एत्थ सम्पजानोति अयमत्थो वुत्तो एव होति । न सावकानं अनुपदधम्मविपस्सना होति सङ्खारावसेससुखुमप्पवत्तिया दुविञ्ञेय्यत्ता विनिब्भुजित्वा गहेतुं असक्कुणेय्यभावतो। तेनाह – ‘‘कलापविपस्सनं दस्सेन्तो एवमाहा’’ति।&lt;br&gt;&#xA;९६. पञ्ञाय चस्सदिस्वा आसवा परिक्खीणा होन्तीति दस्सनसमकालं खीयमाना आसवा, ‘‘दिस्वा परिक्खीणा होन्ती’’ति वुत्ता। समानकालेपि हि एदिसो सद्दप्पयोगो दिस्सति –&lt;br&gt;&#xA;‘‘चक्खुञ्च पटिच्च रूपे च उप्पज्जति चक्खुविञ्ञाण’’न्ति (म॰ नि॰ १.२०४, ४००; ३.४२१, ४२५, ४२६; सं॰ नि॰ २.४३-४५; २.४.६०; कथा॰ ४६५, ४६७)।&lt;br&gt;&#xA;‘‘निहन्त्वा तिमिरं सब्बं, उग्गतेजो समुग्गतो।&lt;br&gt;&#xA;वेरोचनो रस्मिमाली, लोकचक्खुपभङ्करो’’ति॥ (पट्ठा॰ अनुटी॰ १.२५-३४; विसुद्धि॰ महाटी॰ २.५८०) च –&lt;br&gt;&#xA;एवमादीसु। हेतुअत्थो वा अयं दिस्वासद्दो असमानकत्तुको यथा – ‘‘घतं पिवित्वा बलं होति, सीहं दिस्वा भयं होती’’ति (विसुद्धि॰ महाटी॰ २.८०२)। दस्सनहेतुको हि आसवानं परिक्खयो परिञ्ञासच्छिकिरियाभावनाभिसमये सति पहानाभिसमयस्स लब्भनतो। युगनद्धं आहरित्वाति पठमज्झानं समापज्जित्वा वुट्ठाय तत्थ झानधम्मे सम्मसन्तो समथविपस्सनं युगनद्धं भावेति। एवं याव नेवसञ्ञानासञ्ञायतनं समापज्जित्वा वुट्ठाय तत्थ सम्मसन्तो समथविपस्सनं युगनद्धं कत्वा यथा थेरो अरहत्तं पापुणि। तं सन्धाय वुत्तं – ‘‘अरहत्तं पत्तवारो इध गहितो’’ति। इधाति इमस्मिं सुत्ते। दीघनखसुत्तदेसनाय (म॰ नि॰ २.२०५-२०६) हि थेरो अरहत्तं पत्तो। तदा च अनागामी हुत्वा निरोधं समापज्जतीति वचनअवसरो नत्थि, तस्मा वुत्तं – ‘‘अरहत्तं पत्तवारो इध गहितो’’ति। यदि एवं – ‘‘सब्बसो नेवसञ्ञानासञ्ञायतनं समतिक्कम्म सञ्ञावेदयितनिरोधं उपसम्पज्ज विहरती’’ति इदं कस्मा वुत्तन्ति? थेरे विज्जमाने पण्डितगुणे अनवसेसतो दस्सेत्वा अरहत्तनिकूटेन देसनं निट्ठापेतुम्। निरोधसमापज्जनं पन थेरस्स आचिण्णसमाचिण्णम्। तेनाह ‘‘निरोधं पन…पे॰… वदन्ती’’ति। तेन फलसमापत्तिम्पि अन्तरा समापज्जतियेवाति दस्सेति।&lt;br&gt;&#xA;वोमिस्सं विवरितुं ‘‘तत्थस्सा’’तिआदि वुत्तम्। तत्थ ‘‘निरोधं समापज्जिस्सामी’’ति आभोगेन समथविपस्सनं युगनद्धं आहरित्वा ठितस्स निरोधसमापत्ति सीसं नाम होति, तस्स आभोगवसेन निरोधस्स वारो आगच्छति। फलसमापत्ति गूळ्हो होति, ‘‘फलसमापत्तिं समापज्जिस्सामी’’ति आभोगस्स अभावतो। फलसमापत्ति सीसं होतीति एत्थापि वुत्तनयेन अत्थो वेदितब्बो। एतेन आभोगपटिबद्धमेतेसं आगमनन्ति दीपितन्ति वेदितब्बम्। जम्बुदीपवासिनो थेरा पनातिआदि अट्ठकथारुळ्हमेव तं वचनम्। अन्तोसमापत्तियन्ति निरोधं समापन्नकाले। तिसमुट्ठानिकरूपधम्मेति उतुकम्माहारवसेन तिसमुट्ठानिकरूपधम्मे।&lt;br&gt;&#xA;९७. चिण्णवसितन्ति पटिपक्खदूरिभावेन सुभावितवसीभावम्। निप्फत्तिं पत्तोति उक्कंसपरिनिप्फत्तिं पत्तो। उरे वायामजनिताय ओरसो। पभावितन्ति उप्पादितम्। धम्मेनाति अरियमग्गधम्मेन। तस्स हि अधिगमेन अरियाय जातिया जातो निब्बत्तोति कत्वा, ‘‘धम्मजो धम्मनिम्मितो’’ति वुच्चति। धम्मदायस्साति नवविधस्स लोकुत्तरधम्मदायस्स। आदियनतोति गण्हनतो, ससन्ताने उप्पादनतोति अत्थो। सेसं सुविञ्ञेय्यमेव।&lt;br&gt;&#xA;अनुपदसुत्तवण्णनाय लीनत्थप्पकासना समत्ता।&lt;/p&gt;</description>
    </item>
    <item>
      <title>०३. सुञ्ञतवग्गो</title>
      <link>https://vishvAsa.github.io/pALi/03_TIkA/02_suttapiTaka/02_majjhimanikAya/03_uparipaNNAsa-TIkA/03_su~n~natavaggo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/02_suttapiTaka/02_majjhimanikAya/03_uparipaNNAsa-TIkA/03_su~n~natavaggo/</guid>
      <description>&lt;p&gt;३. सुञ्ञतवग्गो&lt;/p&gt;&#xA;&lt;h2 id=&#34;१-चळसञञतसततवणणन&#34;&gt;१. चूळसुञ्ञतसुत्तवण्णना&lt;/h2&gt;&#xA;&lt;p&gt;१७६. कालपरिच्छेदं कत्वाति समापज्जन्तेहि नाम कालपरिच्छेदो कातब्बो। थेरो पन भगवतो वत्तकरणत्थं कालपरिच्छेदं करोति, ‘‘एत्तके काले वीतिवत्ते इदं नाम भगवतो कातब्ब’’न्ति। सो तत्थकंयेव समापत्तिं समापज्जित्वा वुट्ठाति, तं सन्धाय वुत्तं ‘‘कालपरिच्छेदं कत्वा’’ति। सुञ्ञताफलसमापत्तिं अप्पेत्वाति एतेन इतरे, ‘‘न सोतापन्नसकदागामी फलसमापत्तिं समापज्जन्ती’’ति वदन्ति, तं वादं पटिसेधेति। सुञ्ञतोति अत्तसुञ्ञतो च निच्चसुञ्ञतो च सङ्खारा उपट्ठहिंसु। सेक्खानञ्हि सुञ्ञतापटिवेधो पादेसिको सुभसुखसञ्ञानं अप्पहीनत्ता, तस्मा सो थेरो सुञ्ञताकथं सोतुकामो जातो। धुरेन धुरं पहरन्तेन वियाति रथधुरेन रथधुरं पहरन्तेन विय कत्वा उजुकमेव सुञ्ञता…पे॰… वत्थुं न सक्काति योजना। एकं पदन्ति एकं सुञ्ञतापदम्।&lt;br&gt;&#xA;पुब्बेपाहन्तिआदिना भगवा पठमबोधियम्पि अत्तनो सुञ्ञताविहारबाहुल्लं पकासेतीति दस्सेन्तो ‘‘पठमबोधियम्पी’’ति आह। एकोतिआदि थेरस्स सुञ्ञताकथाय भाजनभावदस्सनत्थम्। सोतुन्ति अट्ठिं कत्वा मनसि कत्वा सब्बचेतसा समन्नाहरित्वा सोतुम्पि। उग्गहेतुम्पिति यथाभूतं धम्मं धारणपरिपुच्छापरिचयवसेन हदयेन उग्गहितं सुवण्णभाजने पक्खित्तसीहवसा विय अविनट्ठे कातुम्पि। कथेतुम्पीति वित्थारेन परेसं दस्सेतुम्पि सक्का। तत्थाति मिगारमातुपासादे। कट्ठरूपपोत्थकरूपचित्तरूपवसेन कताति थम्भादीसु उत्तिरित्वा कतानं कट्ठरूपानं, निय्यूहादीसु पटिमावसेन रचितानं पोत्थकरूपानं, सित्तिपस्से चित्तकम्मवसेन विरचितानं चित्तरूपानञ्च कता निट्ठपिता। वेस्सवणमन्धातादीनन्ति पटिमारूपेन कतानं वेस्सवणमन्धातुसक्कादीनम्। चित्तकम्मवसेनाति आरामादिचित्तकम्मवसेन। सण्ठितम्पीति अवयवभावेन सण्ठितं हुत्वा ठितम्पि। जिण्णपटिसङ्खरणत्थन्ति जिण्णानं निय्यूहकूटागारपासादावयवानं अभिसङ्खरणत्थाय तस्मिं तस्मिं ठाने रहस्ससञ्ञाणेन ठपितम्। ‘‘परिभुञ्जिस्सामी’’ति तस्मिं तस्मिं किच्चे विनियुञ्जनवसेन परिभुञ्जितब्बस्स। एतं वुत्तन्ति, ‘‘अयं मिगारमातुपासादो सुञ्ञो’’तिआदिकं वुत्तम्।&lt;br&gt;&#xA;निच्चन्ति सब्बकालं रत्तिञ्च दिवा च। एकभावं एकं असुञ्ञतन्ति पच्चत्ते उपयोगवचनं, एकत्तं एको असुञ्ञतोति अत्थो। गामोति पवत्तनवसेनाति गेहसन्निवेसवीथिचच्चरसिङ्घाटकादिके उपादाय गामोति लोकुप्पत्तिवसेन। किलेसवसेनाति तत्थ अनुनयपटिघवसेन। एसेव नयोति इमिना ‘‘पवत्तवसेन वा किलेसवसेन वा उप्पन्नं मनुस्ससञ्ञ’’न्ति इममत्थं अतिदिसति। एत्थ च यथा गामग्गहणेन घरादिसञ्ञा सङ्गहिता, एवं मनुस्सग्गहणेन इत्थिपुरिसादिसञ्ञा सङ्गहिता। यस्मा रुक्खादिके पटिच्च अरञ्ञसञ्ञा तत्थ पब्बतवनसण्डादयो अन्तोगधा, तस्मा तत्थ विज्जमानम्पि तं विभागं अग्गहेत्वा एकं अरञ्ञंयेव पटिच्च अरञ्ञसञ्ञं मनसि करोति। ओतरतीति अनुप्पविसति। अधिमुच्चतीति निच्छिनोति। पवत्तदरथाति तथारूपाय पस्सद्धिया अभावतो ओळारिकधम्मप्पवत्तिसिद्धा दरथा। किलेसदरथाति अनुनयपटिघसम्भवा किलेसदरथा। दुतियपदेति ‘‘ये अस्सु दरथा मनुस्ससञ्ञं पटिच्चा’’ति इमस्मिं पदे। मनसिकारसन्तताय, – ‘‘नायं पुब्बे विय ओळारिका, धम्मप्पवत्ती’’ति सङ्खारदस्सनदरथानं सुखुमता सल्लहुकता च चरितत्थाति आह ‘‘पवत्तदरथमत्ता अत्थी’’ति।&lt;br&gt;&#xA;यं किलेसदरथजातं, तं इमिस्सा दरथसञ्ञाय न होतीति योजना। पवत्तदरथमत्तं अवसिट्ठं होति, विज्जमानमेव अत्थि इदन्ति पजानातीति योजना। सुञ्ञता निब्बत्तीति सुञ्ञतन्ति पवत्ति। सुञ्ञता सहचरितञ्हि सुञ्ञं, इध सुञ्ञताति वुत्ता।&lt;br&gt;&#xA;१७७. अस्साति भगवतो एवं इदानि वुच्चमानाकारेन चित्तप्पवत्ति अहोसि। अच्चन्तसुञ्ञतन्ति ‘‘परमानुत्तर’’न्ति वुत्तं अरहत्तं देसेस्सामीति। अरञ्ञसञ्ञाय विसेसानधिगमनतोति, ‘‘अरञ्ञं अरञ्ञ’’न्ति मनसिकारेन झानादिविसेसस्स अधिगमाभावतो, ‘‘पथवी’’ति मनसिकारेन विसेसाधिगमनतो। इदानि तमेवत्थं उपमाय विभावेतुं ‘‘यथा ही’’तिआदि वुत्तम्। एवं सन्तेति एवं वपिते सालिआदयो सम्पज्जन्ति। धुवसेवनन्ति नियतसेवनं पारिहारियकम्मट्ठानम्। पटिच्चाति एत्थ ‘‘सम्भूत’’न्ति वचनसेसो इच्छितोति आह ‘‘पटिच्च सम्भूत’’न्ति। पथविं पटिच्च सम्भूता हि सञ्ञाति।&lt;br&gt;&#xA;पथवीकसिणे सो पथवीसञ्ञी होति, न पकतिपथवियम्। तस्साति पथवीकसिणस्स। तेहीति गण्डादीहि। सुट्ठु विहतन्ति यथा वलीनं लेसोपि न होति, एवं सम्मदेव आकोटितम्। नदीतळाकादीनं तीरप्पदेसो उदकस्स आकरट्ठेन कूलं, उन्नतभावतो उग्गतं कूलं वियाति उक्कूलं, भूमिया उच्चट्ठानम्। विगतं कूलन्ति विक्कूलं, नीचट्ठानम्। तेनाह ‘‘उच्चनीच’’न्ति। एकं सञ्ञन्ति एकं पथवीतिसञ्ञंयेव।&lt;br&gt;&#xA;१८२. सतिपि सङ्खारनिमित्तविरहे यादिसानं निमित्तानं अभावेन ‘‘अनिमित्त’’न्ति वुच्चति, तानि दस्सेतुं, ‘‘निच्चनिमित्तादिविरहितो’’ति वुत्तम्। चतुमहाभूतिकं चतुमहाभूतनिस्सितम्। सळायतनपटिसंयुत्तं चक्खायतनादिसळायतनसहितम्।&lt;br&gt;&#xA;१८३. विपस्सनाय पटिविपस्सनन्ति धम्मानञ्च पुन विपस्सनम्। इधाति अत्तनो पच्चक्खभूतयथाधिगतमग्गफलं वदतीति आह – ‘‘अरियमग्गे चेव अरियफले चा’’ति। उपादिसेसदरथदस्सनत्थन्ति सब्बसो किलेसुपधिया पहीनाय खन्धोपधि अविसिट्ठा, तप्पच्चया दरथा उपादिसेसदरथा, तं दस्सनत्थम्। यस्मा विसयतो गामसञ्ञा ओळारिका, मनुस्ससञ्ञा सुखुमा, तस्मा मनुस्ससञ्ञाय गामसञ्ञं निवत्तेत्वा। यस्मा पन मनुस्ससञ्ञापि सभागवत्थुपरिग्गहतो ओळारिका, सभागवत्थुतो अरञ्ञसञ्ञा सुखुमा, तस्मा अरञ्ञसञ्ञाय मनुस्ससञ्ञं निवत्तेत्वा। पथवीसञ्ञादिनिवत्तने कारणं हेट्ठा सुत्तन्तरेसु च वुत्तमेव। अनुपुब्बेनाति मग्गप्पटिपाटिया। निच्चसारादीनं सब्बसो अवत्थुताय अच्चन्तमेव सुञ्ञत्ता अच्चन्तसुञ्ञता।&lt;br&gt;&#xA;१८४. सुञ्ञतफलसमापत्तिन्ति सुञ्ञतविमोक्खस्स फलभूतत्ता, सुञ्ञतानुपस्सनाय वसेन समापज्जितब्बत्ता च सुञ्ञतफलसमापत्तिन्ति लद्धनामं अरहत्तफलसमापत्तिम्। यस्मा अतीते पच्चेकसम्बुद्धा अहेसुं, अनागते भविस्सन्ति, इदानि पन बुद्धसासनस्स धरमानत्ता पच्चेकबुद्धा न वत्तन्ति, तस्मा पच्चेकबुद्धग्गहणं अकत्वा, ‘‘एतरहिपि बुद्धबुद्धसावकसङ्खाता’’इच्चेव वुत्तम्। न हि बुद्धसासने धरन्ते पच्चेकबुद्धा भवन्ति। सेसं सुविञ्ञेय्यमेव।&lt;br&gt;&#xA;चूळसुञ्ञतसुत्तवण्णनाय लीनत्थप्पकासना समत्ता।&lt;/p&gt;</description>
    </item>
    <item>
      <title>०४. विभङ्गवग्गो</title>
      <link>https://vishvAsa.github.io/pALi/03_TIkA/02_suttapiTaka/02_majjhimanikAya/03_uparipaNNAsa-TIkA/04_vibhangavaggo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/02_suttapiTaka/02_majjhimanikAya/03_uparipaNNAsa-TIkA/04_vibhangavaggo/</guid>
      <description>&lt;p&gt;४. विभङ्गवग्गो&lt;/p&gt;&#xA;&lt;h2 id=&#34;१-भददकरततसततवणणन&#34;&gt;१. भद्देकरत्तसुत्तवण्णना&lt;/h2&gt;&#xA;&lt;p&gt;२७२. एका रत्ति एकरत्तो, भद्दो एकरत्तो एतस्साति भद्देकरत्तं, विपस्सनं परिब्रूहेन्तो पुग्गलो। तेनाह – ‘‘विपस्सनानुयोगसमन्नागतत्ता’’ति। तं उद्दिस्स पवत्तिया पन भद्देकरत्तसहचरणतो भद्देकरत्तो। तेनाह भगवा – ‘‘भद्देकरत्तस्स वो, भिक्खवे, उद्देसञ्च विभङ्गञ्च देसेस्सामी’’ति। देसेतब्बमत्थं उद्दिसति एतेनाति उद्देसो, सङ्खेपदेसना एव। यस्मा पन निद्देसपदानं जननिट्ठाने ठितत्ता माता वियाति मातिकाति वुच्चति, तस्माह ‘‘उद्देसन्ति मातिक’’न्ति। उद्दिट्ठमत्थं विभजति एतेनाति विभङ्गो वित्थारदेसना, तेनाह – ‘‘वित्थारभाजनिय’’न्ति ‘‘यथाउद्दिट्ठमत्थं वित्थारतो भाजेति विभजति एतेना’’ति कत्वा।&lt;br&gt;&#xA;उप्पादादिखणत्तयं पत्वा अतिक्कमं अतिक्कन्तं अतीतम्। तं पन अत्थतो विगतं खन्धपञ्चकन्ति आह ‘‘अतीते खन्धपञ्चके’’ति। तण्हादिट्ठीहि नानुगच्छेय्याति तण्हादिट्ठाभिनन्दनाहि नानुभवेय्य, नाभिनन्देय्याति अत्थो। यथा ‘‘निच्च’’न्तिआदिना विपरीतग्गाहवसेन अतीतेसु रूपादीसु मिच्छाअभिनिविसनं परामासो दिट्ठाभिनन्दना; एवं ‘‘निच्च’’न्तिआदिना विपरीतग्गाहवसेन अनागतेसु रूपादीसु मिच्छाअभिनिविसनं परामासो दिट्ठि कम्मसमादानं दिट्ठिपत्थनाति तं पटिक्खिपन्तो आह – ‘‘तण्हादिट्ठीहि न पत्थेय्या’’ति। यदतीतन्ति एत्थ इति-सद्दो आदिअत्थो। तेन ‘‘अपत्त’’न्ति पदं सङ्गण्हाति। तम्पि हि कारणवचनम्। तेनाह ‘‘यस्मा चा’’ति। तत्थायमधिप्पायो, ‘‘अतीतं तण्हादिवसेन नाभिनन्दितब्बं सब्बसो अविज्जमानत्ता ससविसाणं विय, तथा अनागतम्पि न पत्थेतब्ब’’न्ति। तत्थ सिया – अतीतं नाभिनन्दितब्बं अभिनन्दनाय निप्पयोजनत्ता, अनागतपत्थना पन सफलापि सियाति न सब्बसो पटिक्खिपितब्बाति? न, तस्सापि सविघातभावेन पटिक्खिपितब्बतो। तेनाह ‘‘यस्मा’’तिआदि। तत्थ पहीनन्ति निस्सट्ठसभावम्। निरुद्धन्ति भग्गम्। अत्थङ्गतन्ति विनासम्। अप्पत्तन्ति सभावं उप्पादादिकं असम्पत्तम्। अजातन्ति न जातम्। अनिब्बत्तन्ति तस्सेव वेवचनम्।&lt;br&gt;&#xA;यत्थ यत्थाति यस्मिं यस्मिं खणे, यस्मिं यस्मिं वा धम्मपुञ्जे उप्पन्नं, तं सब्बम्पि असेसेत्वा। अरञ्ञादीसु वाति वा-सद्दो अनियमत्थो। तेन अरञ्ञे वा रुक्खमूले वा पब्बतकन्दरादीसु वाति ठाननियमाभावा अनुपस्सनाय सातच्चकारितं दस्सेति। यमकादिवसेन परिब्रूहियमाना विपस्सना विय पटिपक्खेहि अकोपनियाव होतीति आह – ‘‘असंहीरं असंकुप्पन्ति इदं विपस्सनापटिविपस्सनादस्सनत्थं वुत्त’’न्ति। गाथायमयमत्थो विपस्सनावसेन युज्जतीति आह – ‘‘विपस्सना ही’’तिआदि। किं एताय परियायकथायाति निप्परियायतोव असंहीरं असंकुप्पं दस्सेतुं, ‘‘अथ वा’’तिआदि वुत्तम्। कथं पन निच्चस्स निब्बानस्स अनुब्रूहना होतीति आह ‘‘पुनप्पुन’’न्तिआदि। एतेन तदारम्मणधम्मा ब्रूहनाय, तेसं आरम्मणम्पि अत्थतो अनुब्रूहितं नाम होति बहुलं मनसिकारेनाति दस्सेति।&lt;br&gt;&#xA;आदितो तापनं आतापनं, तेन आरम्भधातुमाह। परितो तापनं परितापनं, तेन निक्कमधातुपरक्कमधातुयो चाति। तस्स सेनाति तस्स मच्चुनो सहकरणट्ठेन सेना वियाति सेना। सङ्गरोतिआदीसु मित्ताकारग्गहणेन सामपयोगमाह। लञ्जग्गहणेन लञ्जदानं, तेन दानप्पयोगम्। बलरासीति हत्थिअस्सादिबलकायो। तेन दण्डभेदानि वदति। भेदोपि हि बलवतो एव इज्झति, स्वायं चतुब्बिधोपि उपाययोगेन सम्पवत्तीयति। तत्थ तत्थ च सङ्गं आसत्तिं अरति देतीति सङ्गरो पुब्बभागे वा सङ्गरणवसेन तस्स पटिजाननवसेन पवत्तनतो।&lt;br&gt;&#xA;उट्ठाहकं उट्ठानवीरियसम्पन्नम्। सपरहितसीवनलक्खणेन असाधुभावपरम्मुखभावगमनेन वा सन्तो।&lt;br&gt;&#xA;२७३. मनुञ्ञरूपवसेनेव एवंरूपो अहोसीन्ति अतीतं अन्वागमेति तत्थ नन्दियासमन्वानयनतो। वेदनादीसुपि एसेव नयो। कुसलसुखसोमनस्सवेदनावसेनाति कुसलवेदनावसेन सुखवेदनावसेन सोमनस्सवेदनावसेनाति पच्चेकं वेदनासद्दो योजेतब्बो। तण्हाभिनन्दनाय सति दिट्ठाभिनन्दना सिद्धा एवाति – ‘‘तण्हं समन्वानेति’’इच्चेव वुत्तम्। हीनरूपादि…पे॰… न मञ्ञति अमनुञ्ञोपि समानो समनुञ्ञभावस्सेव वसेन मञ्ञनाय पवत्तनतो। नानुपवत्तयति विक्खम्भनवसेन नन्दिया दूरीकतत्ता।&lt;br&gt;&#xA;२७४. उळारसुन्दरभावमुखेनेव अनागतेसुपि रूपादीसु तण्हादिट्ठिकप्पना पवत्ततीति आह – ‘‘एवंरूपो…पे॰… वेदितब्बा’’ति।&lt;br&gt;&#xA;२७५. वत्तब्बं सियाति यथा नन्दिया असमन्वानयनजोतनं ब्यतिरेकमुखेन पतिट्ठपेतुं, ‘‘अतीतं न न्वागमेय्या’’ति उद्देसस्स, ‘‘कथञ्च, भिक्खवे, अतीतं अन्वागमेती’’तिआदिना (म॰ नि॰ ३.२७३) विभङ्गो वुत्तो, एवं ‘‘पच्चुप्पन्नञ्च यो धम्म’’न्तिआदिकस्स उद्देसस्स ब्यतिरेकमुखेन विभङ्गे वुच्चमाने विपस्सनापटिक्खेपवसेन, ‘‘कथञ्च…पे॰… वत्तब्बं सिया’’ति वुत्तम्। तयिदं परमगम्भीरं सत्थुदेसनानयं अनुपधारेत्वा चोदितं, यस्मा ‘‘पच्चुप्पन्नञ्च यो धम्म’’न्तिआदिकस्स उद्देसस्स ब्यतिरेकमुखेनेव विपस्सनापटिक्खेपवसेन, ‘‘कथञ्च, भिक्खवे, पच्चुप्पन्नेसू’’ति विभङ्गदेसना सम्पवत्तति। तेनाह ‘‘यस्मा पना’’तिआदि। तत्थ तस्सा एवाति विपस्सनाय एव। अभावं दस्सेतुं संहीरतीति मातिकं उद्धरित्वाति कथेतुकम्यताय मातिकावसेन पदुद्धारं कत्वा, ‘‘इध, भिक्खवे, असुतवा सुतवा’’ति च आदिना वित्थारो वुत्तो। विपस्सनाय अभावतोति विपस्सनाय अभावितताय अविक्खम्भितताय तण्हादिट्ठीहि सपत्तेहि विय तत्थ तत्थ ठपनाय आकड्ढीयति, तत्थ तत्थ विसये ततो एव अपायसमुद्दं संसारसमुद्दं आनीयति। सुक्कपक्खो वुत्तविपरियायेन वेदितब्बो। सेसं सुविञ्ञेय्यमेव।&lt;br&gt;&#xA;भद्देकरत्तसुत्तवण्णनाय लीनत्थप्पकासना समत्ता।&lt;/p&gt;</description>
    </item>
    <item>
      <title>०५. सळायतनवग्गो</title>
      <link>https://vishvAsa.github.io/pALi/03_TIkA/02_suttapiTaka/02_majjhimanikAya/03_uparipaNNAsa-TIkA/05_saLAyatanavaggo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/02_suttapiTaka/02_majjhimanikAya/03_uparipaNNAsa-TIkA/05_saLAyatanavaggo/</guid>
      <description>&lt;p&gt;५. सळायतनवग्गो&lt;/p&gt;&#xA;&lt;h2 id=&#34;१-अनथपणडकवदसततवणणन&#34;&gt;१. अनाथपिण्डिकोवादसुत्तवण्णना&lt;/h2&gt;&#xA;&lt;p&gt;३८३. अधिमत्तगिलानोति अधिकाय मत्ताय मरणस्स आसन्नताय अतिविय गिलानोति अत्थो। तेनाह ‘‘मरणसेय्यं उपगतो’’ति। अखण्डं अकासि गहपतिनो सत्थरि परमपेमत्ता। यत्तकं चस्साति, ‘‘सकिं वा द्विक्खत्तुं वा’’ति वुत्तं यत्तकं अस्स गहपतिस्स।&lt;br&gt;&#xA;३८४. ओसक्कन्तीति परिहायन्ति। ओत्थरन्तीति अभिभवन्ति। उस्मा नाम कम्मजतेजोधातु, सा सह जीवितिन्द्रियनिरोधा परियादियति, याव ता आयुउस्मा वत्तन्ति, ताव मरणन्तिका वेदना वत्तन्तेव विञ्ञाणस्स अनिरुद्धत्ता। तेनाह ‘‘याव उस्मा’’तिआदि।&lt;br&gt;&#xA;३८५. तीहि गाहेहीति तण्हामानदिट्ठिग्गाहेहि। पटिबाहितुं विक्खम्भेतुम्। चक्खुं तीहि गाहेहि न गण्हिस्सामीति मानग्गाहपटिक्खेपमुखेन चक्खुस्मिं अनिच्चानुपस्सनाति दस्सेति। अनिच्चानुपस्सनाय हि सति अप्पतिट्ठो मानग्गाहो, दुक्खानुपस्सनाय सति अप्पतिट्ठो तण्हाग्गाहो, अनत्तानुपस्सनाय सति अप्पतिट्ठो दिट्ठिग्गाहोति, गाहो च नाम ओळारिको, तस्मिं विगतेपि निकन्ति तिट्ठेय्याति तं विजहापेतुकामेन, – ‘‘न च मे चक्खुनिस्सितं विञ्ञाणं भविस्सती’’ति वुत्तन्ति आह – ‘‘विञ्ञाणञ्चापि मे चक्खुनिस्सितं न भविस्सती’’ति। सब्बं कामभवरूपन्ति कामभूमिपरियापन्नं सब्बं रूपक्खन्धमाह – ‘‘कामरूपभवरूप’’न्ति वा पाठो। सो युत्तो इमस्स वारस्स एव अनवसेसपञ्चवोकारभवपरियापन्नतो। तथा हि उपरि चतुवोकारभवो अनवसेसतो वुत्तो।&lt;br&gt;&#xA;३८६. इधलोकन्ति एत्थ सङ्खारलोकविसयोति अधिप्पायेन, ‘‘वसनट्ठानं वा’’तिआदि वुत्तं, तञ्च खो पठमदुतियवारेहि इधलोको गहितोति कत्वा। पठमदुतियवारेहि पन इधलोको परलोकोति विभागेन विना पञ्चवोकारभवो गहितो; तथा ततियवारे पञ्चवोकारभवो चतुवोकारभवो च गहितोति पुन दिट्ठधम्मसम्परायवसेन तं विभजित्वा दस्सेतुं, ‘‘न इधलोक’’न्तिआदि वुत्तम्। इधलोकन्ति च सत्तसङ्खारवसेनेव गहितम्। सब्बम्पि सङ्खारवसेन परिग्गहेत्वा दस्सेतुं, ‘‘यम्पि मे दिट्ठ’’न्तिआदि वुत्तन्ति केचि। अपरितस्सनत्थं तण्हापरितस्सनाय अनुप्पादनत्थम्। यस्स दिट्ठधम्मोति वुच्चति, तस्स पन अभावतो, ‘‘मनुस्सलोकं ठपेत्वा सेसा परलोका नामा’’ति वुत्तम्। येसं पन ‘‘इधलोक’’न्ति इमिना सत्तलोकस्सपि गहणं इच्छितम्। तेसं मतेन, ‘‘मनुस्सलोकं ठपेत्वा’’ति योजना।&lt;br&gt;&#xA;३८७. अल्लीयसीति अत्तभावे भोगेसु च अपेक्खं करोसीति अत्थो। एवरूपीति यादिसी तदा धम्मसेनापतिना कथिता, एवरूपी। धम्मकथा न सुतपुब्बाति यथाकथिताकारमेव सन्धाय पटिक्खेपो, न सुखुमगम्भीरसुञ्ञतापटिसंयुत्ततासामञ्ञम्। तेनाह ‘‘एवं पना’’तिआदि।&lt;br&gt;&#xA;मया गतमग्गमेव अनुगच्छसीति दानमयपुञ्ञभावसामञ्ञं गहेत्वा वदति, न बोधिसत्तदानभूतं दानपारमितम्। न पटिभातीति रुच्चनवसेन चित्ते न उपतिट्ठति। तेनाह ‘‘न रुच्चती’’ति। तथा हेस वट्टाभिरतोति। उजुमग्गावहा विपस्सना भगवता पनस्स कथितपुब्बा।&lt;br&gt;&#xA;३८८. एसितगुणत्ता एसियमानगुणत्ता च इसि, असेक्खा सेक्खा कल्याणपुथुज्जना च, इसीनं सङ्घो, तेन निसेवितन्ति इसिसङ्घनिसेवितम्। कामं तस्स विहारस्स गन्धकुटिपासादकूटागारादिवसेन निसीदननिपज्जनाय रुक्खलतादिवसेन भूमिसयादिवसेन च अनञ्ञसाधारणा महती रमणीयता अत्थेव, सा पन गेहस्सितभावेन अरियानं चित्तं तथा न तोसेति; यथा अरियानं निसेवितभावेनाति आह – ‘‘पठमगाथाय जेतवनस्स वण्णं कथेत्वा’’ति। तेनाह भगवा – ‘‘यत्थ अरहन्तो विहरन्ति, तं भूमिरामणेय्यक’’न्ति (ध॰ प॰ ९८; थेरगा॰ ९९१; सं॰ नि॰ १.२६१)। अपचयगामिनी चेतना सत्तानं सुद्धिमावहतीति आह – ‘‘कम्मन्ति मग्गचेतना’’ति। चतुन्नं अरियसच्चानं विदितकरणट्ठेन किलेसानं विक्खम्भनट्ठेन च विज्जा, मग्गसम्मादिट्ठीति आह – ‘‘विज्जाति मग्गपञ्ञा’’ति। समाधिपक्खिको धम्मो नाम सम्मावायामसतिसमाधयो। तथा हि विज्जाभागियो समाधिपि समाधिपक्खिको। सीलं तस्स अत्थीति सीलन्ति आह – ‘‘सीले पतिट्ठितस्स जीवितं उत्तम’’न्ति। दिट्ठिसङ्कप्पोति सम्मासङ्कप्पो। तत्थ सम्मासङ्कप्पस्स उपकारकभावेन विज्जाभागो । तथा हि सो पञ्ञाक्खन्धसङ्गहितोति वुच्चति, यथा सम्मासङ्कप्पो पञ्ञाक्खन्धेन सङ्गहितो, एवं वायामसतियो समाधिक्खन्धसङ्गहिताति। तेनाह – ‘‘धम्मोति वायामसतिसमाधयो’’ति। ‘‘धम्मो’’ति हि इध सम्मासमाधि अधिप्पेतो, – ‘‘एवं धम्मा ते भगवन्तो अहेसु’’न्तिआदीसु (दी॰ नि॰ २.१३; म॰ नि॰ ३.१९८; सं॰ नि॰ ५.३७८) विय। वाचाकम्मन्ताजीवाति सम्मावाचाकम्मन्ताजीवा मग्गपरियापन्ना एव, ते सब्बेपि गहिताति। तेनाह – ‘‘एतेन अट्ठङ्गिकेन मग्गेना’’ति।&lt;br&gt;&#xA;उपायेनाति येन विधिना अरियमग्गो भावेतब्बो, तेन समाधिपक्खियं विपस्सनाधम्मञ्चेव मग्गधम्मञ्च। ‘‘अरियं वो, भिक्खवे, सम्मासमाधिं देसेस्सामि सउपनिसं सपरिक्खार’’न्ति (म॰ नि॰ ३.१३६) हि वचनतो सम्मासमाधिआदयो मग्गधम्मापि समाधिपक्खिया। विचिनेय्याति वीमंसेय्य, भावेय्याति अत्थो। तत्थाति हेतुम्हि भुम्मवचनम्। अरियमग्गहेतुका हि सत्तानं विसुद्धि। तेनाह – ‘‘तस्मिं अरियमग्गे विसुज्झती’’ति। पञ्चक्खन्धधम्मं विचिनेय्य, पञ्चुपादानक्खन्धे विपस्सेय्य। तेसु हि विपस्सियमानेसु विपस्सना उक्कंसगता। यदग्गेन दुक्खसच्चं परिञ्ञापटिवेधेन पटिविज्झीयति, तदग्गेन समुदयसच्चं पहानपटिवेधेन निरोधसच्चं सच्छिकिरियापटिवेधेन, मग्गसच्चं भावनापटिवेधेन पटिविज्झीयति, एवं अच्चन्तविसुद्धिया सुज्झति। तेनाह – ‘‘एवं तेसु चतूसु सच्चेसु विसुज्झती’’ति। इधापि निमित्तत्थे भुम्मवचनम्। सच्चेसु वा पटिविज्झियमानेसूति वचनसेसो।&lt;br&gt;&#xA;अवधारणवचनन्ति ववत्थापनवचनं, अवधारणन्ति अत्थो। सारिपुत्तोवाति च अवधारणं तस्स सावकभावतो सावकेसु सारिपुत्तोव सेय्योति इममत्थं दीपेति। किलेसउपसमेनाति इमिना महाथेरस्स तादिसो किलेसूपसमोति दस्सेति, यस्स सावकस्स विसये पञ्ञाय पारमिप्पत्ति अहोसि। यदि एवं – ‘‘योपि पारङ्गतो भिक्खु, एतावपरमो सिया’’ति इदं कथन्ति? तेसं तेसं बुद्धानं सासने पञ्ञाय पारमिप्पत्तसावकवसेनेतं वुत्तन्ति दट्ठब्बम्। अथ वा – ‘‘नत्थि विमुत्तिया नानत्त’’न्ति (दी॰ नि॰ टी॰ ३.१४१; विभ॰ मूलटी॰ सुत्तन्तभाजनीयवण्णना) वचनतो सावकेहि विमुत्तिपञ्ञामत्तं सन्धायेतं वुत्तम्। तेनाह – ‘‘पारङ्गतोति निब्बानं गतो’’तिआदि। सेसं सुविञ्ञेय्यमेव।&lt;br&gt;&#xA;अनाथपिण्डिकोवादसुत्तवण्णनाय लीनत्थप्पकासना समत्ता।&lt;/p&gt;</description>
    </item>
  </channel>
</rss>
