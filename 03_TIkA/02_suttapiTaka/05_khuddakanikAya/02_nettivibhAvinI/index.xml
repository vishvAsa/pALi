<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;०२ नेत्तिविभाविनी on पाळिषु विश्वासटिप्पणयो</title>
    <link>https://vishvAsa.github.io/pALi/03_TIkA/02_suttapiTaka/05_khuddakanikAya/02_nettivibhAvinI/</link>
    <description>Recent content in &#43;०२ नेत्तिविभाविनी on पाळिषु विश्वासटिप्पणयो</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/pALi/03_TIkA/02_suttapiTaka/05_khuddakanikAya/02_nettivibhAvinI/index.xml" rel="self" type="application/rss+xml" />
    <item>
      <title>०१. सङ्गहवारअत्थविभावना</title>
      <link>https://vishvAsa.github.io/pALi/03_TIkA/02_suttapiTaka/05_khuddakanikAya/02_nettivibhAvinI/01_sangahavAraatthavibhAvanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/02_suttapiTaka/05_khuddakanikAya/02_nettivibhAvinI/01_sangahavAraatthavibhAvanA/</guid>
      <description>&lt;p&gt;॥ नमो तस्स भगवतो अरहतो सम्मासम्बुद्धस्स॥&lt;br&gt;&#xA;खुद्दकनिकाये&lt;br&gt;&#xA;नेत्तिविभाविनी&lt;br&gt;&#xA;गन्थारम्भकथा&lt;br&gt;&#xA;यजितब्बं यजित्वान, नमितब्बं नमामहम्।&lt;br&gt;&#xA;यजनाद्यानुभावेन, अन्तराये जहं सदा॥&lt;br&gt;&#xA;येन या रचिता नेत्ति, येन सा अनुमोदिता।&lt;br&gt;&#xA;येहि संवण्णना कता, तेसानुभावनिस्सितो॥&lt;br&gt;&#xA;किञ्चि किञ्चि सरित्वान, लीनालीनानुसन्ध्यादिम्।&lt;br&gt;&#xA;करिस्सं जिनसुत्तानं, हितं नेत्तिविभावनं॥&lt;br&gt;&#xA;अप्पमेय्यगुणो महाधम्मराजव्हयो भवे।&lt;br&gt;&#xA;अच्छरियो अब्भुतो यो, बोधिसम्भारपूरणो॥&lt;br&gt;&#xA;नानारट्ठिस्सरिस्सरो, सेट्ठो सासनपग्गहो।&lt;br&gt;&#xA;पासंसराजपासंसो, नराचिन्तेय्यचिन्तको॥&lt;br&gt;&#xA;चिन्तितकारको राजा, सिरट्ठिमालपालको।&lt;br&gt;&#xA;अजेय्यजेय्यको महाचेत्यादिकारको सदा॥&lt;br&gt;&#xA;अस्सामच्चेन ब्यत्तेन, जिनचक्कहितत्थिना।&lt;br&gt;&#xA;अनन्तसुतिनामेन, सक्कच्चं अभियाचितो॥&lt;br&gt;&#xA;कामं संवण्णना कता, थेरासभेहि गम्भीरा।&lt;br&gt;&#xA;गम्भीरत्ता तु जानितुं, जिनपुत्तेहि दुक्करा॥&lt;br&gt;&#xA;तस्मा याचितानुरूपेन, करिस्सं सादरं सुण।&lt;br&gt;&#xA;सिस्ससिक्खनयानुगं, योत्तं नेत्तिविभावनन्ति॥&lt;br&gt;&#xA;१. सङ्गहवारअत्थविभावना&lt;br&gt;&#xA;तत्थ यस्स सिक्खत्तयसङ्गहस्स नवङ्गस्स सत्थुसासनवरस्स अत्थसंवण्णनं यं नेत्तिप्पकरणं कातुकामो, तस्स नेत्तिप्पकरणस्स निस्सयं विसयभूतं संवण्णेतब्बसहितं, संवण्णेतब्बं एव वा सलोकपालेन तिलोकेन सदा पूजेतब्बस्स चेव नमस्सितब्बस्स च नरुत्तमस्स सत्थुनो सासनवरं विदूहेव ञातब्बम्। एतं सासनवरं ताव दस्सेन्तो तंजनकेन, तंविजानकविदूहि च नियमेतुं, रतनत्तयगुणपरिदीपनञ्च कातुं –&lt;br&gt;&#xA;‘‘यं लोको पूजयते, सलोकपालो सदा नमस्सति च।&lt;br&gt;&#xA;तस्सेत सासनवरं, विदूहि ञेय्यं नरवरस्सा’’ति॥ – पठमगाथमाह।&lt;br&gt;&#xA;इमाय हि पठमगाथाय ‘‘एतं सासनवरं ञेय्य’’न्ति एत्तकमेव एकन्ततो करणविसेसभावेन अधिप्पेतम्। एतेनेव विसेसकरणेन एकन्ताधिप्पेतनेत्तिविसयसासनवरस्स दस्सितत्ता। एकन्ताधिप्पेतसासनवरमेव नेत्तिसंवण्णनाय संवण्णेतब्बत्ता विसयं तेनेव वक्खति अट्ठकथाचरियो –&lt;br&gt;&#xA;‘‘एतं इदानि अम्हेहि विभजितब्बहारनयपट्ठानविचारणविसयभूतं सासनं आदिकल्याणतादिगुणसम्पत्तिया वरं अग्गं उत्तमं निपुणञाणगोचरताय पण्डितवेदनीयमेवा’’ति (नेत्ति॰ अट्ठ॰ सङ्गहवारवण्णना) च,&lt;br&gt;&#xA;‘‘एतं तिविधम्पि ‘सासनवर’न्ति पदेन सङ्गण्हित्वा तत्थ यं पठमं, तं इतरेसं अधिगमूपायोति सब्बसासनमूलभूतं, अत्तनो पकरणस्स च विसयभूतं परियत्तिसासनमेवा’’ति (नेत्ति॰ अट्ठ॰ सङ्गहवारवण्णना) च,&lt;br&gt;&#xA;‘‘इदानि यं वुत्तं ‘सासनवरं विदूहि ञेय्य’न्ति, तत्थ नेत्तिसंवण्णनाय विसयभूतं परियत्तिधम्ममेव पकारन्तरेन नियमेत्वा दस्सेतु’’न्ति (नेत्ति॰ अट्ठ॰ सङ्गहवारवण्णना) च।&lt;br&gt;&#xA;तत्थ परियत्तिसासनस्सापि मूलं होतीति वुत्तं ‘‘सब्बसासनमूलभूत’’न्ति। एतेन कम्मसाधनेनपि अधिप्पेतत्थे सिद्धे नानाविधसाधकवचनं नानावादानं अनोकासकरणत्थाय कतम्। स्वाक्खाततादिधम्मगुणा पन सासनस्स विसेसदेसकनरवरसद्देन वा परिदीपकत्थभावेन वा दीपिता अविनाभावतो। सासनवरस्स पन जनकसम्बन्धिपेक्खत्ता ‘‘नरवरस्सा’’ति वुत्तम्। तेन च अग्गपुग्गलो सासनवरजनको वाचकत्थसम्बन्धिभावेन वुत्तो। अनञ्ञसाधारणमहाकरुणासब्बञ्ञुतञ्ञाणादिगुणविसेसा पन जनकसम्बन्धिभूतस्स नरस्स विसेसकेनवरसद्देन वा परिदीपकत्थभावेन वा दीपितो।&lt;br&gt;&#xA;किं नु सो सासनवरजनको नरवरो परमत्थोव, उदाहु पूजनीयो चेव नमस्सनीयो चाति वुत्तं ‘‘यं लोको…पे॰… नमस्सति चा’’ति, तेन सासनवरजनको नरवरो परमत्थोव न होति, अथ खो सलोकपालेन लोकेन सदा सब्बकालेसु पूजनीयो चेव नमस्सनीयो चाति विसेसितो थोमितोति।&lt;br&gt;&#xA;एत्थ च पूजननमस्सनचेतनावाचकेन वा पूजननमस्सनसद्देन फलूपचारत्थो पुञ्ञमहत्तसङ्खातो पूजनीयभावो चेव आसवक्खयञाणपदट्ठानसब्बञ्ञुतञ्ञाणादिगुणसङ्खातो नमस्सनीयभावो च दीपकत्थभावेन परिग्गहेत्वा दीपितो। तेनाह अट्ठकथाचरियो ‘‘भगवतो सदेवकस्स लोकस्स पूजनीयवन्दनीयभावो, अग्गपुग्गलभावो च वुच्चमानो गुणविसिट्ठतं दीपेती’’तिआदि (नेत्ति॰ अट्ठ॰ सङ्गहवारवण्णना)।&lt;br&gt;&#xA;तादिसस्स नरवरस्स तादिसं सासनवरं किं येन केनचि विञ्ञेय्यन्ति वुत्तं ‘‘विदूही’’ति। तेन तिपिटकधरा अरियभूता पण्डिता वाचकत्थभावेन गहिता, सुप्पटिपन्नतादिसङ्घगुणा पन वन्दधातुवचनेन वा दीपकत्थभावेन वा दीपिताति। एवं परिग्गहेत्वा दीपिते रतनत्तयगुणे सन्धाय ‘‘एवं पठमगाथाय सातिसयं रतनत्तयगुणपरिदीपनं कत्वा’’ति (नेत्ति॰ अट्ठ॰ सङ्गहवारवण्णना) वक्खति, न गाथाय निरवसेसत्थे। तत्थ एवन्ति एवं सासनवरदस्सनभूताय पठमगाथायाति अत्थोव दट्ठब्बो। अपरे पनाचरिया ‘‘इमाय पठमगाथाय एकन्ततो अधिप्पेतानाधिप्पेतवचनानि चेव वाचकत्थदीपकत्थविसेसानि च सुट्ठु अविचारेत्वा ‘एवं पठमगाथाय सातिसयं रतनत्तयगुणपरिदीपनं कत्वा’ति वचनच्छायं निस्साय सातिसयं रतनत्तयगुणपरिदीपनं कातुं ‘यं लोकोत्यादिमाहा’ति च सातिसयरतनत्तयगुणे दस्सेन्तो ‘यं लोकोत्यादिमाहा’ति’’ च वदन्ति। तेसं वादो अम्हाकं नक्खमति। कारणं पन मया हेट्ठा वुत्तानुसारेन ञातब्बन्ति अयं पदानुक्कमानुरूपानुसन्ध्यत्थो।&lt;br&gt;&#xA;अथ वा एकं समयं जम्बुवनसण्डे निसीदित्वा सिस्सानं हितं चिन्तेन्तो, अत्तनो अभिनीहारसम्पत्तिं पस्सन्तो, सम्मासम्बुद्धेन पसंसितो, महाकच्चायनो सत्थारा अनुमोदितं सासनायत्तं नवङ्गस्सत्थवण्णनं सोळसहारादिअनेकत्थविधं नेत्तिप्पकरणं आरभन्तो, ‘‘यं लोको’’त्यादिमाह। यदि एवं यथावुत्तप्पकारं नेत्तिप्पकरणभूतं सोळसहारात्यादिकं आरभितब्बं, तं अनारभित्वा कस्मा नेत्तिप्पकरणतो बहिभूतं ‘‘यं लोको’’त्यादिकं आरभितब्बं, सेय्यथापि अम्बं पुट्ठो लबुजं ब्याकरेय्य, लबुजं पुट्ठो अम्बं ब्याकरेय्य, एवमेव नेत्तिप्पकरणमारभन्तो अञ्ञं आरभतीति? तथापि यस्स यथावुत्तस्स सासनवरस्स अत्थसंवण्णनं यं नेत्तिप्पकरणं कातुकामो यस्स नेत्तिप्पकरणस्स विसयभूतं संवण्णेतब्बसहितं, संवण्णेतब्बं एव वा तं सासनवरं ताव दस्सेन्तो तंजनकेन, तंविजानकविदूहि च नियमेतुं, रतनत्तयगुणपरिदीपनञ्च कातुं ‘‘यं लोको’’त्यादिमाह। अयं लीनन्तरचोदनासहितो अनुसन्ध्यत्थो।&lt;br&gt;&#xA;‘‘यं लोको पूजयते, सलोकपालो सदा नमस्सति च।&lt;br&gt;&#xA;तस्सेत सासनवरं, विदूहि ञेय्यं नरवरस्सा’’ति॥ –&lt;br&gt;&#xA;निग्गहितलोपं कत्वा रचिता गाथा अरियासामञ्ञलक्खणेन सम्पन्ना। कथं? पुब्बड्ढे तिंस मत्ता, अपरड्ढे सत्तवीस मत्ता। सम्पिण्डिता सत्तपञ्ञास मत्ताव भवन्ति। अक्खरानं पन इमिस्सं गाथायं सत्ततिंस। तेसु गरुक्खरा वीसति, लहुक्खरा सत्तरस भवन्ति। ‘‘तस्सेतं सासनवर’’न्ति पन सानुनासिकं विरुज्झति।&lt;br&gt;&#xA;तत्थ निद्देसत्थो अट्ठकथानुसारेन विजानितब्बो। सलोकपालो सब्बो सत्तलोको सक्कच्चं सब्बञ्ञुतञ्ञाणादिअनेकगुणानुस्सरणेन वा पूजेतब्बपूजनेन वा पटिपत्तिपूजनेन वा सदा सब्बकालेसु सक्कच्चं यं नरवरं पूजयते चेव नमस्सति च, तस्स पूजेतब्बस्स चेव नमस्सितब्बस्स च सत्थुनो नरवरस्स तिलोकग्गस्स मया संवण्णेतब्बसहितं, संवण्णेतब्बं एव वा विदूहेव ञेय्यं ञातब्बम्। निपुणञाणगोचरं एतं मया बुद्धियं ठपितं सासनवरं मया आरभितब्बस्स नेत्तिप्पकरणस्स विसयन्ति पठमं जानितब्बं दस्सेत्वा तस्स अत्थसंवण्णनाभूतं नेत्तिप्पकरणं अहं आरभिस्सामि, तं तुम्हे साधवो सुणाथ मनसि करोथाति समुदाययोजना, अवयवयोजनापि कातब्बा।&lt;br&gt;&#xA;कथं? ‘‘सलोकपालो लोको’’ति विसेसनविसेसितब्बभावेन योजना। लोकपालो वज्जेत्वा अवसेसो लोको च न होति, अथ खो लोकपालसहितो लोकोति विसेसेति। ‘‘लोको पूजयते चेव नमस्सति चा’’ति कत्तुकारकआख्यातकिरियाभावेन योजना ‘‘यो करोति, स कत्ता’’ति वुत्तत्ता। यो लोको कारको, सो कत्ता होतु। यो लोको पूजयते चेव नमस्सति च, कथं सो कत्ताति? ‘‘यो करोति, स कत्ता’’ति सुत्तस्स ‘‘यो करोति किरियं निप्फादेति, सो किरियानिप्फादको कत्ता’’ति अत्थसम्भवतो सयनभुञ्जनादिसब्बकिरियानिप्फादको कत्तायेव होति। अयञ्च लोको पूजननमस्सनकिरियानिप्फादकोयेवाति। कथं अयं लोको किरियानिप्फादकोति? ‘‘लोको’’ति सत्तपञ्ञत्तिया परमत्थतो अविज्जमानायपि पञ्ञापेतब्बो सन्ताने पवत्तमानो हदयवत्थुनिस्सितो चित्तुप्पादो गहेतब्बो, सो यथारहं हेताधिपतिसहजातादिपच्चयेन पच्चयो निप्फादको भवे। एवं लोकस्स कत्तुकारकभावो विजानितब्बोति पच्चयपच्चयुप्पन्नभावेन योजना। एस नयो तीसु पिटकेसुपि एवरूपेसु ठानेसु।&lt;br&gt;&#xA;‘‘यं नरवरं पूजयते चेव नमस्सति चा’’ति कम्मकारकआख्यातकिरियाभावेन योजना ‘‘यं करोति, तं कम्म’’न्ति वुत्तत्ता। यं कातब्बं, तं कम्मं होतु। यं पूजयति चेव नमस्सति च, कथं तं कम्मन्ति? ‘‘यं करोति, तं कम्म’’न्ति सुत्तस्स ‘‘यं करोति किरियाय सम्बज्झति, किरियाय सम्बज्झितब्बं कम्म’’न्ति अत्थसम्भवतो करणवाचकवचनीयादिसब्बकिरियाय सम्बज्झितब्बं कम्मं होत्वेव। अयञ्च नरवरो पूजननमस्सनकिरियाय वाचकवचनीयभावेन सम्बज्झितब्बोयेवाति। कथं अयं नरवरो वचनीयोति? पूजननमस्सनचेतनाय आरम्मणकरणवसेन नरवरो वचनीयो, चेतना वाचका, एवं वाचकवचितब्बभावो होत्वेव। ‘‘यं नरवर’’न्ति पञ्ञत्तिया परमत्थतो अविज्जमानायपि पञ्ञापेतब्बो सन्तानवसेन पवत्तमानो लोकियलोकुत्तरगुणसहितो खन्धपञ्चको वुत्तो, सो आरम्मणपच्चयेन पच्चयो, चेतना पच्चयुप्पन्नाति पच्चयपच्चयुप्पन्नभावेन योजना। एस नयो तीसु पिटकेसु एवरूपेसु ठानेसु।&lt;br&gt;&#xA;‘‘तस्स नरवरस्सा’’ति विसेसनविसेसितब्बभावेन योजना। नरवरो नाम निमन्तितब्बादिको न होति, अथ खो पूजेतब्बो नमस्सितब्बो एवाति विसेसेति। तस्स पूजेतब्बस्स चेव नमस्सितब्बस्स च नरवरस्स सासनवरन्ति जञ्ञजनकभावेन योजना। सासनवरं नाम पच्चेकबुद्धसावकबुद्धराजराजादीनं सासनवरं न होति, पूजेतब्बस्स चेव नमस्सितब्बस्स च नरवरस्स तिलोकस्सेव सासनवरन्ति नियमेति।&lt;br&gt;&#xA;‘‘विदूहि ञेय्य’’न्ति कत्तुकारककितकिरियाभावेन योजना। कत्तुभावो हेट्ठा वुत्तोव। ‘‘विदूही’’ति सत्तपञ्ञत्तिया परमत्थतो अविज्जमानायपि पञ्ञापेतब्बो सन्ताने पवत्तमानो सासनवरे सम्मोहधंसकञाणसहितो हदयवत्थुनिस्सितो चित्तुप्पादो वुत्तो, सो यथारहं हेताधिपतिसहजातादिपच्चयेन पच्चयो निप्फादको भवे। ञा-इतिधातुया अत्थभूतं ञाणं पच्चयुप्पन्नं निप्फादेय्यं भवे, एवं पच्चयपच्चयुप्पन्नभावेन योजना।&lt;br&gt;&#xA;‘‘ञेय्यं सासनवर’’न्ति विसेसनविसेस्यभावेन योजना। सासनवरं नाम न येन केनचि ञेय्यं, अथ खो विदूहेव सण्हसुखुमञाणेन ञेय्यं सासनवरन्ति विसेसेति।&lt;br&gt;&#xA;‘‘एतं सासनवर’’न्ति विसेसनविसेस्यभावेन योजना। सासनवरं नाम मया बुद्धियं अट्ठपितं अप्पवत्तेतब्बं होति, मया इदानि नेत्तिप्पकरणस्स विसयभावेन बुद्धियं विपरिवत्तमानं ठपेतब्बं पवत्तेतब्बं सासनवरन्ति विसेसेति। एतं सासनवरं नेत्तिप्पकरणस्स विसयन्ति योजना कातब्बा। तेनाह ‘‘एतं इदानि अम्हेहि विभजितब्बहारनयपट्ठानविचारणविसयभूतं सासन’’न्ति (नेत्ति॰ अट्ठ॰ सङ्गहवारवण्णना)। इच्चेवं नेत्तिया पठमगाथाय सङ्खेपेन योजनत्थो समत्तो।&lt;br&gt;&#xA;तत्थ यन्ति अनियमनरवरस्स सत्थुनो वाचकं पयोगवन्तसब्बनामम्। अनियमो च पूजननमस्सनकिरियाय अनियमितत्ता वुत्तो, न नरवरतो अञ्ञसत्तस्स सम्भवतोति। एस नयो सेसानियतेसुपि तीसु पिटकेसु। लोकियन्ति एत्थ पुञ्ञापुञ्ञानि, तब्बिपाको चाति लोको।एत्थ सत्तनिकाये पुञ्ञापुञ्ञानि लोकियन्ति पवत्तन्ति, तब्बिपाको च लोकियति पवत्तति, इति सत्तनिकायस्स पुञ्ञापुञ्ञानं, तब्बिपाकस्स च पवत्तनस्स आधारभावतो ‘‘एत्था’’तिपदेन निद्दिट्ठो सत्तनिकायो लोकोनाम। पूजयतेति विग्गहविरहितं आख्यातपदं, सक्कच्चं पूजनं करोति।&lt;br&gt;&#xA;लोकं पालेन्तीति लोकपाला, पुञ्ञापुञ्ञानञ्चेव तब्बिपाकस्स च पवत्तनाधारत्ता लोका च। के ते? चत्तारो महाराजानो, इन्दयमवरुणकुवेरा वा, खत्तियचतुमहाराजसक्कसुयामसन्तुसितसुनिम्मितपरनिम्मितवसवत्तिमहाब्रह्मादयो वा। पालनञ्चेत्थ इस्सरियाधिपच्चेन तंतंसत्तलोकस्स अञ्ञमञ्ञविहेसननिवारणादिआणापवत्तापनयसपरिवारट्ठानन्तरादिनिय्यादना, सह लोकपालेहि यो वत्ततीति सलोकपालो। अथ वा ये हिरोत्तप्पा लोकं पालेन्ति, इति पालनतो ते हिरोत्तप्पा लोकपाला। तेनाह भगवा ‘‘द्वेमे, भिक्खवे, सुक्का धम्मा लोकं पालेन्ती’’ति (अ॰ नि॰ २.९; इतिवु॰ ४२)। लोकपालेहि हिरोत्तप्पेहि समन्नागतो लोको सलोकपालो नाम। हिरोत्तप्पसम्पन्नो हि सप्पुरिसो लोको सक्कच्चं सदा सब्बकालेसु पूजयति चेव नमस्सति च पापहिरिजिगुच्छनतो, धम्मच्छन्दवन्तताय च।&lt;br&gt;&#xA;अञ्ञे पन पूजेन्ता नमस्सन्तापि कदाचियेव पूजेन्ति नमस्सन्ति, न सब्बदाति। सदाति पूजननमस्सनकालवाचकविग्गहविरहितं विकप्पनामं, सब्बनामं वा। नमस्सतीति विग्गहविरहितं आख्यातपदं, सक्कच्चं नमस्सनं करोति। तस्सेताति एत्थ तस्साति नियमवाचकं पयोगवन्तसब्बनामं विग्गहविरहितमेव। नियमो च पूजननमस्सनकिरियाय विसेसितो। तस्मा तस्स पूजननमस्सनकिरियाय नियमितब्बस्स पूजेतब्बस्स नमस्सितब्बस्स नरवरस्साति अत्थो युत्तोव। सेसनियमेसु अञ्ञेसुपि एसेव नयो। एतन्ति आचरियेन विभजितब्बहारनयपट्ठानविचारणविसयभूतस्स सासनवरपरामसनं पयोगवन्तसब्बनामं विग्गहविरहितम्।&lt;br&gt;&#xA;सासति एतेनाति सासनं, एतेन नवविधसुत्तन्तेन, नवविधसुत्तन्तसहितेन वा वरेन सब्बेन समत्थे वेनेय्ये दिट्ठधम्मिकसम्परायिकपरमत्थेहि तिविधयानमुखेन यथारहं सत्ते सासति अनुसासति विनेति। इति सासनानुसासनकिरियानुसारेन वेनेय्यसत्तानं जाननपटिपज्जनाधिगमस्स कारणकरणत्ता ‘‘एतेना’’ति पदेन निद्दिट्ठं नवविधसुत्तन्तं, नवविधसुत्तन्तसहितं वा वरं सब्बं सासनं नाम। नवविधसुत्तन्तदेसनाय हि वेनेय्यानं जाननं पुरिमजाननेन पच्छिमजाननं, जाननेन पटिपज्जनेन पच्छिमपटिपज्जनेन अधिगमो, पुरिमाधिगमेन पच्छिमाधिगमो होति। तेन वुत्तं ‘‘सद्धा सीलं सुतं चागो पञ्ञा सद्धाय सीलस्स सुतस्स चागस्स पञ्ञाया’’ति (पट्ठा॰ १.१.४२३) च ‘‘पठमस्स झानस्स परिकम्मं पठमस्स झानस्स’’त्यादि (पट्ठा॰ १.१.४२३) च। सासधातुया देसनासद्दो च तंजनको देसनाञाणसम्पयुत्तचित्तुप्पादो च मुख्यत्थो, तंउपनिस्सयपच्चया वेनेय्यानं अत्थजाननपटिपज्जनअधिगमनादि कारणूपचारत्थो, ‘‘एतेना’’ति पदेन वुत्ताय सासनभूताय नामपञ्ञत्तिया करणसत्तिसङ्खाता उपनिस्सयपच्चयसत्ति फलूपचारत्थो। इति-सद्दोपि तमेव नामपञ्ञत्तिया उपनिस्सयपच्चयसत्तिं हेतुभावेन परामसति, तस्सा सत्तिया आधारभूता नामपञ्ञत्ति यु-पच्चयत्थो। एसेव नयो तीसु पिटकेसु एवरूपेसु ठानेसु।&lt;br&gt;&#xA;एकन्तनिय्यानट्ठेन, अनञ्ञसाधारणगुणताय च उत्तमट्ठेन वरं उत्तमं, परियत्तिसासनम्हि फलनिय्यादनतो, मग्गनिय्यानहेतुभावतो च निय्यानट्ठेन, सावकादीहि अजनियत्ता असाधारणट्ठेन च उत्तमट्ठेन वरं, वरितब्बन्ति वा वरम्। यथावुत्तस्स सासनस्स पण्डितेहि अभिपत्थितसमिद्धिहेतुताय वरितब्बत्ता पत्थेतब्बत्ता सासनवरं नाम, यथावुत्तट्ठेन वा सासनञ्च तं वरञ्चाति सासनवरम्। च-सद्देन सत्तिभेदं, तं-सद्देन अत्थाभेदं देस्सेति।&lt;br&gt;&#xA;विदन्तीति विदू। ये पण्डिता यथासभावतो कम्मकम्मफलानि, कुसलादिभेदे च धम्मे विदन्ति, इति विदनतो ते पण्डिता विदू नाम, तेहि। ञातब्बन्ति ञेय्यम्। ञा-धातुया निप्परियायतो आरम्मणिकं ञाणं वुत्तं, ठानूपचारतो सासनवरस्स आरम्मणपच्चयभावो दस्सितो, इति-सद्देन आरम्मणपच्चयभावो परामसितो। तस्स इति-सद्देन परामसितब्बस्स आरम्मणपच्चयभावस्स आधारं सासनवरं ण्य-पच्चयत्थोति दट्ठब्बम्। ञाणं अरहतीति वा ञेय्यं, विदूनं ञाणं जाननं आरम्मणभावेन अरहतीति अत्थो। इमस्मिं नये तद्धितपदं दट्ठब्बम्।&lt;br&gt;&#xA;नरति नेतीति नरो। यो पुरिसो अत्तानं इत्थीनं उच्चट्ठानं नरति नेति, इति नरनतो नयनतो सो पुरिसो नरो नाम। सो हि पुत्तभूतोपि मातुया पितुट्ठाने तिट्ठति, कनिट्ठभातुभूतोपि जेट्ठभगिनीनं पितुट्ठाने तिट्ठति। अथ वा नरितब्बो नेतब्बोति नरो। सो हि जातकालतो पट्ठाय याव अत्तनो सभावेन अत्तानं धारेतुं समत्थो न होति, ताव परेहि नेतब्बो, न तथा अञ्ञो तिरच्छानादिकोति। एत्थ पन सत्थुविसयताय नरति वेनेय्यसत्तेति नरोति अत्थो अधिप्पेतो। सत्था हि सत्ते अपायादितो सुगतिं वा मग्गफलनिब्बानं वा नेतीति। सब्बञ्ञुतञ्ञाणादिअनेकगुणसमन्नागतत्ता वरो उत्तमो, वरितब्बो पत्थेतब्बोति वा वरो, तिलोकग्गो। पकतिया उच्चट्ठानट्ठो नरो गुणुत्तमेन समन्नागतो वरो, नरो च सो वरो चाति नरवरो। च-त-सद्दानं अत्थभेदो वुत्तोव, विसेसनपरपदसमासोयम्। येन वुत्तं ‘‘अग्गपुग्गलस्साति अत्थो’’ति (नेत्ति॰ अट्ठ॰ सङ्गहवारवण्णना)। अञ्ञे पन ‘‘नरानं, नरेसु वा वरोति नरवरो’’ति वदन्ति, तं वचनं ‘‘अग्गपुग्गलस्साति अत्थो’’ति (नेत्ति॰ अट्ठ॰ सङ्गहवारवण्णना) अट्ठकथावचनेन विरुज्झति मञ्ञे। तस्स नरवरस्साति। इच्चेवं नेत्तिप्पकरणस्स आदिगाथाय समासेन च वचनत्थो समत्तो।&lt;br&gt;&#xA;सरूपत्थो योजनत्थवचनत्थानुसारेन विजानितब्बो। तथापि विसुं सुट्ठु जाननत्थाय पुन वत्तब्बो। ‘‘य’’न्ति पदस्स अनञ्ञसाधारणसब्बञ्ञुतञ्ञाणादिअनेकगुणसम्पन्नो सलोकपालेन लोकेन पूजेतब्बो चेव नमस्सितब्बो च सासनवरदेसको तिलोकग्गो सरूपत्थो। ‘‘लोको’’ति पदस्स यथावुत्तलोकपालसहितो सद्धाचागादिसम्पन्नो सब्बसत्तलोको सरूपत्थो। लोकसद्दो एकवचनयुत्तोपि जातिसद्दत्ता निरवसेसतो सत्ते सङ्गण्हाति यथा ‘‘महाजनो’’ति। कामञ्चेत्थ लोकसद्दो ‘‘लोकविदू’’त्यादीसु सङ्खारभाजनेसुपि पवत्तो, पूजननमस्सनकिरियासाधनत्ता पन सत्तलोकेव वाचकभावेन पवत्तोति। तेनाह ‘‘पूजनकिरियायोग्यभूततावसेना’’ति (नेत्ति॰ अट्ठ॰ सङ्गहवारवण्णना)।&lt;br&gt;&#xA;पूजयतेति एत्थ पूजनकिरियाय मुख्यतो पूजनसङ्खातो पूजेन्तानं चित्तुप्पादो सरूपत्थो, फलूपचारेन तंचित्तुप्पादस्स आरम्मणपकतूपनिस्सयभूता वुत्तप्पकारा सब्बे बुद्धगुणा सरूपत्था। ते-विभत्तिपच्चयस्स पूजनकिरियासाधको वुत्तप्पकारो लोको च सरूपत्थो, एवं सति अत्थभेदाभावतो द्वीसु वाचकेसु एकोव वाचको वत्तब्बो, कस्मा एकस्मिं अत्थे द्वे वाचका वुत्ताति? नायं दोसो द्विन्नं वाचकानं सामञ्ञविसेसवाचकत्ता। लोकसद्दो हि पूजनकिरियासाधको, अञ्ञकिरियासाधको च वदतीति सामञ्ञवाचको च होति। पूजयते-सद्दो लोकपूजनइत्थिपूजनपुरिसपूजनतिरच्छानपूजनादिकिरियासाधकञ्च वदतीति सामञ्ञवाचको । तस्मा पूजयते-सद्दो लोकसद्दस्स सरूपत्थो, पूजनकिरियासाधको च न अञ्ञकिरियासाधकोति नियमेति। लोकसद्दो च पूजयतेसद्दस्स सरूपत्थो पूजनकिरियासाधको। लोको पन पूजनकिरियासाधको इत्थिपुरिसतिरच्छानादिकोति नियमेति। तीसु पिटकेसु अञ्ञेसुपि एवरूपेसु ठानेसु एसेव नयो।&lt;br&gt;&#xA;‘‘सलोकपालो’’ति पदस्स यथावुत्तसेट्ठलोकपालसहगतो, पूजननमस्सनकिरियासाधको च सत्तनिकायो सरूपत्थो। ‘‘सदा’’ति पदस्स रत्तिदिवसकालो अतीतभगवतो धरमानकालो ततो परकालो अभिनीहारतो याव सासनन्तरधाना कालो ततो परकालो सरूपत्थो। सो पन अनागतबुद्धुप्पज्जनकालो अतीतसम्मासम्बुद्धे इदानि पूजयन्ति नमस्सन्ति विय पूजयिस्सति चेव नमस्सिस्सति च। नमस्सतीति एत्थ नमस्सनकिरियाय मुख्यतो नमस्सनसङ्खातो चित्तुप्पादो सरूपत्थो, फलूपचारेन तंचित्तुप्पादस्स आरम्मणपकतूपनिस्सयभूता वुत्तप्पकारा सब्बे बुद्धगुणा सरूपत्थो। ति-विभत्तिपच्चयस्स नमस्सनकिरियासाधको यथावुत्तसत्तनिकायो लोको च सरूपत्थो, अत्थभेदाभावेपि द्विन्नं वाचकानं पवत्तभावो हेट्ठा वुत्तोव। ‘‘चा’’ति पदस्स इधेकच्चो पूजेन्तोपि न नमस्सति, नमस्सन्तोपि न पूजेति च, अयं पन सत्तनिकायो लोको पूजयति चेव नमस्सति चाति समुच्चयत्थो सरूपत्थो।&lt;br&gt;&#xA;तस्साति एत्थ तं-सद्दस्स सब्बञ्ञुतञ्ञाणादिअनेकगुणसमन्नागतो पूजेतब्बो नमस्सितब्बो तिलोकग्गो सत्था सरूपत्थो, छट्ठीविभत्तिया जनकस्स नरवरस्स जञ्ञेन सासनवरेन सम्बन्धो पधानसरूपत्थो, जञ्ञसासनवरस्स जनकेन नरवरेन सम्बन्धो अपधानसरूपत्थो। तीसु पिटकेसु एवरूपेसु अञ्ञेसुपि एसेव नयो।&lt;br&gt;&#xA;‘‘एत’’न्ति पदस्स आचरियेन विभजितब्बहारनयपट्ठानविचारणविसयभूतं सासनं सरूपत्थो। ‘‘सासनवर’’न्ति पदस्सापि तमेव सरूपत्थो, एतं सासनवरं परियत्तिपटिपत्तिपटिवेधभेदेन तिविधम्पि परियत्तिसासनमेव सब्बसासनमूलभूतत्ता, नेत्तिप्पकरणस्स विसयभूतत्ता च विसेसतो अधिप्पेतं तस्स मूलभूतभावतो विनयसंवण्णनादीसु बहूपकारेन दस्सितोति अम्हेहि न वत्तब्बो। वदन्तोपि अञ्ञं रचितब्बं रचितुं असमत्थोव हुत्वा वदतीति गहितब्बो वदेय्य।&lt;br&gt;&#xA;तं पन परियत्तिसासनं विमुत्तिरसवसेन एकविधं, धम्मविनयवसेन दुविधं, विनयपिटकसुत्तन्तपिटकअभिधम्मपिटकवसेन तिविधं , आणादेसनावोहारदेसनापरमत्थदेसनावसेन तिविधं, यथापराधसासनायथानुलोमसासनायथाधम्मसासनाभेदेनपि तिविधं, संवरासंवरकथादिट्ठिविनिवेठनकथानामरूपपरिच्छेदकथाभेदेनपि तिविधम्। एत्थ च देसना देसकाधीना, सासनं सासितब्बायत्तं, कथा कथेतब्बत्थापेक्खाति विसेसो। दीघनिकायो, मज्झिमनिकायो, संयुत्तनिकायो, अङ्गुत्तरनिकायो, खुद्दकनिकायोति निकायभेदेन पन पञ्चविधं; सुत्तगेय्यवेय्याकरणगाथाउदानइतिवुत्तकजातकअब्भुतधम्मवेदल्लभेदेन पन नवविधं; धम्मक्खन्धभेदेन पन चतुरासीतिधम्मक्खन्धसहस्सविधं; ‘‘संकिलेसभागियवासनाभागियनिब्बेधभागियअसेक्खभागियाति अमिस्सानि चत्तारि; संकिलेसभागियवासनाभागियसंकिलेसभागियनिब्बेध भागियसंकिलेसभागियअसेक्खभागियवासनाभागियनिब्बेधभागियाति मिस्सकदुकानि चत्तारि; संकिलेसभागियवासनाभागियअसेक्खभागियसंकिलेसभागियवासना भागियनिब्बेधभागियाति मिस्सकतिकानि द्वे; तण्हासंकिलेसदिट्ठिसंकिलेसदुच्चरितसंकिलेसतण्हावोदानभागियदिट्ठिव- उदानभागियदुच्चरितवोदानभागियातिछा’’ति (नेत्ति॰ ८९) सोळसन्नं सुत्तानं भेदेन सोळसविधं; ‘‘लोकियलोकुत्तरलोकियलोकुत्तरसत्ताधिट्ठानधम्माधिट्ठानसत्तधम्माधिट्ठानञाणञेय्य- ञाणञेय्यदस्सनभावनादस्सनभावनासकवचनपरवचनसकवचनपरवचन विस्सज्जनीयअविस्सज्जनीयविस्सज्जनीयअविस्सज्जनीयकम्मविपाककम्मविपाककुसल अकुसलकुसलाकुसलअनुञ्ञातपटिक्खित्तअनुञ्ञातपटिक्खित्तथवस्स भेदेन अट्ठवीसतिविध’’न्ति (नेत्ति॰ ११२) एवमादिबहुविधं परियत्तिसासनं नेत्तिप्पकरणस्स विसेसतो विसयम्। तस्स विसयभावे सति पटिपत्तिपटिवेधसङ्खातं सासनद्वयम्पि तम्मूलकत्ता विसयं होति परियायतोति दट्ठब्बम्।&lt;br&gt;&#xA;‘‘विदूही’’ति पदस्स यथावुत्तसासनवरस्स सपरसन्तानपवत्तनपवत्तापनादिवसेन विजाननसमत्थो सण्हसुखुमञाणादिगुणसम्पन्नो कल्याणपुथुज्जनसोतापन्नादिको पुग्गलो सरूपत्थो। ‘‘ञेय्य’’न्ति पदस्स तादिसेहि विदूहि सण्हसुखुमञाणादिना विजानितब्बं सासनवरं सरूपत्थो। ‘‘नरवरस्सा’’ति पदस्स एकविधादिभेदस्स सासनवरस्स जनको अनेकगुणसम्पन्नो तिलोकग्गो सरूपत्थो। इच्चेवं नेत्तिया आदिगाथाय सरूपत्थो सङ्खेपेन विजानितब्बो।&lt;br&gt;&#xA;एवं तस्सा अनुसन्ध्यादीनं जानितब्बभावे सतिपि अजानन्तो विय पुच्छित्वा दोसं आरोपेत्वा परिहारवसेनापि गम्भीराधिप्पायस्स अनाकुलस्स विसेसजाननं भविस्सति। तस्मा पुच्छित्वा दोसं रोपेत्वा परिहारवसेन गम्भीराधिप्पायं सम्पिण्डेत्वा कथयिस्सम्। अम्हाकाचरिय किमत्थं ‘‘यं लोको’’त्यादिमाह? नेत्तिप्पकरणं कातुम्। एवं सति नेत्तिप्पकरणभूतं ‘‘सोळसहारा नेत्ति’’त्यादिकं एव वत्तब्बं, कस्मा तं अवत्वा ततो नेत्तिप्पकरणतो अञ्ञं ‘‘यं लोको पूजयते’’त्यादिमाह। सेय्यथापि समुद्दं गच्छन्तो हिमवन्तं गच्छति, हिमवन्तं गच्छन्तो समुद्दं गच्छति, एवमेव नेत्तिप्पकरणं करोन्तो सासनवरदस्सनं करोतीति? सच्चं, तथापि यस्स संवण्णनं नेत्तिप्पकरणं कातुकामो तं सासनवरं पठमं दस्सेतुं ‘‘यं लोको’’त्यादिमाह। एवं सति ‘‘एतं सासनवर’’न्ति एत्तकमेव वत्तब्बं, कस्मा ‘‘यं लोको’’त्यादि वुत्तन्ति? तं सासनवरं जनकेन नरवरेन नियमेत्वा थोमेतुं वुत्तम्। तथापि ‘‘तस्स नरवरस्सा’’ति एत्तकमेव वत्तब्बं, कस्मा ‘‘यं लोको’’त्यादि वुत्तन्ति? तं जनकं नरवरं लोकपालेन लोकसेट्ठेन सद्धिं सब्बेन लोकेन पूजनीयनमस्सनीयभावेन थोमेतुं ‘‘यं लोको’’त्यादि वुत्तम्। पूजेन्तापि वन्दित्वा पूजेन्ति, तस्मा ‘‘पूजयते’’ति एत्तकमेव वत्तब्बन्ति? तथापि केचि केसञ्चि पूजासक्कारादीनि करोन्तापि तेसं अपाकटगुणताय नमक्कारं न करोन्ति। एवं भगवतो यथाभूतअब्भुग्गतसद्दताय पन भगवन्तं पूजेत्वापि वन्दतियेवाति दस्सेतुं ‘‘नमस्सति चा’’ति वुत्तम्। पूजेन्तो, नमस्सन्तो च न कदाचियेव, अथ खो सब्बकालन्ति दस्सेतुं ‘‘सदा’’ति वुत्तम्। तादिसस्स नरवरस्स तादिसं सासनवरं सण्हसुखुमञाणसम्पन्नेहि विदूहेव सुखुमञाणेनेव ञेय्यन्ति सासनवरं थोमेतुं ‘‘विदूहि ञेय्य’’न्ति वुत्तम्।&lt;br&gt;&#xA;एत्थ च ‘‘पूजयते, नमस्सती’’ति एतेहि पूजननमस्सनकिरियाय हेतुभूता सब्बञ्ञुतञ्ञाणादयो अनेके लोकियलोकुत्तरगुणा पकासिता होन्ति ते गुणे आगम्म सब्बलोकस्स पूजननमस्सनचेतनाय पवत्तनतो। तेसु हि किञ्चि सरूपतो, किञ्चि अनुमानतो सारिपुत्तत्थेरादयो अनुस्सरन्ति, पूजेन्ति, नमस्सन्ति। तेन वुत्तं ‘‘अनुस्सरेथ सम्बुद्ध’’न्ति (सं॰ नि॰ १.२४९)। एकदेसगुणापि पूजारहा नमस्सनारहा, कस्मा सब्बेपि गुणा पकासिताति? सब्बगुणदस्सनेन बोधिसम्भारसम्भरणमहाकरुणायोगसङ्खातहेतुञाणपहान- आनुभावरूपकायसम्पत्तिसङ्खातफलहितज्झासयिन्द्रिय- पाककालागमनदेसनाञाणसङ्खातसत्तु- पकारसम्पदावसेन थोमना दस्सिता। तेन अत्तहितपटिपत्ति, परहितपटिपत्ति च निरुपक्किलेसूपगमनापगमनञ्च लोकसमञ्ञानुपपवत्ति, तदनतिधावनञ्च चरणसम्पत्ति, विज्जासम्पत्ति च अत्ताधिपतिता, धम्माधिपतिता च लोकनाथअत्तनाथता च पुब्बकारिकतञ्ञुता च अपरन्तपता, अनत्तन्तपता च बुद्धकरणधम्मबुद्धभावसिद्धि च परतारणअत्ततारणञ्च सत्तानुग्गहचित्तता, धम्मविरत्तचित्तता च पकासिता भवन्ति। तेन सब्बप्पकारेन अनुत्तरदक्खिणेय्यताउत्तमपूजनीयनमस्सनीयभावपूजननमस्सनकिरियाय च खेत्तङ्गतभावं पकासेति। तेन पूजनकनमस्सनकानं यथिच्छितब्बपयोजनसम्पत्ति पकासिताति सब्बगुणा पकासिताति।&lt;br&gt;&#xA;आदिकल्याणतादिगुणसम्पत्तिया वरं अग्गं उत्तमं, निपुणञाणगोचरताय पण्डितवेदनीयञ्च, तस्मा ‘‘वरं ञेय्य’’न्ति वचनेहि स्वाक्खाततादयो सब्बे धम्मगुणा पकासिता। अरियसच्चपटिवेधेन समुग्घातकिलेससम्मोहायेव परमत्थतो पण्डिता बाल्यादिसमतिक्कमनतो, तस्मा भावितलोकुत्तरमग्गा, सच्छिकतसामञ्ञफला च पुग्गला विसेसतो ‘‘विदू’’ति वुच्चन्ति। ते हि यथावुत्तसासनवरं अविपरीततो ञातुं, नेतुञ्च सपरसन्ताने सक्कुणन्ति। तस्मा ये सुप्पटिपन्नतादयो अनेकेहि सुत्तपदेहि संवण्णिता, ते अरियसङ्घगुणापि निरवसेसतो ‘‘विदूही’’ति पदेन पकासिताति। एवं नेत्तिया पठमगाथाय ‘‘एतं सासनवर’’न्ति पदेन सासनत्तयं सङ्गण्हित्वा तत्थ इतरेसं द्विन्नं अधिगमूपायभावतो सब्बसासनमूलभूतस्स, अत्तनो नेत्तिप्पकरणस्स च विसयभूतस्स परियत्तिसासनवरस्स दस्सनमुखेन सब्बे रतनत्तयगुणापि थोमनावसेन नयतोव पकासिता होन्ति। नयतो हि दस्सिता सब्बे गुणा निरवसेसा गहिता भवन्ति, न सरूपतो। तेनाह भगवन्तं ठपेत्वा पञ्ञवन्तानं अग्गभूतो धम्मसेनापतिसारिपुत्तत्थेरोपि बुद्धगुणपरिच्छेदनमनुयुत्तो ‘‘अपिच मे धम्मन्वयो विदितो’’ति (दी॰ नि॰ २.१४६) भगवतापि –&lt;br&gt;&#xA;‘‘एवं अचिन्तिया बुद्धा, बुद्धधम्मा अचिन्तिया।&lt;br&gt;&#xA;अचिन्तिये पसन्नानं, विपाको होति अचिन्तियो’’ति॥ (अप॰ थेर १.१.८२; नेत्ति॰ ९५) –&lt;br&gt;&#xA;गाथा वुत्ता। तत्थ बुद्धधम्माति बुद्धगुणा। अम्हाकं पन यावजीवं रतनत्तयगुणपरिदीपने अतिउस्साहन्तानम्पि सरूपतो नीहरित्वा दस्सेतुं असमत्थभावो पगेव पण्डितेहि वेदितब्बोति।&lt;br&gt;&#xA;इच्चेवं –&lt;br&gt;&#xA;‘‘यं लोको पूजयते, सलोकपालो सदा नमस्सति च।&lt;br&gt;&#xA;तस्सेत सासनवरं, विदूहि ञेय्यं नरवरस्सा’’ति॥ –&lt;br&gt;&#xA;निग्गहितलोपवसेन वुत्ताय गाथाय सङ्खेपेन कथितो अनुसन्ध्यादिको समत्तोति।&lt;br&gt;&#xA;‘‘यं लोको पूजयते, स लोकपालो सदा नमस्सति च।&lt;br&gt;&#xA;तं तस्स सासनवरं, विदूहि ञेय्यं नरवरस्सा’’ति॥ –&lt;br&gt;&#xA;गाथं अपरे पठन्ति। तस्सापि अनुसन्ध्यत्थो वुत्तनयोव। योजनत्थो पन विसेसो। तत्थ हि सलोकपालो लोको यस्स सत्थुनो नरवरस्स यं सासनवरं संवण्णेतब्बसहितं, संवण्णेतब्बं एव वा पूजयते चेव नमस्सति च, तस्स लोकपालस्स सत्थुनो तं पूजेतब्बं, नमस्सितब्बञ्च विदूहेव विञ्ञातब्बं, एतं सासनवरं नेत्तिप्पकरणस्स विसयन्ति गहेतब्बन्ति योजना। योजनाकारोपि हेट्ठा वुत्तनयोव।&lt;br&gt;&#xA;विग्गहत्थोपि विसेसो। इमस्मिञ्हि नये लोकं पालेन्तीति लोकपाला, यथावुत्तचतुमहाराजादयो। तेहि लोकपालेहि सहितं सब्बलोकं पालेति लोकग्गनायकत्ताति लोकपालोति भगवापि लोकपालसद्देन वुत्तो। सो हि ‘‘तस्सा’’ति एत्थ तं-सद्देन परामसीयति, तस्मा तस्स लोकपालस्स सत्थुनो नरवरस्साति अत्थो गहितो। यदि एवं लोकपालो गुणीभूतो अपधानो पधानभूतं लोकं विसेसेत्वा विनिवत्तो, कथं तं-सद्देन परामसीयतीति? लोकविसेसको समानोपि सासनवरापेक्खताय जनकसामिभावेन सम्बन्धिविसेसभूतत्ता पधानभूतो विय परामसीयतीति। भगवा सासनवरस्स सामिभावेन गहितो। कथं सासनवरस्स सामी भगवा सासनवरं पूजयतीति? न चायं विरोधो। बुद्धा हि भगवन्तो धम्मगरुनो, ते सब्बकालं धम्ममपचयमानाव विहरन्तीति। बुद्धानञ्हि धम्मगरुधम्मापचयमानभावो ‘‘यंनूनाहं…पे॰… तमेव धम्मं सक्कत्वा गरुं कत्वा मानेत्वा पूजेत्वा उपनिस्साय विहरेय्य’’न्ति (अ॰ नि॰ ४.२१) वुत्तो, तस्मा लोकपालो भगवा सासनवरं पूजयतीति दट्ठब्बो। एवं सति लोकपालो भगवा सासनवरं पूजयतीति अत्थो युत्तो होतु, कथं लोकपालो भगवा सासनवरं नमस्सतीति युत्तोति? युत्तोव ‘‘नमस्सती’’ति पदस्स गरुकरणेन तन्निन्नपोणपब्भारोति अत्थस्सापि लब्भनतो। भगवा हि धम्मगरुताय सब्बकालं धम्मनिन्नपोणपब्भारभावेन विहरतीति। वुत्तञ्हेतं ‘‘येन सुदं निच्चकप्पं विहरामी’’तिआदि। सेसमेत्थ हेट्ठा वुत्तनयेन वा संवण्णनासु वुत्तनयेन वा ञातब्बन्ति अम्हेहि न वित्थारीयति।&lt;br&gt;&#xA;एवं पठमगाथाय ‘‘सासनवर’’न्ति पदेन तिविधम्पि सासनं सङ्गण्हित्वा तत्थ परियत्तिसासनमेव अत्तनो नेत्तिप्पकरणस्स विसयं नियमेत्वा दस्सेन्तो ‘‘द्वादस पदानि’’त्यादिमाह। अथ वा पठमगाथाय रतनत्तयथोमनेन सह नेत्तिप्पकरणताविसयं सासनवरं आचरियेन दस्सितं, ‘‘तस्स सासनवरं किं सब्बंयेव नेत्तिप्पकरणस्स विसयं, उदाहु परियत्तिसासनमेवा’’ति पुच्छितब्बत्ता परियत्तिसासनभूतं सुत्तमेवाति दस्सेन्तो ‘‘द्वादस पदानि सुत्त’’न्तिआदिमाह। तत्थ ‘‘सासनवर’’न्ति सामञ्ञेन वुत्तम्पि परियत्तिसुत्तमेव सासनवरन्ति गहेतब्बन्ति अत्थो। ‘‘तं पन कतिविध’’न्ति वत्तब्बत्ता ‘‘द्वादस पदानी’’ति वुत्तं, सङ्खेपतो पभेदेन द्वादसविधन्ति अत्थो। पभेदतो द्वादसविधम्पि ब्यञ्जनपदअत्थपदतो पन दुविधमेवाति दस्सेतुं ‘‘तं सब्बं ब्यञ्जनञ्च अत्थो चा’’ति वुत्तम्। ‘‘तस्मिं द्वये एकमेव सरूपतो नेत्तिप्पकरणस्स विसयन्ति विञ्ञेय्यं, उदाहु उभय’’न्ति पुच्छितब्बत्ता उभयन्ति दस्सेतुं ‘‘तं विञ्ञेय्यं उभय’’न्ति वुत्तम्। वचनवचनीयभावेन सम्बन्धे यस्मिं ब्यञ्जने, अत्थे च ‘‘सुत्त’’न्ति वोहारो पवत्तो, तं उभयं सरूपतो नेत्तिप्पकरणस्स विसयन्ति विञ्ञेय्यन्ति अत्थो। ‘‘किन्ति विञ्ञेय्य’’न्ति वत्तब्बत्ता ‘‘को अत्थो, ब्यञ्जनं कतम’’न्ति वुत्तम्। इदं वुत्तं होति – छब्यञ्जनपदछअत्थपदभेदेन द्वादसविधं ब्यञ्जनपदअत्थपदवसेन दुविधं सब्बपरियत्तिसङ्खातं सुत्तं मम नेत्तिप्पकरणस्स विसयं सासनवरन्ति ञातब्बम्। सरूपतो पुच्छित्वा अत्थपदं, ब्यञ्जनपदञ्च सरूपतो ञातब्बन्ति।&lt;br&gt;&#xA;एवं पठमगाथाय ‘‘सासनवर’’न्ति वुत्तस्स सुत्तस्स परियत्तिभावञ्चेव अत्थपदब्यञ्जनपदभावेन वेदितब्बत्तञ्च दस्सेत्वा इदानि तस्स सुत्तस्स पविचयूपायं नेत्तिप्पकरणं पदत्थविभागेन दस्सेतुं ‘‘सोळसहारा’’त्यादिमाह। अथ वा दुतियगाथाय नेत्तिप्पकरणस्स विसयं सासनवरं नियमेत्वा दस्सितं, ‘‘नेत्ति नाम कतमा, कतिविधा’’ति पुच्छितब्बत्ता नेत्तिनाम एत्तिकाति सङ्खेपतो दस्सेतुं ‘‘सोळसहारा’’त्यादिमाह। तत्थ तस्स सासनस्स सुत्तस्स अत्थपरियेट्ठि नेत्तिसंवण्णना मया महाकच्चायनेन निद्दिट्ठा नेत्ति नाम सोळसहारसमुदाया पञ्चनयसमुदाया अट्ठारसमूलपदसमुदायाति विजानितब्बाति।&lt;br&gt;&#xA;ते हारादयो केनट्ठेन नेत्ति नाम? वेनेय्यसत्ते अरियधम्मं नेतीति नेत्तीति एवमादि अत्थो संवण्णनासु (नेत्ति॰ अट्ठ॰ गन्थारम्भकथा) वुत्तोव। इमाय ततियगाथायपि ‘‘महाकच्चानेन निद्दिट्ठा’’ति पाठो सुन्दरो। ‘‘महाकच्चायनेन निद्दिट्ठा’’ति वा पाठो, न सुन्दरो। लक्खणञ्हि मया हेट्ठा वुत्तन्ति। ‘‘सोळसहारादिसमुदाया नेत्ती’’ति वुत्ता, ते हारा सुत्तस्स ब्यञ्जनविचयो वा होन्ति, अत्थविचयो वा, नया च ब्यञ्जनविचयो वा होन्ति, अत्थविचयो वाति विचारणायं सति ‘‘इमे इमस्स विचयो’’ति नियमेत्वा दस्सेतुं ‘‘हारा ब्यञ्जनविचयो’’तिआदिमाह। तत्थ हारा सुत्तस्स ब्यञ्जनविचयो होन्ति, न अत्थविचयो सोळसहारानं मूलपदनिद्धारणं वज्जेत्वा ब्यञ्जनमुखेनेव संवण्णनाभावतो। तयो पन नया सुत्तस्स अत्थविचयो होन्ति, तिण्णं नयानं मूलपदसङ्खातअविज्जादिसभावधम्मनिद्धारणमुखेनेव सुत्तस्स अत्थसंवण्णनाभावतोति।&lt;br&gt;&#xA;‘‘तं उभयं सुत्ते संवण्णनाभावेन केनचि कत्थचियेव योजेतब्बं, उदाहु सब्बथा सब्बत्थ योजित’’न्ति पुच्छितब्बभावतो तं उभयं सब्बत्थ सुत्तेसु सब्बथा योजितन्ति दस्सेतुं ‘‘उभयं परिग्गहीत’’न्ति वुत्तम्। हारा चेव नया च उभयं सुत्तस्स अत्थनिद्धारणवसेन परितो समन्ततो गहितं सब्बथा सुत्तेसु योजितन्ति।&lt;br&gt;&#xA;‘‘हारादिसमुदायभूतं नेत्तिसङ्खातं सुत्तं कथं संवण्णेतब्बं सुत्तं संवण्णेती’’ति वत्तब्बभावतो वुत्तं ‘‘वुच्चति सुत्तं यथासुत्त’’न्ति। नेत्तिसङ्खातं संवण्णनासुत्तं संवण्णेतब्बसुत्तानुरूपं यथा येन येन देसनाहारेन वा अञ्ञेन वा संवण्णेतब्बं, तेन तेन वुच्चति संवण्णेतीति अत्थो। अथ वा ‘‘नेत्तिसङ्खातं सुत्तं कित्तकं संवण्णेतब्बं सुत्तं संवण्णेती’’ति वत्तब्बभावतो वुत्तं ‘‘वुच्चति सुत्तं यथासुत्त’’न्ति। तत्थ यथासुत्तं यं यं सुत्तं भगवता वुत्तं, तं तं सब्बं सुत्तं नेत्तिसङ्खातं सुत्तं वुच्चति वदति अस्सादादीनवदस्सनवसेन संवण्णेतीति। तेन वुत्तं ‘‘नेत्तिनयेन हि संवण्णेतुं असक्कुणेय्यं नाम सुत्तं नत्थी’’ति (नेत्ति॰ अट्ठ॰ सङ्गहवारवण्णना)।&lt;br&gt;&#xA;‘‘यं यं भगवता देसितं सुत्तं नेत्तिसंवण्णनाय संवण्णितं, सा संवण्णेतब्बा देसना च विञ्ञेय्या, उदाहु देसितब्बञ्चा’’ति वत्तब्बभावतो ‘‘या चेव देसना’’त्यादिमाह। या चेव देसना पाळि संवण्णिता, सा च, ताय देसनाय देसितं यं धम्मजातं, तञ्च उभयं विमुत्तायतनदेसनासीसेन परिचयं करोन्तेहि एकन्तेन विञ्ञेय्यं उभयस्सेव अनुपादिसेसपरिनिब्बानपरियोसानानं सम्पत्तीनं हेतुभावतो। ‘‘तस्स उभयस्स विजानने साधेतब्बे साधेतब्बस्स विजाननस्स हेतुभूता कतमा अनुपुब्बी’’ति पुच्छितब्बभावतो वुत्तं ‘‘तत्रा’’त्यादि। तत्थ तत्र विजानने साधेतब्बे सुत्तादिनवङ्गस्स सासनस्स अत्थपरियेसना अत्थविचारणा हारनयानं अयं अनुपुब्बी विजाननस्स साधेतब्बस्स हेतुभूता अनुपुब्बी नामाति अत्थो। अथ वा तस्स उभयस्स विजानने साधेतब्बे सुत्तादिनवङ्गस्स सासनस्स अत्थपरियेसनाय अत्थविचारणाय अयं अनुपुब्बी विजाननस्स साधेतब्बस्स हेतुभूता अनुपुब्बी नामाति। अथ वा वक्खमानाय हारनयानुपुब्बिया नवविधसुत्तन्तपरियेसना विजाननस्स हेतुभूताति वेदितब्बा। तेनाकारेनेव अट्ठकथायं तिधा वुत्ताति।&lt;br&gt;&#xA;सङ्गहवारस्स अत्थविभावना निट्ठिता।&lt;/p&gt;</description>
    </item>
    <item>
      <title>०२. उद्देसवारअत्थविभावना</title>
      <link>https://vishvAsa.github.io/pALi/03_TIkA/02_suttapiTaka/05_khuddakanikAya/02_nettivibhAvinI/02_uddesavAraatthavibhAvanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/02_suttapiTaka/05_khuddakanikAya/02_nettivibhAvinI/02_uddesavAraatthavibhAvanA/</guid>
      <description>&lt;p&gt;२. उद्देसवारअत्थविभावना&lt;br&gt;&#xA;१. एवं सङ्गहवारेन सङ्खेपतो दस्सिते हारादयो इदानि विभागेन दस्सेतुं ‘‘तत्थ कतमे सोळस हारा’’तिआदिदेसना आरद्धा । अथ वा सोळसहारादिसमुदाया नेत्ति नाम मया महाकच्चानेन निद्दिट्ठाति वुत्ता, ‘‘कतमे ते सोळस हारा’’ति पुच्छितब्बत्ता वुत्तं ‘‘तत्थ सोळस हारा’’त्यादि। तत्थ तत्थाति तेसु सोळसहारादीसु। देसना हारो, विचयो हारो…पे॰… सामारोपनो हारोति इमे सोळस हाराति दट्ठब्बा।&lt;br&gt;&#xA;तत्थ सब्बसाधारणत्ता हारपदस्स वचनत्थो पठमं वत्तब्बो। केनट्ठेन हाराति? हरीयन्ति एतेहीति हारा। एतेहि संवण्णनाविसेसेहि संवण्णियेसु सुत्तगेय्यादीसु अञ्ञाणसंसयविपल्लासा हरीयन्ति, इति अञ्ञाणादिहरणकारणत्ता ‘‘एतेही’’ति पदेन निद्दिट्ठा संवण्णनाविसेसा हारा नाम, हर-धातुया आचरियस्स वचीभेदसद्दो, तंसमुट्ठापको चित्तुप्पादो च मुख्यत्थो, वेनेय्यानं संवण्णेतब्बसुत्तस्स अत्थजाननादिञाणसम्पयुत्तचित्तुप्पादो कारणूपचारत्थो, तस्स उपनिस्सयपच्चयभूतानं संवण्णनाविसेसानं उपनिस्सयपच्चयसत्ति फलूपचारत्थो, इति-सद्देन सा उपनिस्सयपच्चयसत्तियेव परामसीयति। तंसत्तिसम्पन्ना संवण्णनाविसेसा ण-पच्चयत्था होन्ति। एस नयो एवरूपेसु ठानेसुपि। वित्थारो अट्ठकथायं (नेत्ति॰ अट्ठ॰ १) वुत्तो एव।&lt;br&gt;&#xA;असाधारणतो पन देसीयति एतायाति देसना। एताय संवण्णनाय संवण्णेतब्बसुत्तत्थो देसीयति संवण्णीयति संवण्णनानुसारेन ञापीयति, इति ञापनकारणत्ता ‘‘एताया’’ति पदेन निद्दिट्ठा विसेससंवण्णना देसना नाम, न पाळिदेसना, पाळिदेसनाय संवण्णेतब्बसंवण्णनाभावेन सहचरणतो वा देसना। किञ्चापि अञ्ञे हारा देसनापाळिसङ्खातस्स सुत्तस्स अत्थसंवण्णनाभावतो देसनाय सहचारिनो होन्ति, अयं पन हारो येभुय्येन यथारुतवसेनेव विञ्ञायमानत्ता पाळिदेसनाय सह चरतीति वत्तब्बतं अरहति, न तथा परे। न हि अस्सादादीनवनिस्सरणादिसन्दस्सनलक्खणरहिता पाळिदेसना अत्थि, अयञ्च हारो अस्सादादिसन्दस्सनलक्खणोति।&lt;br&gt;&#xA;विचियन्ति एतेनाति विचयो। एतेन संवण्णनाविसेसेन सुत्ते पदपञ्हादयो विचियन्ति, इति विचारणकारणत्ता सो संवण्णनाविसेसो विचयो नाम। कत्वत्थाधिकरणत्थापि लब्भन्ति। संवण्णेतब्बसुत्तेन पदपञ्हादिविचयनलक्खणो संवण्णनाविसेसो विचयो हारो।&lt;br&gt;&#xA;युत्तायुत्ति विचारीयति एतायाति युत्ति। एताय विसेससंवण्णनाय सब्बेसं हारानं भूमिगोचरानं युत्तायुत्ति विचारीयति, इति विचारणकारणत्ता ‘‘एताया’’ति पदेन निद्दिट्ठा विसेससंवण्णना युत्ति नाम। इध उत्तरपदलोपो दट्ठब्बो, युत्तिया विचारणा, विचारणीयभावेन सहचरणतो वा युत्ति। सब्बहारानं भूमिगोचरानं युत्तायुत्तिविचारणलक्खणो संवण्णनाविसेसो युत्ति हारो।&lt;br&gt;&#xA;पदति पवत्तेति फलं एतेनाति पदं, कारणम्। ठन्ति तिट्ठन्ति एत्थ फलानि तदायत्तवुत्तितायाति ठानं, कारणम्। पदञ्च तं ठानञ्चाति पदट्ठानं, आसन्नकारणम्। सुत्ते आगतधम्मानं पदट्ठानं विचारीयति एतायाति पदट्ठाना, विसेससंवण्णना, विचारणलोपोव, सुत्ते आगतधम्मानं पदट्ठानानं, तेसञ्च पदट्ठानानं विचारणलक्खणो संवण्णनाविसेसो पदट्ठानो हारो।&lt;br&gt;&#xA;सुत्ते अवुत्तापि समानलक्खणा धम्मा लक्खीयन्ति एतेन संवण्णनाविसेसेनाति लक्खणो, सुत्ते वुत्तेन धम्मेन समानलक्खणानं धम्मानं अवुत्तानम्पि निद्धारणलक्खणो संवण्णनाविसेसो लक्खणो हारो।&lt;br&gt;&#xA;सुत्ते दस्सियमाना निब्बचनादयो चत्तारोपि वियूहीयन्ति विभागेन सम्पिण्डीयन्ति एत्थ, एतेन वाति ब्यूहो, चतुन्नं निब्बचनादीनं ब्यूहो चतुब्यूहो। निब्बचनाधिप्पायब्यञ्जनानञ्चेव देसनानिदानस्स च पुब्बापरेन सद्धिं सन्दस्सनलक्खणो संवण्णनाविसेसो चतुब्यूहो हारो।&lt;br&gt;&#xA;देसनाय गहितधम्मेन सभागा, विसभागा च धम्मा आवट्टीयन्ति एत्थ, एतेन वाति आवट्टो, देसनाय गहितधम्मानं सभागविसभागधम्मवसेन आवट्टनलक्खणो संवण्णनाविसेसो आवट्टो हारो।&lt;br&gt;&#xA;असाधारणासाधारणानं संकिलेसधम्मे, वोदानधम्मे च साधारणासाधारणतो, पदट्ठानतो, भूमितो च विभजनलक्खणो संवण्णनाविसेसो विभत्ति हारो।&lt;br&gt;&#xA;सुत्ते निद्दिट्ठा धम्मा पटिपक्खवसेन परिवत्तीयन्ति इमिना, एत्थ वाति परिवत्तो, सुत्ते निद्दिट्ठानं धम्मानं पटिपक्खतो परिवत्तनलक्खणो संवण्णनाविसेसो परिवत्तनो हारो।&lt;br&gt;&#xA;सुत्ते वुत्तस्स एकस्सेव अत्थस्स वाचकं विविधं वचनं एत्थ संवण्णनाविसेसेति विवचनं, विवचनमेव वेवचनं, सुत्ते वुत्ते एकस्मिं अत्थे अनेकपरियायसद्दयोजनालक्खणो संवण्णनाविसेसो वेवचनो हारो।&lt;br&gt;&#xA;सुत्ते वुत्ता अत्था पकारेहि ञापीयन्ति इमिना, एत्थ वाति पञ्ञत्ति, एकेकस्स धम्मस्स अनेकाहि पञ्ञत्तीहि पञ्ञापेतब्बाकारलक्खणो संवण्णनाविसेसो पञ्ञत्ति हारो।&lt;br&gt;&#xA;सुत्तागता धम्मा पटिच्चसमुप्पादादीसु ओतरीयन्ति अनुप्पवेसीयन्ति एत्थ, एतेन वाति ओतरणो, पटिच्चसमुप्पादादिमुखेहि सुत्तत्थस्स ओतरणलक्खणो संवण्णनाविसेसो ओतरणो हारो।&lt;br&gt;&#xA;सुत्ते पदपदत्थपञ्हारम्भा सोधीयन्ति समाधीयन्ति एत्थ, एतेन वाति सोधनो, सुत्ते पदपदत्थपञ्हारम्भानं सोधनलक्खणो संवण्णनाविसेसो सोधनो हारो।&lt;br&gt;&#xA;सामञ्ञविसेसभूता धम्मा विना विकप्पेन अधिट्ठीयन्ति अनुप्पवत्तीयन्ति एत्थ, एतेन वाति अधिट्ठानो, सुत्तागतानं धम्मानं अविकप्पनवसेन सामञ्ञविसेसनिद्धारणलक्खणो संवण्णनाविसेसो अधिट्ठानो हारो।&lt;br&gt;&#xA;यो हेतु चेव पच्चयो च फलं परिकरोति अभिसङ्खरोति, इति सो हेतु चेव पच्चयो च परिक्खारो, यो संवण्णनाविसेसो तं परिक्खारं हेतुञ्चेव पच्चयञ्च आचिक्खति, इति सो संवण्णनाविसेसो परिक्खारो नाम। सुत्ते आगतधम्मानं परिक्खारसङ्खाते हेतुपच्चये निद्धारेत्वा संवण्णनालक्खणो संवण्णनाविसेसो परिक्खारो हारो।&lt;br&gt;&#xA;सुत्ते आगतधम्मा पदट्ठानादिमुखेन समारोपीयन्ति एत्थ, एतेन वाति समारोपनो, सुत्ते आगतधम्मानं पदट्ठानवेवचनभावपहानसमारोपनविचारणलक्खणो संवण्णनाविसेसो समारोपनो हारो। भावसाधनवसेनापि सब्बत्थ वचनत्थो वत्तब्बोति तस्सापि वसेन योजेतब्बन्ति। सेसं संवण्णनानुसारेन ञातब्बन्ति।&lt;br&gt;&#xA;‘‘तत्थ कतमे सोळस हारा देसना’’त्यादिना हारसरूपं वुत्तं, किमत्थं ‘‘तस्सानुगीति’’त्यादि वुत्तन्ति? अनुगीतिगाथाय सुखग्गहणत्थं पुन ‘‘तस्सानुगीति देसना विचयो युत्ति’’त्यादि वुत्तम्। तत्थ तस्साति हारुद्देसस्स। अनुगीतीति अनु पच्छा गायनगाथा। पञ्चदसोति पञ्चदसमो। सोळसोति सोळसमो। अत्थतो असंकिण्णाति देसनादिपदत्थतो लक्खणत्थतो सङ्करतो रहिता। तेन वुत्तं अट्ठकथायं ‘‘सो च नेसं असङ्करो लक्खणनिद्देसे सुपाकटो होती’’ति। सेसं संवण्णनानुसारेन ञातब्बन्ति। ‘‘केचि हारा केहिचि हारेहि संकिण्णा विय दिस्सन्ति, कस्मा असंकिण्णाति ञातब्ब’’न्ति वत्तब्बत्ता वुत्तं ‘‘एतेसञ्चेवा’’तिआदि। तत्थ एतेसञ्चेव भवतीति एतेसं सोळसन्नं हारानं यथा येनाकारेन असङ्करो होति, तथा असङ्कराकारेन भवति। अयति पवत्तति नयविभत्तीति अया, वित्थारेन अयाति वित्थारतया, त-कारो मिस्सकदोसापगमत्थाय आगतो, नयविभत्तिविसेसवचनम्। नयेन ञायेन विभत्ति नयविभत्ति, न पञ्चनयविभत्ताहारानं वित्थारेन पवत्ता ञायविभत्ति तथा असङ्कराकारेन भवति तस्मिं असंकिण्णाति ञातब्बाति अधिप्पायो।&lt;br&gt;&#xA;२. सोळस हारा सरूपतो वुत्ता, अम्हेहि च विञ्ञाता, ‘‘कतमे पञ्च नया’’ति वत्तब्बभावतो तथा पुच्छित्वा सरूपतो उद्दिसितुं ‘‘तत्थ कतमे पञ्च नया’’त्यादि वुत्तम्। अट्ठकथायं पन ‘‘एवं हारे उद्दिसित्वा इदानि नये उद्दिसितुं ‘तत्थ कतमे’तिआदि वुत्त’’न्ति (नेत्ति॰ अट्ठ॰ २) वुत्तम्। ‘‘तत्थ नयन्ति संकिलेसे, वोदाने च विभागतो ञापेन्तीति नया, नीयन्ति वा तानि एत्थ, एतेहि वाति नया’’तिआदिना (नेत्ति॰ अट्ठ॰ २) अट्ठकथायं वित्थारेन वचनत्थो वुत्तो। नी-धातुया नन्दियावट्टादिनयानुसारेन संकिलेसे, वोदाने च आलम्बित्वा पवत्तो ञाणसम्पयुत्तचित्तुप्पादो मुख्यत्थो, नन्दियावट्टादिनयानं उपनिस्सयपच्चयसत्ति फलूपचारतो गहिता, इति-सद्दो तं फलूपचारतो गहितसत्तिं परामसि, तंसत्तिसहिता नन्दियावट्टादिनया अ-पच्चयत्था।&lt;br&gt;&#xA;तण्हाअविज्जाहि संकिलेसपक्खस्स सुत्तस्स, समथविपस्सनाहि वोदानपक्खस्स सुत्तस्स चतुसच्चयोजनमुखेन नयनलक्खणो संवण्णनाविसेसो नन्दियावट्टो नयो। तत्थ चतुसच्चन्ति तण्हा च अविज्जा च भवमूलत्ता समुदयसच्चं, अवसेसा तेभूमका धम्मा दुक्खसच्चं, समथविपस्सना मग्गसच्चं, तेन पत्तब्बा असङ्खतधातु निरोधसच्चन्ति।&lt;br&gt;&#xA;तीहि अवयवेहि लोभादीहि संकिलेसपक्खे, तीहि अवयवेहि अलोभादीहि च वोदानपक्खे पुक्खलो सोभनोति तिपुक्खलो, अकुसलमूलेहि संकिलेसपक्खस्स, कुसलमूलेहि वोदानपक्खस्स सुत्तत्थस्स चतुसच्चयोजनमुखेन नयनलक्खणो संवण्णनाविसेसो तिपुक्खलो।&lt;br&gt;&#xA;सीहस्स भगवतो विक्कीळितं एत्थ नयेति सीहविक्कीळितो, सुभसञ्ञादीहि विपल्लासेहि सकलसंकिलेसपक्खस्स, सद्धिन्द्रियादीहि वोदानपक्खस्स सुत्तत्थस्स चतुसच्चयोजनमुखेन नयनलक्खणो संवण्णनाविसेसो सीहविक्कीळितनयो।&lt;br&gt;&#xA;अत्थनयत्तयदिसाभावेन कुसलादिधम्मानं आलोचनं दिसालोचनम्। तस्स तस्स अत्थनयस्स योजनत्थं कतेसु सुत्तस्स अत्थविस्सज्जनेसु ये वोदानादयो, संकिलेसिका च तस्स तस्स नयस्स दिसाभूता धम्मा सुत्ततो निद्धारेत्वा कथिता, तेसं यथावुत्तधम्मानं चित्तेनेव ‘‘अयं पठमा दिसा, अयं दुतिया दिसा’’तिआदिना आलोचनं दिसालोचनम्।&lt;br&gt;&#xA;तथा आलोचितानं धम्मानं अत्थनयत्तययोजने समानयनतो अङ्कुसो वियाति अङ्कुसो, तस्स तस्स नयस्स दिसाभूतानं कुसलादिधम्मानं समानयनं अङ्कुसो नयो।&lt;br&gt;&#xA;लञ्जेतीति लञ्जको। यो नयो सुत्तत्थं लञ्जेति पकासेति, इति लञ्जनतो पकासनतो सो नयो लञ्जको नाम, नयो च सो लञ्जको चाति नयलञ्जको। नयलञ्जको पठमो नन्दियावट्टो नाम, नयलञ्जको दुतियो तिपुक्खलो नाम, नयलञ्जको ततियो सीहविक्कीळितो नामाति योजेतब्बो।&lt;br&gt;&#xA;उग्गतानं विसेसेन उग्गतोति उत्तमो, तं उत्तमम्। गताति ञाता, मताति अत्थो। ‘‘मता’’ति वा पाठो। सेसमेत्थ वुत्तनयानुसारेनपि संवण्णनानुसारेनपि जानितब्बन्ति।&lt;br&gt;&#xA;यथावुत्तनयविसेससंवण्णनाय टीकायं –&lt;br&gt;&#xA;‘‘समूहादिं उपादाय लोकसङ्केतसिद्धा वोहारमत्तता सम्मुतिसभावो, पथवीफस्सादीनं कक्खळफुसनादिलक्खणं परमत्थसभावो। अयञ्हेत्थ सङ्खेपो – यस्मिं भिन्ने, इतरापोहे वा चित्तेन कते न तथा बुद्धि, इदं सम्मुतिसच्चं यथा घटे, ससम्भारजले च, तब्बिपरियायेन परमत्थसच्च’’न्ति –&lt;br&gt;&#xA;वचने घटकथलआपजलकद्दमादिसङ्खातं समूहादिं उपादाय लोकस्स पुब्बे घटकथलआपजलकद्दमादिसङ्केतसिद्धा घटकथलआपजलकद्दमादिवोहारमत्तता सम्मुतिसभावो सङ्केतवसेन अवितथत्ता। पथवीआदीनं कक्खळादिलक्खणं, फस्सादीनं फुसनादिलक्खणं परमत्थसभावो। ‘‘यदि एवं घटादिके अभिन्ने वा आपादिके वा अनुरूपेन ऊनभावेन अप्पवत्तमाने वा सति सम्मुतिभावो होतु, भिन्ने वा ऊने वा कथं सम्मुतिभावो भवेय्य, पथवीफस्सादीनम्पि भिज्जमानत्ता, कक्खळफुसनादीनञ्च पथवीफस्सादीहि अनञ्ञत्ता कथं परमत्थसभावो भवेय्य, कतमेन सङ्खेपेन अत्थेन सम्मुतिसभावो, परमत्थसभावो च अम्हेहि जानितब्बो’’ति वत्तब्बभावतो ‘‘अयञ्हेत्थ सङ्खेपो’’तिआदिमाह। तत्थ एत्थाति एतेसु सम्मुतिसभावपरमत्थसभावेसु अयं नयो वुच्चमानो सङ्खेपो अत्थो दट्ठब्बो।&lt;br&gt;&#xA;यस्मिं घटादिके भिन्ने सति ततो घटादितो इतरो कथलादिभावो चित्तेन पुब्बे कतेन यथा येन कथलादिवोहारेन भवति, यस्मिं आपादिके सम्भारजलादिके ऊनभावेन पवत्तमाने सति वा ततो आपादितो इतरो कद्दमादिभावो चित्तेन पुब्बे कतेन यथा येन कद्दमादिवोहारेन भवति, तथा तेन वोहारेन बुद्धि कथलादिसभावजाननं कद्दमादिसभावजाननं भवति, इदं अभिन्ने घटादिकं वा भिन्ने कथलादिकं वा अनूने आपादिकं वा ऊने कद्दमादिकं वा सब्बं सम्मुतिसच्चं होत्वेव। ‘‘कद्दमस्मिं भिन्ने, कद्दमस्मिं ऊने वा सति इतरो सम्मुतिसभावो’’ति पुच्छितब्बभावतो ‘‘घटे, सम्भारजले चा’’ति वुत्तम्।&lt;br&gt;&#xA;सम्मुतिसच्चसभावो तुम्हेहि वुत्तो, अम्हेहि च ञातो, ‘‘कतमो परमत्थसच्चसभावो’’ति वत्तब्बभावतो ‘‘तब्बिपरियायेन परमत्थसच्च’’न्ति वुत्तम्। पथवीआदीनं कक्खळादिलक्खणतो इतरस्स फुसनादिलक्खणस्स असम्भवतो, फस्सादीनञ्च फुसनादिलक्खणतो इतरस्स कक्खळादिलक्खणस्स असम्भवतो पथवीफस्सादीनं लक्खळफुसनादिलक्खणं परमत्थसच्चं होत्वेवाति इमस्मिं सङ्खेपत्थे गहिते कोचि विरोधो नत्थीति अधिप्पायोति।&lt;br&gt;&#xA;३. पञ्च नया सरूपतो आचरियेन उद्दिट्ठा, अम्हेहि च विञ्ञाता, ‘‘यानि पदानि अट्ठारस मूलपदानि उद्दिट्ठानि, कतमानि तानी’’ति पुच्छितब्बत्ता तानि सरूपतो दस्सेतुं ‘‘तत्थ कतमानि अट्ठारस मूलपदानि’’त्यादिमाह। अट्ठकथायं पन ‘‘एवं नयेपि उद्दिसित्वा इदानि मूलपदानि उद्दिसितुं ‘तत्थ कतमानी’तिआदि आरद्ध’’न्ति वुत्तम्। तत्थ कुसलानि नव पदानि, अकुसलानि नव पदानि अट्ठारस मूलपदानीति दट्ठब्बानीति योजना। मूलन्ति पतिट्ठहन्ति एतेहि नया, पतिट्ठानविभागा चाति मूलानि, पदन्ति पतिट्ठहन्ति एत्थ नया, पट्ठानविभागा, अधिगमा चाति पदानि, वुत्तप्पकारट्ठेन मूलानि च तानि पदानि चाति मूलपदानि। कुच्छिते पापधम्मे सलयन्तीति कुसलानि, कुसे रागादयो लुनन्तीति कुसलानि, कुसा विय लुनन्तीति कुसलानि, कुसेन ञाणेन लातब्बानि पवत्तेतब्बानीति कुसलानि। कुसलानं पटिपक्खानीति अकुसलानि अ-सद्दो चेत्थ पटिपक्खत्थोति।&lt;br&gt;&#xA;नव पदानि कुसलानि, नव पदानि अकुसलानीति गणनपरिच्छेदतो, जातिभेदतो च उद्दिट्ठानि, ‘‘कतमानि तानी’’ति पुच्छितब्बत्ता नव पदानि अकुसलानि पच्चासत्तिन्यायेन सरूपतो दस्सेतुं ‘‘कतमानि नव पदानि अकुसलानी’’तिआदि वुत्तम्। अट्ठकथायं पन –&lt;br&gt;&#xA;‘‘एवं गणनपरिच्छेदतो, जातिभेदतो च मूलपदानि दस्सेत्वा इदानि सरूपतो दस्सेन्तो संकिलेसपक्खंयेव पठमं उद्दिसति ‘तण्हा’तिआदिना’’ति (नेत्ति॰ अट्ठ॰ ३) –&lt;br&gt;&#xA;वुत्तम्। तत्थ रूपादिके खन्धे तसति परितसतीति तण्हा। अविन्दियं कायदुच्चरितादिं विन्दतीति अविज्जा , विन्दियं कायसुचरितादिं न विन्दतीति अविज्जा, विज्जाय पटिपक्खाति वा अविज्जा। लुब्भन्ति तेनाति लोभो, लुब्भतीति वा लोभो, लुब्भनं वा लोभो। दोसमोहेसुपि एसेव नयो। असुभे रूपक्खन्धादिके ‘‘सुभ’’न्ति पवत्ता सञ्ञा सुभसञ्ञा। दुक्खदुक्खादिके ‘‘सुख’’न्ति पवत्ता सञ्ञा सुखसञ्ञा। अनिच्चे सङ्खारधम्मे ‘‘निच्च’’न्ति पवत्ता सञ्ञा निच्चसञ्ञा। अनत्तसभावेसु चक्खादीसु खन्धेसु ‘‘अत्ता’’ति पवत्ता सञ्ञा अत्तसञ्ञा। यत्थाति येसु पदेसु सब्बो अकुसलपक्खो सङ्गहं समोसरणं गच्छति, तानि पदानि अकुसलानीति योजना। सङ्गहं गणनम्। समोसरणं समारोपनम्।&lt;br&gt;&#xA;पच्चनीकधम्मे उद्धच्चादिके नीवरणे समेति वूपसमेति तदङ्गविक्खम्भनवसेनाति समथो। सङ्खारे अनिच्चादीहि विविधेहि आकारेहि पस्सतीति विपस्सना। लोभस्स पटिपक्खो अलोभो। दोसस्स पटिपक्खो अदोसो। मोहस्स पटिपक्खो अमोहो। एत्थापि अ-सद्दो पटिपक्खत्थो, न अभावत्थादिकोति अधिप्पायो। असुभे रूपक्खन्धादिके, चक्खादिम्हि वा ‘‘असुभ’’न्ति पवत्ता सञ्ञापधानचित्तुप्पादा असुभसञ्ञा, विसेसतो कायानुपस्सनासतिपट्ठानम्। दुक्खदुक्खतादीसु ‘‘दुक्ख’’न्ति पवत्ता सञ्ञापधानचित्तुप्पादा दुक्खसञ्ञा, विसेसतो वेदनानुपस्सनासतिपट्ठानम्। अनिच्चे खन्धादिके विपरिणामधम्मे ‘‘अनिच्च’’न्ति पवत्ता सञ्ञापधानचित्तुप्पादा अनिच्चसञ्ञा, विसेसतो चित्तानुपस्सनासतिपट्ठानम्। अनत्तसभावे खन्धे, चक्खादिम्हि वा ‘‘अनत्ता’’ति पवत्ता सञ्ञापधानचित्तुप्पादा अनत्तसञ्ञा, विसेसतो धम्मानुपस्सनासतिपधानम्। पञ्ञासतिसीसेन हि पवत्ता अयं देसना। तेन वुत्तं भगवता ‘‘कथञ्च, भिक्खवे, सतिबलं दट्ठब्बं? चतूसु सतिपट्ठानेसु, एत्थ सतिबलं दट्ठब्ब’’न्ति। यत्थाति येसु पदेसु सब्बो कुसलपक्खो सङ्गहं समोसरणं गच्छति, तानि पदानि कुसलानीति योजना।&lt;br&gt;&#xA;उद्दानन्ति उद्धं दानं रक्खणं उद्दानं, सङ्गहवचनन्ति अत्थो। उद्दाने अवुत्ते सति हेट्ठा वुत्तस्स अत्थस्स विप्पकिण्णभावो दिन्नो विय भवेय्य, तस्मा विप्पकिण्णभावस्स निवारणत्थं उद्दानन्ति अधिप्पायो। चतुरो च विपल्लासाति सुभसुखनिच्चअत्तसञ्ञा। किलेसा भवन्ति एत्थ नवपदेसूति भूमी, किलेसानं भूमीति किलेसभूमी, किलेसपवत्तनट्ठानानि नव पदानीति वुत्तं होति।&lt;br&gt;&#xA;चतुरो सतिपट्ठानाति असुभदुक्खअनिच्चअनत्तसञ्ञा। इन्द्रियभूमीति सद्धादीनं विमुत्तिपरिपाचनिन्द्रियानं भूमी पवत्तनट्ठानानि समोसरणट्ठानानि।&lt;br&gt;&#xA;नवहि कुसलपदेहि कुसलपक्खा युज्जन्ति योजीयन्ति, नवहि अकुसलपदेहि अकुसलपक्खा युज्जन्ति योजीयन्ति। नवहि कुसलपदेहि सह कुसलपक्खा युज्जन्ति युज्जन्ता भवन्ति, नवहि अकुसलपदेहि सह अकुसलपक्खा युज्जन्ति युज्जन्ता भवन्तीति उद्देसवारे वुत्तावसेसो संवण्णनानुसारेन विजानितब्बो।&lt;br&gt;&#xA;इति सत्तिबलानुरूपा रचिता&lt;br&gt;&#xA;उद्देसवारस्स अत्थविभावना निट्ठिता।&lt;/p&gt;</description>
    </item>
    <item>
      <title>०३. निद्देसवारअत्थविभावना</title>
      <link>https://vishvAsa.github.io/pALi/03_TIkA/02_suttapiTaka/05_khuddakanikAya/02_nettivibhAvinI/03_niddesavAraatthavibhAvanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/02_suttapiTaka/05_khuddakanikAya/02_nettivibhAvinI/03_niddesavAraatthavibhAvanA/</guid>
      <description>&lt;p&gt;३. निद्देसवारअत्थविभावना&lt;/p&gt;&#xA;&lt;h2 id=&#34;सळसहरनददसवभवन&#34;&gt;सोळसहारनिद्देसविभावना&lt;/h2&gt;&#xA;&lt;p&gt;४. हारादीसु समुदायस्स नेत्तिप्पकरणस्स उद्देसो उद्दिट्ठो, अम्हेहि च ञातो, ‘‘कतमो निद्देसो’’ति पुच्छितब्बत्ता उद्दिट्ठे हारादयो निद्दिसितुं ‘‘तत्थ सङ्खेपतो नेत्ती’’तिआदि आरद्धम्। अट्ठकथायं पन ‘‘एवं उद्दिट्ठे हारादयो निद्दिसितुं ‘तत्थ सङ्खेपतो’तिआदि आरद्ध’’न्ति (नेत्ति॰ अट्ठ॰ ४) वुत्तम्। तत्थ तत्थाति तस्मिं ‘‘तत्थ कतमे सोळस हारा? देसना विचयो’’तिआदिउद्देसपाठे। सङ्खेपतोति समासतो। नेत्तीति नेत्तिप्पकरणम्। कित्तिताति कथिता, इदानि निद्देसतो कथेस्सामीति वुत्तं होति।&lt;br&gt;&#xA;१.&lt;br&gt;&#xA;‘‘अस्सादादीनवता, निस्सरणम्पि च फलं उपायो च।&lt;br&gt;&#xA;आणत्ती च भगवतो, योगीनं देसनाहारो’’ति॥ –&lt;br&gt;&#xA;गाथायं येन संवण्णनाविसेसेन सुत्ते आगता अस्सादोपि आदीनवता आदीनवोपि निस्सरणम्पि फलम्पि उपायोपि योगीनं अत्थाय भगवतो आणत्तिपि इमे धम्मा दस्सिता संवण्णिता संवण्णनावसेन ञापिता, सो संवण्णनाविसेसो देसनाहारो नामाति अत्थयोजना।&lt;br&gt;&#xA;वचनत्थादयो अट्ठकथायं वित्थारतो वुत्ताव, तस्मा किञ्चिमत्तमेव कथेस्सामि। अस्सादीयतेति अस्सादो, को सो? सुखं, सोमनस्सं, इट्ठारम्मणभूता पञ्चुपादानक्खन्धा च। अस्सादेति एतायाति वा अस्सादो, को सो? तण्हा, विपल्लासा च। विपल्लासवसेन हि एकच्चे सत्ता अनिट्ठम्पि आरम्मणं इट्ठाकारेन अस्सादेन्ति।&lt;br&gt;&#xA;आभुसं कम्मेन दीनं दुक्खादि हुत्वा वाति पवत्ततीति आदीनवो, दुक्खादि। अथ वा अतिविय आदीनं कपणं हुत्वा वाति पवत्ततीति आदीनवो, कपणमनुस्सो, तथाभावा च तेभूमका धम्मा अनिच्चतादियोगतो।&lt;br&gt;&#xA;निस्सरति एतेनाति निस्सरणं, अरियमग्गो। निस्सरतीति वा निस्सरणं, निब्बानम्। पि-सद्दो सम्पिण्डनत्थो। निस्सरणभेदो अट्ठकथायं (नेत्ति॰ अट्ठ॰ ४ हारसङ्खेप) बहुधा वुत्तोव।&lt;br&gt;&#xA;फलति पवत्ततीति फलं, देसनाय फलम्। यदिपि देसना फलनिप्फादिका न होति, तथापि भगवतो धम्मदेसनं सुत्वा पुञ्ञसम्भारा सम्भवन्ति, पुञ्ञसम्भारहेतुतो फलं पवत्तं, तस्मा देसनाय फलं नामाति। कतमं तं? देवमनुस्सेसु आयुवण्णसुखबलयसपरिवारअधिपतेय्यउपधिसम्पत्तिचक्कवत्तिसिरिदेवरज्ज- सिरिचतुसम्पत्तिचक्कसीलसमाधिसम्पदा विज्जाभिञ्ञा पटिसम्भिदा सावकबोधिपच्चेकबोधिसम्मासम्बोधियो।&lt;br&gt;&#xA;पच्चयसामग्गिं उपगन्त्वा अयति पवत्तति फलं एतेनाति उपायो, को सो? अरियमग्गस्स पुब्बभागपटिपदा। पुरिमा पटिपदा हि पच्छिमाय पटिपदाय अधिगमूपायो, परम्पराय मग्गनिब्बानाधिगमस्स च उपायो। केचि ‘‘मग्गोपि उपायो’’ति वदन्ति, तेसं मतेन निब्बानमेव निस्सरणन्ति वुत्तं सिया। ‘‘ते पहाय तरे ओघन्ति इदं निस्सरण’’न्ति (नेत्ति॰ ५) पन अरियमग्गस्स निस्सरणभावं वक्खति, तस्मा केसञ्चि वादो न गहेतब्बो।&lt;br&gt;&#xA;आणत्तीति आणारहस्स भगवतो वेनेय्यानं हितसिद्धिया ‘‘एवं सम्मापटिपत्तिं पटिपज्जाहि, मिच्छापटिपत्तिं मा पटिपज्जाही’’ति विधानं आणाठपनं आणत्ति नाम।&lt;br&gt;&#xA;युज्जन्ति पयुज्जन्ति चतुसच्चकम्मट्ठानभावनासूति योगिनो, वेनेय्या, तेसं योगीनं अत्थायाति वचनसेसं नीहरित्वा योजना कातब्बा। सुत्ते आगतानं सब्बेसं अस्सादादीनं एकदेसागतानम्पि नीहरित्वा सब्बेसं विभजनसंवण्णनाविसेसो देसनाहारोति निद्देसतो गहेतब्बो, सो च विभजनाकारो देसनाहारविभङ्गे (नेत्ति॰ ५) आगमिस्सतीति इध न दस्सितोति।&lt;br&gt;&#xA;देसनाहारनिद्देसो निद्दिट्ठो, अम्हेहि च ञातो, ‘‘कतमो विचयहारनिद्देसो’’ति पुच्छितब्बत्ता –&lt;br&gt;&#xA;२.&lt;br&gt;&#xA;‘‘यं पुच्छितञ्च विस्सज्जितञ्च, सुत्तस्स या च अनुगीति।&lt;br&gt;&#xA;सुत्तस्स यो पविचयो, हारो विचयोति निद्दिट्ठो’’ति॥ –&lt;br&gt;&#xA;गाथा वुत्ता। तत्थ सुत्तस्स यं पुच्छितञ्च या पुच्छा विचयमाना च सुत्तस्स यं विस्सज्जितञ्च या विस्सज्जना विचयमाना च सुत्तस्स यो पदादिविचयो, अस्सादादिविचयो च अत्थि, ते वुत्तप्पकारा विचयमाना पुच्छादयो येन संवण्णनाविसेसेन विचियन्ति, सो संवण्णनाविसेसो विचयो हारोति निद्दिट्ठोति अत्थयोजना कातब्बा।&lt;br&gt;&#xA;पुच्छीयते पुच्छितम्। विस्सज्जीयते विस्सज्जितन्ति भावसाधनत्थो दट्ठब्बो, न कम्मसाधनत्थो। तेन वुत्तं टीकायं ‘‘भावत्थे तोति आह – ‘विस्सज्जितन्ति विस्सज्जना’’’ति।&lt;br&gt;&#xA;‘‘सुत्तस्सा’’ति नियमितत्ता संवण्णनावसेन अट्ठकथायं आगतं न गहेतब्बन्ति दट्ठब्बम्। सो विचयो हारो अट्ठकथायं (नेत्ति॰ अट्ठ॰ ४ हारसङ्खेप) वुत्तोव। कथं? –&lt;br&gt;&#xA;‘‘अयं पुच्छा अदिट्ठजोतना दिट्ठसंसन्दना विमतिच्छेदना अनुमतिपुच्छा कथेतुकम्यतापुच्छा सत्ताधिट्ठाना धम्माधिट्ठाना एकाधिट्ठाना अनेकाधिट्ठाना सम्मुतिविसया परमत्थविसया अतीतविसया अनागतविसया पच्चुप्पन्नविसया’’तिआदिना पुच्छाविचयो वेदितब्बो। ‘‘इदं विस्सज्जनं एकंसब्याकरणं विभज्जब्याकरणं पटिपुच्छाब्याकरणं ठपनं सावसेसं निरवसेसं सउत्तरं निरुत्तरं लोकियं लोकुत्तर’’न्तिआदिना विस्सज्जनविचयो।&lt;br&gt;&#xA;‘‘अयं पुच्छा इमिना समेति, एतेन न समेती’’ति पुच्छितत्थं आनेत्वा, विचयो पुब्बेनापरं संसन्दित्वा च विचयो पुब्बापरविचयो। ‘‘अयं अनुगीति वुत्तत्थसङ्गहा अवुत्तत्थसङ्गहा तदुभयत्थसङ्गहा कुसलत्थसङ्गहा अकुसलत्थसङ्गहा’’तिआदिना अनुगीतिविचयो। अस्सादादीसु सुखवेदनाय ‘‘इट्ठारम्मणानुभवनलक्खणा’’तिआदिना, तण्हाय ‘‘आरम्मणग्गहणलक्खणा’’तिआदिना, विपल्लासानं ‘‘विपरीतग्गहणलक्खणा’’तिआदिना, अवसिट्ठानं तेभूमकधम्मानं ‘‘यथासकलक्खणा’’तिआदिना सब्बेसञ्च द्वावीसतिया तिकेसु, द्वाचत्तालीसाधिके च दुकसते लब्भमानपदवसेन तंतंअस्सादत्थविसेसनिद्धारणं अस्सादविचयो।&lt;br&gt;&#xA;दुक्खवेदनाय ‘‘अनिट्ठानुभवनलक्खणा’’तिआदिना, दुक्खसच्चानं ‘‘पटिसन्धिलक्खणा’’तिआदिना, अनिच्चतादीनं आदिअन्तवन्तताय अनिच्चन्तिकताय च ‘‘अनिच्चा’’तिआदिना सब्बेसञ्च लोकियधम्मानं संकिलेसभागियहानभागियतादिवसेन आदीनववुत्तिया ओकारनिद्धारणेन आदीनवविचयो। निस्सरणपदे अरियमग्गस्स आगमनतो कायानुपस्सनादिपुब्बभागपटिपदाविभागविसेसनिद्धारणवसेन, निब्बानस्स यथावुत्तपरियायविभागविसेसनिद्धारणवसेनाति एवं निस्सरणविचयो। फलादीनं तंतंसुत्तदेसनाय साधेतब्बफलस्स तदुपायस्स तत्थ तत्थ सुत्तविधिवचनस्स च विभागनिद्धारणवसेन विचयो वेदितब्बो। एवं पदपुच्छाविस्सज्जनपुच्छापुब्बापरानुगीतीनं, अस्सादादीनञ्च विसेसनिद्धारणवसेनेव विचयलक्खणो ‘‘विचयो हारो’’ति वेदितब्बोति –&lt;br&gt;&#xA;एवं वुत्तोव।&lt;br&gt;&#xA;विस्सज्जनविसेसो पन टीकायं वुत्तो। कथं? –&lt;br&gt;&#xA;‘‘चक्खु अनिच्च’’न्ति पुट्ठे ‘‘आम, चक्खु अनिच्चमेवा’’ति एकन्ततो विस्सज्जनं एकंसब्याकरणं, ‘‘अञ्ञिन्द्रियं भावेतब्बं, सच्छिकातब्बञ्चा’’ति पुट्ठे ‘‘मग्गपरियापन्नं भावेतब्बं, फलपरियापन्नं सच्छिकातब्ब’’न्ति विभजित्वा विस्सज्जनं विभज्जब्याकरणं, ‘‘अञ्ञिन्द्रियं कुसल’’न्ति पुट्ठे ‘‘किं अनवज्जट्ठो कुसलत्थो, उदाहु सुखविपाकट्ठो’’ति पटिपुच्छित्वा विस्सज्जनं पटिपुच्छाब्याकरणं, ‘‘सस्सतो अत्ता, असस्सतो वा’’ति वुत्ते ‘‘अब्याकतमेत’’न्तिआदिना अविस्सज्जनं ठपनं, ‘‘किं पनेते ‘कुसला’ति वा ‘धम्मा’ति वा एकत्था, उदाहु नानत्था’’ति इदं पुच्छनं सावसेसम्। विस्सज्जनस्स पन सावसेसतो वेनेय्यज्झासयवसेन देसनायं वेदितब्बा। अपाटिहीरकं सउत्तरं सप्पाटिहीरकं निरुत्तरं, सेसं विचयहारनिद्देसे सुविञ्ञेय्यमेवाति –&lt;br&gt;&#xA;वुत्तोव। संवण्णनासु वुत्तो अत्थो अनाकुलो पाकटो यतिपोतेहि विञ्ञातो, सो सब्बत्थ अम्हेहि न विभत्तोति दट्ठब्बो।&lt;br&gt;&#xA;विचयहारनिद्देसो निद्दिट्ठो, अम्हेहि च ञातो, ‘‘कतमो युत्तिहारनिद्देसो’’ति पुच्छितब्बत्ता –&lt;br&gt;&#xA;३.&lt;br&gt;&#xA;‘‘सब्बेसं हारानं, या भूमी यो च गोचरो तेसम्।&lt;br&gt;&#xA;युत्तायुत्तपरिक्खा, हारो युत्तीति निद्दिट्ठो’’ति॥ –&lt;br&gt;&#xA;गाथा वुत्ता। तत्थ सब्बेसं सोळसन्नं हारानं या भूमि पवत्तनट्ठानभूतं ब्यञ्जनं, यो गोचरो सुत्तत्थो च अत्थि, तेसं भूमिसङ्खातब्यञ्जनगोचरसङ्खातसुत्तत्थानं या युत्तायुत्तपरिक्खा युत्तायुत्तीनं विचारणा संवण्णना कता, सो युत्तिअयुत्तिपरिक्खाविचारणसङ्खातो संवण्णनाविसेसो ‘‘युत्ति हारो’’ति निद्दिट्ठोति अत्थयोजना।&lt;br&gt;&#xA;तेसं हारानं भूमिभूतस्स सुत्ते आगतस्स ब्यञ्जनस्स युत्तिभावो दुविधो सभावनिरुत्तिभावो, अधिप्पेतत्थवाचकभावो च। गोचरभूतस्स पन सुत्ते आगतस्स युत्तिभावो सुत्तविनयधम्मताहि अविलोमनम्। अयुत्तिभावो वुत्तविपरियायेन गहेतब्बो।&lt;br&gt;&#xA;युत्तिहारनिद्देसो निद्दिट्ठो, अम्हेहि च ञातो, ‘‘कतमो पदट्ठानहारनिद्देसो’’ति पुच्छितब्बत्ता –&lt;br&gt;&#xA;४.&lt;br&gt;&#xA;‘‘धम्मं देसेति जिनो, तस्स च धम्मस्स यं पदट्ठानम्।&lt;br&gt;&#xA;इति याव सब्बधम्मा, एसो हारो पदट्ठानो’’ति॥ –&lt;br&gt;&#xA;गाथा वुत्ता। तत्थ धम्मन्ति यं किञ्चि कुसलादिधम्मं सुत्ते जिनो देसेति, तस्स सुत्ते जिनेन देसितस्स कुसलादिधम्मस्स यञ्च पदट्ठानं निद्धारेतब्बं, तं तं पदट्ठानञ्चाति एवं वुत्तनयेन याव यत्तका सब्बे धम्मा सुत्ते जिनेन देसिता, तत्तकानं सब्बेसं धम्मानं यञ्च पदट्ठानं निद्धारेतब्बं, तस्स च पदट्ठानस्स यञ्च पदट्ठानं निद्धारेतब्बं, तं तं पदट्ठानञ्च, इति एवं वुत्तनयेन याव यत्तका सब्बे पदट्ठानधम्मा निद्धारेतब्बाव, तत्तकानि सब्बानि धम्मपदट्ठानानि यथानुरूपं निद्धारेत्वा येन संवण्णनाविसेसेन कथितानि, एसो संवण्णनाविसेसो ‘‘पदट्ठानो हारो’’ति निद्दिट्ठोति अत्थयोजना।&lt;br&gt;&#xA;सुत्ते देसितकुसलधम्मस्स योनिसोमनसिकारसद्धम्मस्सवनसप्पुरिसूपनिस्सयादि पदट्ठानं, सुत्ते देसितअकुसलधम्मस्स अयोनिसोमनसिकारअसद्धम्मस्सवनअसप्पुरिसूपनिस्सयादि पदट्ठानं, अब्याकतस्स धम्मस्स यथारहं कुसलाकुसलाब्याकता पदट्ठानन्तिआदिना निद्धारेतब्बन्ति।&lt;br&gt;&#xA;पदट्ठानहारनिद्देसो निद्दिट्ठो, अम्हेहि च ञातो, ‘‘कतमो लक्खणहारनिद्देसो’’ति पुच्छितब्बत्ता –&lt;br&gt;&#xA;५.&lt;br&gt;&#xA;‘‘वुत्तम्हि एकधम्मे, ये धम्मा एकलक्खणा केचि।&lt;br&gt;&#xA;वुत्ता भवन्ति सब्बे, सो हारो लक्खणो नामा’’ति॥ –&lt;br&gt;&#xA;गाथा वुत्ता। तत्थ एकधम्मे सुत्ते भगवता वुत्तम्हि, अट्ठकथायं निद्धारिते वा सति तेन धम्मेन ये केचि धम्मा एकलक्खणा भवन्ति, सब्बे ते धम्मा सुत्ते सरूपतो अवुत्तापि समानलक्खणताय संवण्णेतब्बभावेन आनेत्वा येन संवण्णनाविसेसेन वुत्ता भवन्ति, सो संवण्णनाविसेसो ‘‘लक्खणो नाम हारो’’ति निद्दिट्ठोति अत्थयोजना।&lt;br&gt;&#xA;एकं समानं लक्खणं एतेसन्ति एकलक्खणा, समानलक्खणा, सहचारिताय वा समानकिच्चताय वा समानहेतुताय वा समानफलताय वा समानारम्मणताय वा अवुत्तापि निद्धारिताति। कथं ? – ‘‘नानत्तकायानानत्तसञ्ञिनो (दी॰ नि॰ ३.३४१, ३५७, ३५९; अ॰ नि॰ ९.२४), नानत्तसञ्ञानं अमनसिकारा’’तिआदीसु सहचारिताय सञ्ञाय सहगता धम्मा निद्धारिता। ‘‘ददं मित्तानि गन्थती’’तिआदीसु (सं॰ नि॰ १.२४६; सु॰ नि॰ १८९) समानकिच्चता, पियवचनअत्थचरिया समानत्थतापि निद्धारिता, ‘‘फस्सपच्चया वेदना’’तिआदीसु (म॰ नि॰ ३.१२६; सं॰ नि॰ २.१; महाव॰ १; विभ॰ २२५; उदा॰ १; नेत्ति॰ २४) समानहेतुताय सञ्ञादयोपि निद्धारिता, ‘‘अविज्जापच्चया सङ्खारा’’तिआदीसु (म॰ नि॰ ३.१२६; सं॰ नि॰ २.१; महाव॰ १; विभ॰ २२५; उदा॰ १; नेत्ति॰ २४) समानफलताय तण्हुपादानादयोपि निद्धारिता, ‘‘रूपं अस्सादेति अभिनन्दति, तं आरब्भ रागो उप्पज्जती’’तिआदीसु (पट्ठा॰ १.१.४२४) समानारम्मणताय तंसम्पयुत्ता वेदनादयोपि निद्धारिता, निद्धारेत्वा वत्तब्बाति अत्थोति। वित्थारो विभङ्गवारे (नेत्ति॰ २३) आगमिस्सति।&lt;br&gt;&#xA;लक्खणो हारो निद्दिट्ठो, अम्हेहि च ञातो, ‘‘कतमो चतुब्यूहो हारो’’ति पुच्छितब्बत्ता –&lt;br&gt;&#xA;६.&lt;br&gt;&#xA;‘‘नेरुत्तमधिप्पायो , ब्यञ्जनमथ देसनानिदानञ्च।&lt;br&gt;&#xA;पुब्बापरानुसन्धी, एसो हारो चतुब्यूहो’’ति॥ –&lt;br&gt;&#xA;गाथा वुत्ता। तत्थ नेरुत्तं सुत्तपदनिब्बचनञ्च बुद्धानं तस्स तस्स सुत्तस्स देसकानं, सावकानं वा अधिप्पायो च अत्थब्यञ्जनेन ब्यञ्जनमुखेन देसनानिदानञ्च पुब्बापरेन अनुसन्धि च एते निरुत्तादयो येन संवण्णनाविसेसेन विभावीयन्ति, एसो संवण्णनाविसेसो ‘‘चतुब्यूहो हारो’’ति निद्दिट्ठो। देसनापवत्तिनिमित्तं देसकस्स अज्झासयादि देसनानिदानं नाम। चतुब्यूहहारस्स बहुविसयत्ता विभङ्गे (नेत्ति॰ २५ आदयो) लक्खणसम्पत्तिं कत्वा कथयिस्साम।&lt;br&gt;&#xA;चतुब्यूहहारनिद्देसो निद्दिट्ठो, अम्हेहि च ञातो, ‘‘कतमो आवट्टहारनिद्देसो’’ति पुच्छितब्बत्ता –&lt;br&gt;&#xA;७.&lt;br&gt;&#xA;‘‘एकम्हि पदट्ठाने, परियेसति सेसकं पदट्ठानम्।&lt;br&gt;&#xA;आवट्टति पटिपक्खे, आवट्टो नाम सो हारो’’ति॥ –&lt;br&gt;&#xA;गाथा वुत्ता। तत्थ परक्कमधातुआदीनं पदट्ठाने एकम्हि आरम्भधातुआदिके देसनारुळ्हे सति विसभागताय वा सेसकं पदट्ठानं परियेसति , देसनाय सरूपतो अग्गहणेन वा सेसकं पदट्ठानं परियेसति, येन संवण्णनाविसेसेन परियेसित्वा योजेन्तो देसनं पमादादीनं पदट्ठानभूते कोसज्जादिके पटिपक्खे आवट्टति आवट्टापेति, सो संवण्णनाविसेसो ‘‘आवट्टो हारो नामा’’ति निद्दिट्ठोति अत्थयोजना।&lt;br&gt;&#xA;‘‘पटिपक्खे’’ति इदं निदस्सनमत्तं, सेसेपि सभागे आवट्टनतो। न हि आरम्भधातुआदिके देसनारुळ्हे सति तप्पटिपक्खे कोसज्जादिकेयेव देसनं आवट्टेति, अथ खो अवसेसवीरियारम्भादिकेपि देसनं आवट्टेतीति।&lt;br&gt;&#xA;आवट्टहारनिद्देसो निद्दिट्ठो, अम्हेहि च ञातो, ‘‘कतमो विभत्तिहारनिद्देसो’’ति पुच्छितब्बत्ता –&lt;br&gt;&#xA;८.&lt;br&gt;&#xA;‘‘धम्मञ्च पदट्ठानं, भूमिञ्च विभजते अयं हारो।&lt;br&gt;&#xA;साधारणे असाधारणे च नेय्यो विभत्ती’’ति॥ –&lt;br&gt;&#xA;गाथा वुत्ता। तत्थ कुसलादिवसेन अनेकविधं सभावधम्मञ्च दानसीलादिपदट्ठानञ्च ‘‘दस्सनभूमि भावनाभूमी’’ति एवमादिकं भूमिञ्च साधारणे च असाधारणे च येन संवण्णनाविसेसेन विभजते, सो संवण्णनाविसेसो ‘‘विभत्ति हारो’’ति नेय्योति अत्थयोजना।&lt;br&gt;&#xA;‘‘इमस्मिं सुत्ते वुत्ता कुसला वासनाभागिया, इमस्मिं सुत्ते वुत्ता कुसला निब्बेधभागिया’’त्यादिना, ‘‘इमस्मिं सुत्ते वुत्ता अकुसला किलेसभागिया’’त्यादिना धम्मञ्च, ‘‘इदं सीलं इमस्स महग्गतविसेसस्स पदट्ठानं, इदं सीलं इदं झानं इमस्स लोकुत्तरस्स पदट्ठान’’न्त्यादिना पदट्ठानञ्च, ‘‘दस्सनपहातब्बस्स पुथुज्जनो भूमि, भावनापहातब्बस्स सोतापन्नादयो भूमि’’त्यादिना भूमिञ्च, ‘‘कामरागब्यापादा पुथुज्जनसोतापन्नानं साधारणा’’त्यादिना साधारणे च, ‘‘कामरागब्यापादा अनागामिअरहन्तानं असाधारणा’’त्यादिना असाधारणे च येन विभजति, सो विभत्ति हारो नामातिआदिना (नेत्ति॰ ३३-३४) वित्थारेत्वा विभजनाकारो गहेतब्बो।&lt;br&gt;&#xA;विभत्तिहारनिद्देसो निद्दिट्ठो, अम्हेहि च ञातो, ‘‘कतमो परिवत्तनहारनिद्देसो’’ति पुच्छितब्बत्ता –&lt;br&gt;&#xA;९.&lt;br&gt;&#xA;‘‘कुसलाकुसले धम्मे, निद्दिट्ठे भाविते पहीने च।&lt;br&gt;&#xA;परिवत्तति पटिपक्खे, हारो परिवत्तनो नामा’’ति॥ –&lt;br&gt;&#xA;गाथा वुत्ता। तत्थ सुत्ते भाविते भावितब्बे कुसले अनवज्जधम्मे निद्दिट्ठे कथिते, संवण्णिते वा पहीने पहातब्बे अकुसले सावज्जधम्मे निद्दिट्ठे कथिते, संवण्णिते वा तेसं धम्मानं पटिपक्खे विपरीतधम्मे येन संवण्णनाविसेसेन परिवत्तति परिवत्तेति, सो संवण्णनाविसेसो ‘‘परिवत्तनो हारो नामा’’ति वेदितब्बोति अत्थयोजना।&lt;br&gt;&#xA;‘‘सम्मादिट्ठिस्स पुरिसपुग्गलस्स मिच्छादिट्ठि निज्जिण्णा भवती’’तिआदिना च ‘‘यस्स वा पाणातिपाता पटिविरतस्स पाणातिपातो पहीनो’’तिआदिना च ‘‘भुञ्जितब्बा कामा …पे॰… कामेहि वेरमणी तेसं अधम्मो’’तिआदिना च पटिपक्खे परिवत्तनभावं विभङ्गवारे (नेत्ति॰ ३५ आदयो) वक्खतीति न वित्थारिता।&lt;br&gt;&#xA;परिवत्तनहारनिद्देसो निद्दिट्ठो, अम्हेहि च ञातो, ‘‘कतमो वेवचनहारनिद्देसो’’ति पुच्छितब्बत्ता –&lt;br&gt;&#xA;१०.&lt;br&gt;&#xA;‘‘वेवचनानि बहूनि तु, सुत्ते वुत्तानि एकधम्मस्स।&lt;br&gt;&#xA;यो जानाति सुत्तविदू, वेवचनो नाम सो हारो’’ति॥ –&lt;br&gt;&#xA;गाथा वुत्ता। तत्थ एकधम्मस्स पदत्थस्स सुत्ते वुत्तानि तु वुत्तानि एव, बहूनि तु बहूनि एव वेवचनानि येन संवण्णनाविसेसेन यो सुत्तविदू जानाति, जानित्वा एकस्मिंयेव पदत्थे योजेति, तस्स सुत्तविदुनो सो संवण्णनाविसेसो ‘‘वेवचनो नाम हारो’’ति निद्दिट्ठोति अत्थयोजना।&lt;br&gt;&#xA;एत्थ च यो सो-सद्दा असमानत्था च होन्तीति ‘‘यो सुत्तविदू’’ति वत्वा ‘‘सो संवण्णनाविसेसो’’ति वुत्तन्ति। ‘‘भगवा’’ति पदस्स एकस्मिंयेव अत्थे भगवति ‘‘अरहं सम्मासम्बुद्धो विज्जाचरणसम्पन्नो सुगतो लोकविदू अनुत्तरो पुरिसदम्मसारथि सत्था देवमनुस्सानं बुद्धो भगवा, फलनिप्फत्तिगतो वेसारज्जप्पत्तो अधिगतपटिसम्भिदो चतुयोगविप्पहीनो अगतिगमनवीतिवत्तो उद्धटसल्लो निरुळ्हवणो मद्दितकण्टको निब्बापितपरियुट्ठानो बन्धनातीतो गन्थविनिवेठनो अज्झासयवीतिवत्तो भिन्नन्धकारो चक्खुमा लोकधम्मसमतिक्कन्तो अनुरोधविरोधविप्पयुत्तो इट्ठानिट्ठेसु धम्मेसु असङ्खेपगतो बन्धनातिवत्तो ठपितसङ्गामो अभिक्कन्ततरो उक्काधरो आलोककरो पज्जोतकरो तमोनुदो रणञ्जहो अपरिमाणवण्णो अप्पमेय्यवण्णो असङ्खेय्यवण्णो आभङ्करो पभङ्करो धम्मोभासपज्जोतकरो’’ति (नेत्ति॰ ३८) एवमादीनि बहूनि वेवचनानि योजितानि। वित्थारो विभङ्गवारे (नेत्ति॰ ३७ आदयो) आगमिस्सति।&lt;br&gt;&#xA;वेवचनहारनिद्देसो निद्दिट्ठो, अम्हेहि च ञातो, ‘‘कतमो पञ्ञत्तिहारनिद्देसो’’ति पुच्छितब्बत्ता –&lt;br&gt;&#xA;११.&lt;br&gt;&#xA;‘‘एकं भगवा धम्मं, पञ्ञत्तीहि विविधाहि देसेति।&lt;br&gt;&#xA;सो आकारो ञेय्यो, पञ्ञत्ती नाम सो हारो’’ति॥ –&lt;br&gt;&#xA;गाथा वुत्ता। तत्थ भगवा एकं खन्धादिधम्मं विविधाहि निक्खेपप्पभवपञ्ञत्तादीहि पञ्ञत्तीहि येन पञ्ञापेतब्बाकारेन देसेति, सो पञ्ञापेतब्बाकारो येन संवण्णनाविसेसेन विभावितो, सो संवण्णनाविसेसो ‘‘पञ्ञत्ति हारो नामा’’ति ञेय्योति अत्थयोजना।&lt;br&gt;&#xA;तत्थ विविधाहि पञ्ञत्तीहि निक्खेपपञ्ञत्तिपभवपञ्ञत्तिपरिञ्ञापञ्ञत्तिपहानपञ्ञत्ति- भावनापञ्ञत्तिसच्छिकिरियापञ्ञत्तिनिरोधपञ्ञत्तिनिब्बिदापञ्ञत्तीति एवमादिपञ्ञत्तीहि एकपदत्थस्सेव पञ्ञापेतब्बाकारविभावनालक्खणो संवण्णनाविसेसो पञ्ञत्ति हारो नामाति।&lt;br&gt;&#xA;तत्थ ‘‘इदं दुक्ख’’न्ति अयं पञ्ञत्ति पञ्चन्नं खन्धानं, छन्नं धातूनं, अट्ठारसन्नं धातूनं, द्वादसन्नं आयतनानं, दसन्नं इन्द्रियानं निक्खेपपञ्ञत्ति।&lt;br&gt;&#xA;‘‘कबळीकारे चे, भिक्खवे, आहारे अत्थि रागो, अत्थि नन्दी, अत्थि तण्हा, पतिट्ठितं तत्थ विञ्ञाणं विरुळ्हम्। यत्थ पतिट्ठितं विञ्ञाणं विरुळ्हं, अत्थि तत्थ नामरूपस्स अवक्कन्ति। यत्थ अत्थि नामरूपस्स अवक्कन्ति, अत्थि तत्थ सङ्खारानं वुद्धी’’ति (सं॰ नि॰ २.६४; कथा॰ २९६) एवमादि पभवपञ्ञत्ति दुक्खस्स च समुदयस्स चाति।&lt;br&gt;&#xA;‘‘कबळीकारे चे, भिक्खवे, आहारे नत्थि रागो, नत्थि नन्दी, नत्थि तण्हा’’ति (सं॰ नि॰ २.६४; कथा॰ २९६) एवमादि परिञ्ञापञ्ञत्ति दुक्खस्स, ‘‘पहानपञ्ञत्ति समुदयस्स, भावनापञ्ञत्ति मग्गस्स, सच्छिकिरियापञ्ञत्ति निरोधस्सा’’ति च ‘‘निक्खेपपञ्ञत्ति सुतमयिया पञ्ञाय, सच्छिकिरियापञ्ञत्ति अनञ्ञातञ्ञस्सामीतिन्द्रियस्स, पवत्तनापञ्ञत्ति धम्मचक्कस्सा’’ति एवमादिवित्थारो विभङ्गे (नेत्ति॰ ३९ आदयो) आगमिस्सतीति।&lt;br&gt;&#xA;पण्णत्तिहारनिद्देसो निद्दिट्ठो, अम्हेहि च ञातो, ‘‘कतमो ओतरणहारनिद्देसो’’ति पुच्छितब्बत्ता –&lt;br&gt;&#xA;१२.&lt;br&gt;&#xA;‘‘यो च पटिच्चुप्पादो, इन्द्रियखन्धा च धातुआयतना।&lt;br&gt;&#xA;एतेहि ओतरति यो, ओतरणो नाम सो हारो’’ति॥ –&lt;br&gt;&#xA;गाथा वुत्ता। तत्थ यो पटिच्चसमुप्पादो च ये इन्द्रियखन्धा च यानि धातुआयतनानि च येन संवण्णनाविसेसेन निद्धारितानि, एतेहि पटिच्चसमुप्पादादिन्द्रियखन्धधातायतनेहि, सुत्ते आगतपदत्थमुखेन निद्धारियमानेहि च यो संवण्णनाविसेसो ओतरति ओगाहति पटिच्चसमुप्पादादिके तत्थ वाचकवसेन, तत्थ ञापकवसेन वा अनुपविसति, सो संवण्णनाविसेसो ओतरणो हारो नामाति अत्थयोजना।&lt;br&gt;&#xA;तत्थ इन्द्रियखन्धाति इन्द्रियानि च खन्धा चाति इन्द्रियखन्धा। धातुआयतनाति धातुयो च आयतनानि च धातुआयतना। कथं ओतरणो? ‘‘उद्धं अधो सब्बधि विप्पमुत्तो’’तिआदि (नेत्ति॰ ४२) पाठो।&lt;br&gt;&#xA;उद्धन्ति रूपधातु च अरूपधातु च। अधोति कामधातु। सब्बधि विप्पमुत्तोति तेधातुके अयं असेक्खाविमुत्ति। तानियेव असेक्खानि पञ्चिन्द्रियानि, अयं इन्द्रियेहि ओतरणा।&lt;br&gt;&#xA;तानियेव असेक्खानि पञ्चिन्द्रियानि विज्जा, विज्जुप्पादा अविज्जानिरोधो…पे॰… दुक्खक्खन्धस्स निरोधो होति, अयं पटिच्चसमुप्पादेहि ओतरणा।&lt;br&gt;&#xA;तानियेव असेक्खानि पञ्चिन्द्रियानि तीहि खन्धेहि सङ्गहितानि सीलक्खन्धेन समाधिक्खन्धेन पञ्ञाक्खन्धेन, अयं खन्धेहि ओतरणा।&lt;br&gt;&#xA;तानियेव असेक्खानि पञ्चिन्द्रियानि सङ्खारपरियापन्नानि ये सङ्खारा अनासवा, नो च भवङ्गा, ते सङ्खारा धम्मधातुसङ्गहिता, अयं धातूहि ओतरणा।&lt;br&gt;&#xA;सा धम्मधातु धम्मायतनपरियापन्ना, यं आयतनं अनासवं, नो च भवङ्गं, अयं आयतनेहि ओतरणाति एवमादीहि विभङ्गे (नेत्ति॰ ४२ आदयो) आगमिस्सतीति।&lt;br&gt;&#xA;ओतरणहारनिद्देसो निद्दिट्ठो, अम्हेहि च ञातो, ‘‘कतमो सोधनहारनिद्देसो’’ति पुच्छितब्बत्ता –&lt;br&gt;&#xA;१३.&lt;br&gt;&#xA;‘‘विस्सज्जितम्हि पञ्हे, गाथायं पुच्छिता यमारब्भ।&lt;br&gt;&#xA;सुद्धासुद्धपरिक्खा, हारो सो सोधनो नामा’’ति॥ –&lt;br&gt;&#xA;गाथा वुत्ता। तत्थ तिस्सं गाथायं आरुळ्हे पञ्हे ञातुमिच्छिते अत्थे भगवता विस्सज्जनगाथायं विस्सज्जितम्हि यं सुत्तत्थं आरब्भ अधिकिच्च सा गाथा पुच्छिता पुच्छनत्थाय ठपिता, तस्स सुत्तत्थस्स येन संवण्णनाविसेसेन सुद्धासुद्धपरिक्खा विचारणा भवे, सो संवण्णनाविसेसो सोधनो हारो नामाति अत्थयोजना।&lt;br&gt;&#xA;कथं? ‘‘अविज्जाय निवुतो लोको’’ति पदं सोधितं, आरम्भो न सोधितो। ‘‘विविच्छा पमादा नप्पकासती’’ति पदं सोधितं, आरम्भो न सोधितो। ‘‘जप्पाभिलेपनं ब्रूमी’’ति पदं सोधितं, आरम्भो न सोधितो। ‘‘दुक्खमस्स महब्भय’’न्ति पदञ्च सोधितं, आरम्भो च सोधितोति। एवं पदादीनं सोधितासोधितभावविचारो हारो सोधनो नाम। वित्थारतो पन विभङ्गे (नेत्ति॰ ४५ आदयो) आगमिस्सतीति।&lt;br&gt;&#xA;सोधनहारनिद्देसो निद्दिट्ठो, अम्हेहि च ञातो, ‘‘कतमो अधिट्ठानहारनिद्देसो’’ति पुच्छितब्बत्ता –&lt;br&gt;&#xA;१४.&lt;br&gt;&#xA;‘‘एकत्तताय धम्मा, येपि च वेमत्तताय निद्दिट्ठा।&lt;br&gt;&#xA;ते न विकप्पयितब्बा, एसो हारो अधिट्ठानो’’ति॥ –&lt;br&gt;&#xA;गाथा वुत्ता। तत्थ ये दुक्खसच्चादयो धम्मा एकत्तताय सामञ्ञेनपि च वेमत्तताय विसेसेनपि निद्दिट्ठा, येन संवण्णनाविसेसेन निद्दिट्ठा दुक्खसच्चादयो धम्मा न विकप्पयितब्बा सामञ्ञविसेसकप्पनाय वोहारभावेन अनवट्ठानतो, कालदिसाविसेसादीनं विय अपेक्खासिद्धितो च, एसो संवण्णनाविसेसो अधिट्ठानो हारोति अत्थयोजना।&lt;br&gt;&#xA;तत्थ एकत्ततायाति एकस्स समानस्स भावो एकत्तं, एकत्तमेव एकत्तता, ताय। एकसद्दो चेत्थ समानत्थवाचको, न सङ्ख्यावाचकोति। वेमत्ततायाति विसिट्ठा मत्ता विमत्ता, विमत्ता एव वेमत्तं, वेमत्तस्स भावो वेमत्तता, ताय। यथा हि ‘‘अज्ज स्वे’’ति वुच्चमाना कालविसेसा अनवट्ठिता भवन्ति, ‘‘पुरिमा दिसा, पच्छिमा दिसा’’ति वुच्चमाना दिसाविसेसा, एवं सामञ्ञविसेसा च अत्थस्स सभावाति। तथा हि ‘‘इदं दुक्ख’’न्ति वुच्चमानं जातिआदिं अपेक्खाय सामञ्ञं समानम्पि सच्चापेक्खाय विसेसो होति। एस नयो समुदयसच्चादीसुपीति। ‘‘दुक्ख’’न्ति एकत्तता। ‘‘जाति दुक्खा, जरा दुक्खा, मरणं दुक्ख’’न्ति एवमादि वेमत्तता। ‘‘दुक्खसमुदयो’’ति एकत्तता, ‘‘तण्हा पोनोभविका नन्दीरागसहगता’’ति एवमादि वेमत्तताति एवमादि वित्थारो विभङ्गे (नेत्ति॰ ४६ आदयो) आगमिस्सतीति।&lt;br&gt;&#xA;अधिट्ठानहारनिद्देसो निद्दिट्ठो, अम्हेहि च ञातो, ‘‘कतमो परिक्खारहारनिद्देसो’’ति पुच्छितब्बत्ता –&lt;br&gt;&#xA;१५.&lt;br&gt;&#xA;‘‘ये धम्मा यं धम्मं, जनयन्तिप्पच्चया परम्परतो।&lt;br&gt;&#xA;हेतुमवकड्ढयित्वा, एसो हारो परिक्खारो’’ति॥ –&lt;br&gt;&#xA;गाथा वुत्ता। तत्थ अविज्जादिका ये पच्चयधम्मा सङ्खारादिकं यं फलधम्मं पच्चया सहजातपच्चयेन परम्परतो परम्परपच्चयभावेन जनयन्ति, तस्स सङ्खारादिफलस्स पच्चयं परिक्खारभूतं पुरिमुप्पन्नं अविज्जादिकं असाधारणं जनकं हेतुं, अयोनिसोमनसिकारादिकं साधारणं पच्चयहेतुञ्च अवकड्ढयित्वा सुत्ततो निद्धारेत्वा यो संवण्णनाविसेसो परिक्खारसंवण्णनाभावेन पवत्तो, एसो संवण्णनाविसेसो परिक्खारो हारो नामाति अत्थयोजना। अविज्जादयो हि अविज्जादीनं असाधारणहेतू भवन्ति, अयोनिसोमनसिकारादयो साधारणपच्चया। तेनाह – ‘‘असाधारणलक्खणो हेतु, साधारणलक्खणो पच्चयो’’ति, ‘‘अविज्जा अविज्जाय हेतु, अयोनिसोमनसिकारो पच्चयो’’तिआदिकं (नेत्ति॰ ४९) विभङ्गवचनञ्च।&lt;br&gt;&#xA;परिक्खारहारनिद्देसो निद्दिट्ठो, अम्हेहि च ञातो, ‘‘कतमो समारोपनहारनिद्देसो’’ति पुच्छितब्बत्ता –&lt;br&gt;&#xA;१६.&lt;br&gt;&#xA;‘‘ये धम्मा यंमूला, ये चेकत्था पकासिता मुनिना।&lt;br&gt;&#xA;ते समारोपयितब्बा, एस समारोपनो हारो’’ति॥ –&lt;br&gt;&#xA;गाथा वुत्ता। तत्थ ये सीलादयो धम्मा यंमूला येसं समाधिआदीनं मूला, ते सीलादयो धम्मा तेसं समाधिआदीनं पदट्ठानभावेन संवण्णनाविसेसेन समारोपयितब्बा, ये च रागविरागचेतोविमुत्तिसेक्खफलकामधातुसमतिक्कमनादिसद्दा अनागामिफलत्थताय एकत्था समानत्थाति बुद्धमुनिना पकासिता, ते राग…पे॰… तिक्कमनादिसद्दा अञ्ञमञ्ञवेवचनभावेन समारोपयितब्बा, एसो संवण्णनाविसेसो समारोपनो हारो नामाति अत्थयोजना।&lt;br&gt;&#xA;एत्थ च सीलादिक्खन्धत्तयस्स परियायन्तरविभावनापारिपूरी कथिता, भावनापारिपूरी च पहातब्बस्स पहानेन होतीति भावनासमारोपनपहानसमारोपनापि दस्सिताति चतुब्बिधो समारोपनो पदट्ठानसमारोपनो, वेवचनसमारोपनो, भावनासमारोपनो, पहानसमारोपनोति।&lt;br&gt;&#xA;तत्थ कायिकसुचरितं, वाचसिकसुचरितञ्च सीलक्खन्धो, मनोसुचरिते अनभिज्झा, अब्यापादो च समाधिक्खन्धो, सम्मादिट्ठि पञ्ञाक्खन्धो। सीलक्खन्धो समाधिक्खन्धस्स पदट्ठानं, समाधिक्खन्धो पञ्ञाक्खन्धस्स पदट्ठानम्। सीलक्खन्धो, समाधिक्खन्धो च समथस्स पदट्ठानं, पञ्ञाक्खन्धो विपस्सनाय पदट्ठानम्। समथो रागविरागचेतोविमुत्तिया पदट्ठानं, विपस्सना अविज्जाविरागपञ्ञाविमुत्तिया पदट्ठानन्ति एवमादि पदट्ठानसमारोपनो। रागविरागा चेतोविमुत्ति सेक्खफलं, अविज्जाविरागा पञ्ञाविमुत्ति असेक्खफलं, इदं वेवचनम्। रागविरागा चेतोविमुत्ति अनागामिफलं, अविज्जाविरागा पञ्ञाविमुत्ति अग्गफलं अरहत्तं, इदं वेवचनम्। रागविरागा चेतोविमुत्ति कामधातुसमतिक्कमनं, अविज्जाविरागा चेतोविमुत्ति तेधातुसमतिक्कमनं, इदं वेवचनम्। पञ्ञिन्द्रियं, पञ्ञाबलं, अधिपञ्ञासिक्खा, पञ्ञाक्खन्धोति एवमादि वेवचनन्ति एवमादि वेवचनसमारोपनो। काये कायानुपस्सिनो विहरतो चत्तारो सतिपट्ठाना भावनापारिपूरिं गच्छन्ति, चतूसु सतिपट्ठानेसु भावियमानेसु चत्तारो सम्मप्पधाना भावनापारिपूरिं गच्छन्ति, चतूसु सम्मप्पधानेसु भावियमानेसु चत्तारो इद्धिपादा भावनापारिपूरिं गच्छन्तीति एवमादि भावनासमारोपनो। काये कायानुपस्सी विहरन्तो असुभे ‘‘सुभ’’न्ति विपल्लासं पजहति, कबळीकारो चस्स आहारो परिञ्ञं गच्छति, कामुपादानेन च अनुपादानो भवति, कामयोगेन च विसंयुत्तो भवति, अभिज्झाकायगन्थेन च विप्पयुज्जति, कामासवेन च अनासवो भवति, कामोघञ्च उत्तिण्णो भवति, रागसल्लेन च विसल्लो भवति, रूपूपिका चस्स विञ्ञाणट्ठिति परिञ्ञं गच्छति , रूपधातुयं चस्स रागो पहीनो भवति, न च छन्दागतिं गच्छति, वेदनासूति एवमादि पहानसमारोपनोति एवमादि समारोपनो हारो नियुत्तोति।&lt;br&gt;&#xA;इति सत्तिबलानुरूपा रचिता।&lt;br&gt;&#xA;सोळसहारनिद्देसविभावना निट्ठिता।&lt;/p&gt;</description>
    </item>
    <item>
      <title>०४. पटिनिद्देसवारअत्थविभावना</title>
      <link>https://vishvAsa.github.io/pALi/03_TIkA/02_suttapiTaka/05_khuddakanikAya/02_nettivibhAvinI/04_paTiniddesavAraatthavibhAvanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/02_suttapiTaka/05_khuddakanikAya/02_nettivibhAvinI/04_paTiniddesavAraatthavibhAvanA/</guid>
      <description>&lt;p&gt;४. पटिनिद्देसवारअत्थविभावना&lt;/p&gt;&#xA;&lt;h2 id=&#34;१-दसनहरवभङगवभवन&#34;&gt;१. देसनाहारविभङ्गविभावना&lt;/h2&gt;&#xA;&lt;p&gt;५. एवं हारादयो सरूपतो आचरियेन उद्देसतो उद्दिट्ठा, निद्देसतो च निद्दिट्ठा, अम्हेहि च ञाता, अथ कस्मा पुन ‘‘तत्थ कतमो देसनाहारो’’तिआदिको आरद्धोति चे? वेनेय्यानं तिविधत्ता। वेनेय्या हि अतितिक्खपञ्ञो नातितिक्खपञ्ञो मन्दपञ्ञोति तिविधा होन्ति। तेसञ्हि अतितिक्खपञ्ञस्सानुरूपं हारादयो उद्देसतो उद्दिट्ठा, नातितिक्खपञ्ञस्स अनुरूपं निद्देसतो निद्दिट्ठा, इदानि मन्दपञ्ञस्सानुरूपं हारादयो विभजित्वा दस्सेतुं ‘‘तत्थ कतमो देसनाहारो’’तिआदिको विभङ्गवारो आरद्धो। अट्ठकथायं पन ‘‘एवं हारादयोसुखग्गहणत्थं गाथाबन्धवसेन सरूपतो निद्दिसित्वा इदानि तेसु हारे ताव पटिनिद्देसवसेन विभजितुं ‘तत्थ कतमो देसनाहारो’तिआदि आरद्ध’’न्ति (नेत्ति॰ अट्ठ॰ ५) वुत्तम्।&lt;br&gt;&#xA;तत्थ ये हारादयो उद्देसनिद्देसेसु निद्दिट्ठा, तत्थ हारादीसु कतमो देसनाहारोति चे? या ‘‘अस्सादादीनवता’’तिआदिगाथा (नेत्ति॰ ४) वुत्ता, सा अयं गाथा निद्देसवसेन देसनाहारो नाम, तस्स ‘‘अस्सादादीनवता’’तिआदि (नेत्ति॰ ४) निद्देसस्स इदानि मया वुच्चमानो ‘‘अयं देसनाहारो किं देसयती’’तिआदिको वित्थारसंवण्णनाविसेसो देसनाहारविभङ्गो नामाति योजना। ‘‘अयं देसनाहारो किं देसयती’’ति पुच्छितब्बत्ता पुच्छं ठपेत्वा ‘‘इमं देसयती’’ति नियमेत्वा दस्सेतुं ‘‘अयं देसनाहारो किं देसयति? अस्सादं आदीनव’’न्तिआदि वुत्तम्। तत्थ अयं देसनाहारो किं देसयतीति चे ? अस्सादं देसयति संवण्णेति वित्थारेति, आदीनवं देसयति…पे॰… वित्थारेति, निस्सरणं देसयति…पे॰… वित्थारेति, फलं देसयति…पे॰… वित्थारेति, उपायं देसयति…पे॰… वित्थारेति, आणत्तिं देसयति संवण्णेति वित्थारेतीति योजनो।&lt;br&gt;&#xA;एत्थ च ‘‘अयं देसनाहारो’’ति सद्दो पुब्बापरापेक्खोति दट्ठब्बो। ‘‘‘अस्सादादीनवता’तिआदिगाथायं (नेत्ति॰ ४) दस्सिता इमे अस्सादादयो कत्थ संवण्णेतब्बे पाळिधम्मे आगता’’ति पुच्छितब्बत्ता ‘‘धम्मं वो, भिक्खवे, देसेस्सामी’’तिआदि वुत्तम्। ‘‘‘अस्सादादीनवता’तिआदिगाथायं (नेत्ति॰ ४) दस्सिता इमे अस्सादादयो कत्थ संवण्णेतब्बे पाळिधम्मे आगता’’ति पुच्छितब्बत्ता ‘‘धम्मं वो, भिक्खवे, देसेस्सामि आदिकल्याणं मज्झेकल्याणं परियोसानकल्याणं सात्थं सब्यञ्जनं केवलपरिपुण्णं परिसुद्धं ब्रह्मचरियं पकासेस्सामी’’ति पटिञ्ञातब्बे पाळिधम्मे संवण्णेतब्बे ये अस्सादादयो आगता, ते अयं देसनाहारो देसयतीति अधिप्पायो।&lt;br&gt;&#xA;तत्थ धम्मसद्दो परियत्तिसच्चसमाधिपञ्ञापकतिपुञ्ञापत्तिञेय्यादीसु बहूसु अत्थेसु पवत्तो, तथापि इध परियत्तिधम्मेयेव पवत्तोति दट्ठब्बो। अत्थुद्देसो पन अट्ठकथायं (नेत्ति॰ अट्ठ॰ ५) वुत्तो, तस्मा इध मया न वुत्तो। वो-कारोपि उपयोगकरणपदपूरणसम्पदानत्थेसु दिस्सति च, तथापि इध सम्पदानत्थेवाति दट्ठब्बो। भिक्खन्ति याचन्ति सीलक्खन्धादयो, पच्चये वा कायविञ्ञत्तियाति भिक्खू, संसारे भयं इक्खन्ति पच्चवेक्खन्तीति वा भिक्खू। भिक्खवेति ते भिक्खू आलपति, किमत्थायाति अत्तनो मुखाभिमुखं कत्वा धम्मस्सवने अतिउस्साहने नियोजेतुं आलपतीति वेदितब्बो।&lt;br&gt;&#xA;धम्मं देसेस्सामीति नाहं इस्सरताय तुम्हे अञ्ञं किञ्चि कारेय्यामि, धम्मंयेव देसेस्सामि, देसेन्तो च न अञ्ञेसं धम्मं सुत्वा सुतमयञाणानुसारेन देसेस्सामि, अनावरणञाणेन सब्बञेय्यधम्मेसु पच्चक्खकारिताय इदानि मयायेव पवत्तियमानं धम्मं अहं देसेस्सामीति पटिजानाति। आदिम्हि कल्याणं आदिकल्याणं, आदि कल्याणमेतस्साति वा आदिकल्याणम्। सेसेसुपि एसेव नयो। आदिकल्याणादयो चेत्थ अत्थकल्याणादिवसेन वुत्ताति दट्ठब्बा। तेनाह – ‘‘सीलेन आदिकल्याणं, समाधिना मज्झेकल्याणं, पञ्ञाय परियोसानकल्याणम्। बुद्धसुबुद्धताय वा आदिकल्याणं, धम्मसुधम्मताय मज्झेकल्याणं, सङ्घसुप्पटिपत्तिया परियोसानकल्याणम्। अथ वा उग्घटितञ्ञुविनयनेन आदिकल्याणं, विपञ्चितञ्ञुविनयनेन मज्झेकल्याणं, नेय्यपुग्गलविनयनेन परियोसानकल्याणम्। अयमेवत्थो इधाधिप्पेतो’’ति (नेत्ति॰ अट्ठ॰ ५)।&lt;br&gt;&#xA;अरीयति ञायतीति अत्थो, अर-धातुया निप्परियायतो ञाणप्पधानो आरम्मणिकचित्तुप्पादो अत्थो, ठानूपचारतो अत्थस्स ञातब्बस्स आरम्मणपच्चयसत्ति अत्थो, इति-सद्देन सायेव सत्ति परामसीयति, आरम्मणपच्चयसत्तिसहितो आरम्मणपच्चयसङ्खातो ञातब्बो अत्थो त-पच्चयस्स अत्थोति धातुपच्चयानं अत्थविसेसो दट्ठब्बो। असति भवतीति वा अत्थो, सह अत्थेन यो धम्मो वत्ततीति सो धम्मो सात्थो, अत्थेन समन्नागतो वा धम्मो सात्थो, सङ्कासनादिछअत्थपदसमायोगतो वा सात्थो। अयमेवत्थो इधाधिप्पेतो नेत्तिविसयत्ता। सम्पन्नं ब्यञ्जनं यस्स धम्मस्साति सब्यञ्जनो। सिथिलधनितदीघरस्सगरुलहुसम्बन्धववत्थितविमुत्तनिग्गहितसम्पन्नत्ता , अकारन्तादिइत्थिलिङ्गादिएकवचनादिसम्पन्नत्ता, पमादलेखादिरहितत्ता च अवयवो सम्पन्नो तंसमूहत्ता धम्मो सम्पन्नब्यञ्जनो नाम, अक्खरादिछब्यञ्जनपदसमायोगा वा सब्यञ्जनो। अयमेवत्थो इधाधिप्पेतो। इमस्मिं अयं ऊनो, सो नेतब्बो पक्खिपितब्बोति उपनेतब्बाभावतो केवलपरिपुण्णो, सीलक्खन्धसमाधिक्खन्धपञ्ञाक्खन्ध- विमुत्तिक्खन्धविमुत्तिञाणदस्सनक्खन्धपारिपूरिया वा केवलपरिपुण्णो। इधायं अतिरेको, सो अपनेतब्बोति वत्वा अपनेतब्बाभावतो परिसुद्धो, चतुरोघनित्थरणत्थाय, लोकामिसनिरपेक्खताय पवत्तियमानत्ता वा परिसुद्धो। सेट्ठत्ता ब्रह्मचरियं, ब्रह्मानं वा सेट्ठानं अरियानं चरियं ब्रह्मचरियं, पब्बज्जब्रह्मचरियमग्गब्रह्मचरियसासनब्रह्मचरियादीसु सासनब्रह्मचरियं पकासयिस्सामि, परिदीपयिस्सामीति अत्थो।&lt;br&gt;&#xA;‘‘धम्मं वो, भिक्खवे, देसेस्सामि…पे॰… पकासेस्सामी’’ति पटिञ्ञातब्बे पाळिधम्मे आगते अस्सादादयो देसनाहारो देसयति संवण्णेति वित्थारेतीति आचरियेन सामञ्ञवसेनेव वुत्तं, तस्मा देसनाहारो इध पाळियं आगतं इमं अस्सादं देसयति, इध पाळियं आगतं इमं आदीनवं देसयतीतिआदि विसेसो न विञ्ञातब्बो, ‘‘कथं विञ्ञातब्बो’’ति पुच्छितब्बत्ता ‘‘इध पाळियं आगतो अयं अस्सादो, इध पाळियं आगतो अयं आदीनवो’’ति विसेसं नियमेत्वा उपलक्खणनयेन दस्सेतुं ‘‘तत्थ कतमो अस्सादो? कामं कामयमानस्सा’’तिआदि आरद्धम्। तत्थ तत्थाति तस्सं ‘‘अस्सादादीनवता’’तिआदिगाथायं निद्दिट्ठेसु विसयविसयिभेदेसु अस्सादेसु कतमो अस्सादो तत्थ तेसु पाळिधम्मेसु कत्थ पाळियं आगतोति पुच्छित्वा –&lt;br&gt;&#xA;‘‘कामं कामयमानस्स, तस्स चेतं समिज्झति।&lt;br&gt;&#xA;अद्धा पीतिमनो होति, लद्धा मच्चो यदिच्छती’’ति॥ (सु॰ नि॰ ७७२; महानि॰ १) –&lt;br&gt;&#xA;इध पाळिगाथायं यो विसयभूतो अस्सादो आगतो, सो अयं अस्सादेतब्बो अस्सादो देसनाहारस्स विसयोति। अट्ठकथायं पन –&lt;br&gt;&#xA;‘‘एवं भगवता देसितो, पकासितो च सासनधम्मो येसं अस्सादादीनं दस्सनवसेन पवत्तो, ते अस्सादादयो देसनाहारस्स विसयभूता यत्थ यत्थ पाठे सविसेसं वुत्ता, ततो ततो निद्धारेत्वा उदाहरणवसेन इधानेत्वा दस्सेतुं ‘तत्थ कतमो अस्सादो’तिआदि आरद्ध’’न्ति (नेत्ति॰ अट्ठ॰ ५) वुत्तम्।&lt;br&gt;&#xA;तत्थ अस्सादीयतेति अस्सादो, अस्सादेतब्बो वत्थुकामो। कामीयतेति कामो, वत्थुकामो च। तं कामयतीति कामयमानो, सत्तो। तस्स पीतिया युत्तं मनो एतस्साति पीतिमनो। मनति जानातीतिआदिवचनत्थेन मच्चो। कामं कामितब्बं वत्थु कामयमानस्स तस्स सत्तस्स एतं कामितब्बं वत्थु सचे समिज्झति, एवं सति सो सत्तो अद्धा पीतिमनो होति। यो मच्चो यं वत्थुं इच्छति, तं वत्थुं सो मच्चो लद्धा अद्धा पीतिमनो होतीति गाथायत्थो दट्ठब्बो।&lt;br&gt;&#xA;‘‘कामं …पे॰… पीतिमनो होती’’ति एत्तकमेव अवत्वा ‘‘लद्धा मच्चो यदिच्छती’’ति वुत्तत्ता लोभनीयं वत्थुंयेव लद्धा पीतिमनो न होति, अथ खो पत्थेतब्बं पूजेतब्बन्ति सब्बं लद्धा मच्चो पीतिमनो च होतीति अतिरेकत्थो दट्ठब्बो।&lt;br&gt;&#xA;विसयभूतो अस्सादेतब्बो अस्सादो इध पाळियं गाथायं आगतोति आचरियेन विभत्तो, अम्हेहि च ञातो, ‘‘दुक्खदोमनस्सादिभेदेसु आदीनवेसु कतमो आदीनवो कत्थ पाळिधम्मे आगतो’’ति पुच्छितब्बत्ता ‘‘तत्थ कतमो आदीनवो? तस्स चे कामयानस्सा’’तिआदि आरद्धम्। तत्थ तत्थाति तस्सं ‘‘अस्सादादीनवता’’तिआदिगाथायं निद्दिट्ठेसु दुक्खदोमनस्सादीसु आदीनवेसु कतमो आदीनवो तत्थ तेसु पाळिधम्मेसु कत्थ पाळियं आगतोति पुच्छित्वा –&lt;br&gt;&#xA;‘‘तस्स चे कामयानस्स, छन्दजातस्स जन्तुनो।&lt;br&gt;&#xA;ते कामा परिहायन्ति, सल्लविद्धोव रुप्पती’’ति॥ (सु॰ नि॰ ७७३; महानि॰ २) –&lt;br&gt;&#xA;इध पाळिगाथायं यो दोमनस्ससङ्खातो आदीनवो आगतो, सो अयं दोमनस्ससङ्खातो आदीनवो देसनाहारस्स विसयोति।&lt;br&gt;&#xA;गाथायं पन कामयति इच्छतीति कामयानो। अथ वा यायति गच्छतीति यानो, कामेन यानो कामयानो, तस्स। छन्दो जातो यस्स सो छन्दजातो, तस्स। विज्झीयतेति विद्धो , सल्लति पविसतीति सल्लो, सल्लेन विद्धो सल्लविद्धो। कामं कामयानस्स छन्दजातस्स जन्तुनो ये कामा लभितब्बा, ते कामा केनचि अन्तरायेन यदा परिहायन्ति, तदा सो जन्तु रुप्पति। कीदिसोव रुप्पति? अयोमयसल्लविद्धो मिगो रुप्पति इव, परिहीनकामो जन्तु रुप्पतीति दट्ठब्बो। एत्थ च ‘‘रुप्पती’’तिवचनेन दोमनस्सुप्पत्ति दस्सिताति दट्ठब्बा।&lt;br&gt;&#xA;दोमनस्सभूतो आदीनवो इध पाळियं आगतोति आचरियेन विभत्तो, अम्हेहि च ञातो, ‘‘मग्गनिब्बानवसेन दुविधेसु निस्सरणेसु कतमं निस्सरणं कत्थ पाळियं आगत’’न्ति पुच्छितब्बत्ता ‘‘तत्थ कतमं निस्सरणं? यो कामे परिवज्जेती’’तिआदि आरद्धम्। तत्थ तत्थाति तस्सं ‘‘अस्सादादीनवता’’तिआदिगाथायं निद्दिट्ठेसु मग्गनिब्बानवसेन दुविधेसु निस्सरणेसु कतमं निस्सरणं तत्थ तेसु पाळिधम्मेसु कत्थ पाळिधम्मे आगतन्ति पुच्छित्वा –&lt;br&gt;&#xA;‘‘यो कामे परिवज्जेति, सप्पस्सेव पदा सिरो।&lt;br&gt;&#xA;सोमं विसत्तिकं लोके, सतो समतिवत्तती’’ति॥ (सु॰ नि॰ ७७४; महानि॰ ३) –&lt;br&gt;&#xA;इध पाळिगाथायं यं समतिवत्तनकरणं मग्गसङ्खातं निस्सरणं आगतं, तं इदं मग्गसङ्खातं समतिवत्तनकरणं निस्सरणं देसनाहारस्स विसयन्ति।&lt;br&gt;&#xA;गाथायं योति झानलाभी वा अरियो वा। कामेति वुत्तप्पकारो वत्थुकामो। तेसु पवत्तछन्दरागस्स विक्खम्भनेन वा समुच्छिन्दनेन वा परिवज्जेति। किं परिवज्जेति इव वज्जेति? सप्पस्स सिरो सिरं चक्खुमा पुरिसो दिस्वा पदा पादेन परिवज्जेति इव, एवं परिवज्जेति। सतो सतिसम्पन्नो सो पुग्गलो लोके रूपादीसु विसत्तिकं इमं तण्हं येन मग्गेन समतिवत्तति सं सुट्ठु अतिक्कमित्वा वत्तति, इदं मग्गसङ्खातं समतिवत्तनकरणं एकदेसं निस्सरणं नामाति योजेतब्बम्। ‘‘पादा’’ति वत्तब्बे आकारस्स रस्सं कत्वा ‘‘पदा’’ति वुत्तम्। पादाति च पादेन यथा ‘‘अमोहभावा अमोहभावेना’’ति। तेन वुत्तं ‘‘अत्तनो पादेना’’ति (नेत्ति॰ अट्ठ॰ ५)।&lt;br&gt;&#xA;एकदेसो विसयसङ्खातो अस्सादो इध पाळियं आगतोति आचरियेन विभत्तो, अम्हेहि च ञातो, ‘‘एकदेसो विसयिसङ्खातो अस्सादो कत्थ पाळियं आगतो’’ति पुच्छितब्बत्ता ‘‘तत्थ कतमो अस्सादो? खेत्तं वत्थु’’न्तिआदि आरद्धम्। अथ वा ‘‘तत्थ कतमो अस्सादो? खेत्तं वत्थु’’न्तिआदि कस्मा एवं आरद्धं, ननु ‘‘तत्थ कतमो अस्सादो? कामं कामयमानस्सा’’तिआदिना अस्सादो विभत्तो? सच्चं, अस्सादो पन दुविधो विसयविसयिवसेन, तस्मिं विसयसङ्खातो अस्सादो पुब्बे विभत्तो, इदानि विसयिसङ्खातं अस्सादं विभजितुं ‘‘तत्थ कतमो अस्सादो? खेत्तं वत्थु’’न्तिआदि आरद्धम्। तत्थ तत्थाति तस्सं ‘‘अस्सादादीनवता’’तिआदिगाथायं निद्दिट्ठेसु विसयविसयिभेदेसु अस्सादेसु कतमो अस्सादो तत्थ तेसु पाळिधम्मेसु कत्थ पाळियं आगतोति पुच्छित्वा –&lt;br&gt;&#xA;‘‘खेत्तं वत्थुं हिरञ्ञं वा, गवास्सं दासपोरिसम्।&lt;br&gt;&#xA;थियो बन्धू पुथू कामे, यो नरो अनुगिज्झती’’ति॥ (सु॰ नि॰ ७७५; महानि॰ ४) –&lt;br&gt;&#xA;इध पाळिगाथायं यो अनुगिज्झनसङ्खातो अस्सादो आगतो, सो अयं अनुगिज्झनसङ्खातो विसयिअस्सादो देसनाहारस्स विसयोति।&lt;br&gt;&#xA;गाथायं खेत्तन्ति खिपीयन्ति बीजानि एत्थ ठानेति खेत्तम्। खिपन्तानं जनानं खिपनकिरिया खिप-धातुया मुख्यत्थो, खिपनकिरियाजनको चित्तुप्पादो फलूपचारत्थो, तस्स चित्तुप्पादस्स उपनिस्सयपच्चयभूतस्स केदारस्स विरुळ्हापनसत्ति फलूपचारत्थो, इति-सद्देन सा विरुळ्हापनसत्तियेव परामसीयति, तस्सा सत्तिया पतिट्ठं केदारसङ्खातं ठानं त-पच्चयत्थो। एस नयो तीसु पिटकेसु एवरूपेसु च वचनत्थेसु यथारहं नीहरित्वा गहेतब्बो। वपन्ति पतिट्ठहन्ति एत्थाति वत्थु। अपरण्णादीनं पतिट्ठहनं वप-धातुया मुख्यत्थो, ठानस्स पतिट्ठापनसत्ति फलूपचारत्थो, इति-सद्देन सा पतिट्ठापनसत्ति परामसीयति। तस्सा सत्तिया पतिट्ठट्ठानं त-पच्चयत्थो। खेत्तं पन पुब्बण्णविरूहनट्ठानं, वत्थु अपरण्णविरूहनट्ठानम्।&lt;br&gt;&#xA;हिनोति पवत्तति पीतिसोमनस्सन्ति हि, किं तं? पीतिसोमनस्सं, राति पवत्तेति जातरूपन्ति रं, किं तं? जातरूपं, हिं रन्ति हिरं, दुतियातप्पुरिससमासो। ञापेति तोसेतीति ञं, किं तं? जातरूपम्। हिरं हुत्वा ञं हिरञ्ञं, पवत्तमानं पीतिसोमनस्सं पवत्तेत्वा जने विसेसेन तोसेतीति अत्थो गहेतब्बो। वा-सद्दो वुत्तावुत्तत्थसमुच्चयत्थो। गच्छन्ति विसेसेनाति गावो, रत्तिन्दिवं असन्ति भक्खन्ति विसेसेनाति अस्सा, गावो च अस्सा च गवास्सम्। दातब्बं पठमं देन्तीति दा, असन्ति भक्खन्तीति असा, दत्वा असा दासा , सामिकानं दातब्बं पठमं दत्वा पच्छा असन्ति भक्खन्तीति अत्थो। सामिकेहि वा दिन्नं असन्ति भक्खन्तीति दासा, दुक्खेन कसिरेन असन्ति पवत्तन्तीति वा दासा,। मातापितूनं हदयं पुरेन्तीति पुरिसा, पुरं हितं वा इसन्ति गवेसन्तीति पुरिसा। बुद्धपच्चेकबुद्धचक्कवत्तिभावं पुरेति कम्मन्ति पुरं, किं तं? बलवकम्मं, पुरं इसन्ति सीलेनाति वा पुरिसा। पुरिसा एव हि सम्मासम्बुद्धपच्चेकबुद्धचक्कवत्तिभावं गच्छन्ति। ‘‘पुरि उच्चट्ठाने सेन्तीति वा पुरिसा। पुरिसा हि मातूनं पितुट्ठाने ठिता’’ति इमे वचनत्था वुत्तप्पकारा युत्तायेव अत्थसम्भवतो। दासा च पुरिसा च दासपोरिसं, मज्झे वुद्धि। एत्थ च दासग्गहणेन दासीपि गहिता। दासा दुक्कटजना, पुरिसा सुखितजनाति विसेसो दट्ठब्बो। ठन्ति पतिट्ठहन्ति एत्थ मातुगामे पुत्तधीताति थियो। नरसद्दस्स विग्गहत्थो हेट्ठा वुत्तोव।&lt;br&gt;&#xA;एकदेसो दोमनस्ससङ्खातो आदीनवो इध पाळिगाथायं आगतोति आचरियेन विभत्तो, अम्हेहि च ञातो, ‘‘दुक्खसङ्खातो आदीनवो कत्थ पाळियं आगतो’’ति पुच्छितब्बत्ता ‘‘तत्थ कतमो आदीनवो? अबला नं बलीयन्ती’’तिआदि आरद्धम्। अथ वा ‘‘तत्थ कतमो आदीनवो? अबला नं बलीयन्ती’’तिआदि कस्मा एवं आरद्धं, ननु ‘‘तत्थ कतमो आदीनवो? तस्स चे कामयानस्सा’’तिआदिना आदीनवो विभत्तोति? सच्चं, आदीनवो पन बहुविधो दुक्खदोमनस्सादिवसेन, तस्मिं बहुविधे आदीनवे एकदेसो दोमनस्ससङ्खातो आदीनवो पुब्बे विभत्तो, इदानि दुक्खसङ्खातं आदीनवं विभजितुं ‘‘तत्थ कतमो आदीनवो? अबला नं बलीयन्ती’’तिआदि आरद्धम्। तत्थ तत्थाति तस्सं ‘‘अस्सादादीनवता’’तिआदिगाथायं निद्दिट्ठेसु दुक्खदोमनस्सादीसु आदीनवेसु कतमो आदीनवो तत्थ तेसु पाळिधम्मेसु कत्थ पाळिधम्मे आगतोति पुच्छित्वा –&lt;br&gt;&#xA;‘‘अबला नं बलीयन्ति, मद्दन्तेनं परिस्सया।&lt;br&gt;&#xA;ततो नं दुक्खमन्वेति, नावं भिन्नमिवोदक’’न्ति॥ (सु॰ नि॰ ७७६; महानि॰ ५) –&lt;br&gt;&#xA;इध पाळिगाथायं यो दुक्खसङ्खातो एकदेसो आदीनवो आगतो, सो अयं दुक्खसङ्खातो एकदेसो आदीनवो देसनाहारस्स विसयोति।&lt;br&gt;&#xA;गाथायं नत्थि बलं एतेसं किलेसानन्ति अबला। कस्मा किलेसा अबला होन्तीति? कुसलेहि पहातब्बत्ता। नरन्ति खेत्तादिकामे अनुगिज्झन्तं नरं, सद्धाबलादिविरहतो वा अबलं तं नरं बलीयन्ति अभिभवन्ति। किञ्चापि किलेसा कुसलेहि पहातब्बत्ता अबला होन्ति, तथापि काममनुगिज्झन्तं सद्धाबलादिविरहितं अभिभवितुं समत्था भवन्ति। मद्दन्तेनं परिस्सयाति कामगिद्धं कामे परियेसन्तं, कामं रक्खन्तञ्च एनं नरं परि समन्ततो परिपीळेत्वा अयन्ति पवत्तन्तीति परिस्सया, सीहब्यग्घादयो चेव कायदुच्चरितादयो च मद्दन्ति। ततो तेहि परिस्सयेहि अभिभूतं नं नरं जातिआदिदुक्खं अन्वेति अनुगच्छति। किमिव अन्वेति? उदकं भिन्ननावं अन्वेति इव, एवं अन्वेतीति अत्थो।&lt;br&gt;&#xA;एकदेसं मग्गसङ्खातं निस्सरणं इध पाळिगाथायं आगतन्ति आचरियेन विभत्तं, अम्हेति च विञ्ञातं, ‘‘निब्बानसङ्खातं एकदेसं निस्सरणं कत्थ पाळिधम्मे आगत’’न्ति पुच्छितब्बत्ता ‘‘तत्थ कतमं निस्सरणं? तस्मा जन्तु सदा सतो’’तिआदि आरद्धम्। अथ वा ‘‘तत्थ कतमं निस्सरणं? तस्मा जन्तु सदा सतो’’तिआदि कस्मा एवं आरद्धं, ननु ‘‘तत्थ कतमं निस्सरणं? यो कामे परिवज्जेती’’तिआदिना निस्सरणं विभत्तन्ति? सच्चं, निस्सरणं पन दुविधं मग्गनिब्बानवसेन, तत्थ दुविधे निस्सरणे मग्गसङ्खातं निस्सरणं पुब्बे विभत्तं, इदानि निब्बानसङ्खातं निस्सरणं विभजितुं ‘‘तत्थ कतमं निस्सरणं? तस्मा जन्तु सदा सतो’’तिआदि आरद्धम्। तत्थ तत्थाति तस्सं ‘‘अस्सादादीनवता’’तिआदिगाथायं निद्दिट्ठेसु मग्गनिब्बानेसु निस्सरणेसु एकदेसं निब्बानसङ्खातं निस्सरणं तत्थ तेसु पाळिधम्मेसु कत्थ पाळिधम्मे आगतन्ति पुच्छित्वा –&lt;br&gt;&#xA;‘‘तस्मा जन्तु सदा सतो, कामानि परिवज्जये।&lt;br&gt;&#xA;ते पहाय तरे ओघं, नावं सित्वाव पारगू’’ति॥ –&lt;br&gt;&#xA;इध पाळिगाथायं यं निब्बानसङ्खातं निस्सरणं आगतं, इदं निस्सरणं देसनाहारस्स विसयन्ति।&lt;br&gt;&#xA;गाथायं तस्माति यस्मा कामगिद्धं नरं दुक्खं अन्वेति, तस्मा जन्तु सदा सब्बकाले पुब्बरत्तापररत्ते जागरियानुयोगेन सतो सतिसम्पन्नो हुत्वा कामानि किलेसकामे विक्खम्भनवसेन वा समुच्छेदवसेन वा परिवज्जये परिजहेय्य। ते कामे अरियमग्गेन पहाय चतुब्बिधं ओघं तरेय्य तरितुं सक्कुणेय्य। को तरति इव तरेय्य? नावासामिको नावं यं पविसन्तं उदकं सित्वा बहि सिञ्चित्वा लहुकाय नावाय अप्पकसिरेन तरित्वा पारगू पारं गच्छति इव, एवं अत्तनि पवत्तं किलेसूदकं सिञ्चित्वा अरियमग्गेन नीहरित्वा लहुकेन अत्तभावेन अनुपादिसेसाय निब्बानधातुया निब्बानेन पारं निब्बानं सन्तिं गच्छेय्याति अत्थो। इदं निब्बानं कस्मा निस्सरणं होति? सब्बसङ्खतनिस्सरणतो निस्सरणं नाम।&lt;br&gt;&#xA;इदं निस्सरणं इध पाळिधम्मे आगतन्ति आचरियेन विभत्तं, अम्हेहि च विञ्ञातं, ‘‘कतमं फलं कत्थ पाळिधम्मे आगत’’न्ति पुच्छितब्बत्ता ‘‘तत्थ कतमं फलं? धम्मो हवे रक्खति धम्मचारि’’न्तिआदि आरद्धम्। तत्थ तत्थाति तस्सं ‘‘अस्सादादीनवता’’तिआदिगाथायं निद्दिट्ठेसु रक्खननिप्फादनमच्चुतरणादीसु फलेसु कतमं फलं तत्थ तेसु पाळिधम्मेसु कत्थ पाळिधम्मे आगतन्ति पुच्छित्वा –&lt;br&gt;&#xA;‘‘धम्मो हवे रक्खति धम्मचारिं, छत्तं महन्तं यथ वस्सकाले।&lt;br&gt;&#xA;एसानिसंसो धम्मे सुचिण्णे, न दुग्गतिं गच्छति धम्मचारी’’ति॥ (सु॰ नि॰ १०२, १०३) –&lt;br&gt;&#xA;इध पाळिगाथायं यं अनत्थेहि धम्मस्स रक्खनफलं आगतं, रक्खावहनस्स अब्भुदयस्स यञ्च निप्फादनं फलं आगतं, इदं रक्खननिप्फादनं फलं देसनाहारस्स विसयन्ति।&lt;br&gt;&#xA;गाथायं धम्मोति येन पुग्गलेन यो दानादिप्पभेदो पुञ्ञधम्मो निब्बत्तितो, सो धम्मो। धम्मचारिं धम्मनिब्बत्तकं तं पुग्गलं अनत्थेहि रक्खति। किमिव? वस्सकाले देवे वस्सन्ते सति महन्तं कुसलेन धारेतब्बं छत्तं धारेन्तं कुसलं तं जनं वस्सतेमनतो रक्खति यथा, एवं रक्खितब्बो धम्मोपि अत्तसम्मापणिधानेन अप्पमत्तो हुत्वा सुट्ठु धम्मं रक्खन्तंयेव रक्खति, तादिसो धम्मचारीयेव दुग्गतिं न गच्छति। एसो आनिसंसो सुचिण्णे सुचिण्णस्स धम्मे धम्मस्स आनिसंसोति अत्थो।&lt;br&gt;&#xA;एकदेसं फलं इध पाळिधम्मे आगतन्ति आचरियेन विभत्तं, अम्हेहि च ञातं, ‘‘कतमो उपायो कत्थ पाळियं आगतो’’ति पुच्छितब्बत्ता ‘‘तत्थ कतमो उपायो? सब्बे सङ्खारा अनिच्चा’’तिआदि आरद्धम्। तत्थ तत्थाति तस्सं ‘‘अस्सादादीनवता’’तिआदिगाथायं निद्दिट्ठेसु विपस्सनापुब्बङ्गमनिब्बिदादीसु उपायेसु कतमो उपायो तत्थ तेसु पाळिधम्मेसु कत्थ पाळिधम्मे आगतोति पुच्छित्वा –&lt;br&gt;&#xA;‘‘सब्बे सङ्खारा ‘अनिच्चा’ति…पे॰…।&lt;br&gt;&#xA;सब्बे धम्मा ‘अनत्ता’ति, यदा पञ्ञाय पस्सती’’ति॥ (ध॰ प॰ २७७-२७९) –&lt;br&gt;&#xA;इध पाळिगाथासु यो विपस्सनापुब्बङ्गमनिब्बिदाञाणसङ्खातो विसुद्धिया अधिगमहेतुभावतो मग्गो आगतो, अयं उपायो देसनाहारस्स विसयोति।&lt;br&gt;&#xA;गाथासु सब्बे निरवसेसा कम्मचित्तोतुआहारेहि सङ्खरिता सङ्खतसङ्खारा हुत्वा अभावट्ठेन अनिच्चा इति यदा पञ्ञाय पस्सति, अथ अनिच्चे दुक्खसभावे निब्बिन्दति, एसो विपस्सनापुब्बङ्गमो निब्बिन्दनञाणसङ्खातो धम्मो विसुद्धिया मग्गोति। ‘‘सब्बे सङ्खारा अनिच्चा’’तिआदीसु सङ्खारानं सङ्खतधम्मभावो पच्चयाकारविभङ्गट्ठकथायं (विभ॰ अट्ठ॰ २२६ सङ्खारपदनिद्देस) वुत्तोव, तं विभङ्गट्ठकथं अनोलोकेत्वा एकच्चे आचरिया ‘‘विपस्सनाञाणारम्मणत्ता तेभूमकधम्मायेवा’’ति वदन्ति, एवं सति मग्गफलधम्मानं निच्चादिभावो भवेय्य, तस्मा विभङ्गट्ठकथानुरूपोव अत्थो दट्ठब्बो। दुक्खाति दुक्खदुक्खविपरिणामदुक्खसङ्खारदुक्खभावेन दुक्खा। अनत्ताति निच्चसारसुखसारअत्तसाररहितत्ता असारकट्ठेन अनत्ता, अवसवत्तनट्ठेन वा अनत्ता।&lt;br&gt;&#xA;एकदेसो उपायो इध पाळिधम्मे आगतोति आचरियेन विभत्तो, अम्हेहि च ञातो, ‘‘कतमा आणत्ति कत्थ पाळिधम्मे आगता’’ति पुच्छितब्बत्ता ‘‘तत्थ कतमा आणत्ति? चक्खुमा विसमानीवा’’तिआदि आरद्धम्। तत्थ तत्थाति तस्सं ‘‘अस्सादादीनवता’’तिआदिगाथायं निद्दिट्ठासु पापदुच्चरितपरिवज्जनाणत्तिकल्याणसुचरितचरणाणत्तिआदीसु कतमाणत्ति तत्थ तेसु पाळिधम्मेसु कत्थ पाळिधम्मे आगताति पुच्छित्वा –&lt;br&gt;&#xA;‘‘चक्खुमा विसमानीव, विज्जमाने परक्कमे।&lt;br&gt;&#xA;पण्डितो जीवलोकस्मिं, पापानि परिवज्जये’’ति॥ (उदा॰ ४३) –&lt;br&gt;&#xA;इध पाळिधम्मे या पापदुच्चरितपरिवज्जनाणत्ति आगता, अयं पापदुच्चरितपरिवज्जनाणत्ति देसनाहारस्स विसयाति।&lt;br&gt;&#xA;गाथायं चक्खुमा पुरिसो विज्जमाने परक्कमे आवहितं सरीरं आवहन्तोव हुत्वा विसमानि भूमिप्पदेसानि वा विसमे हत्थिआदयो वा परिवज्जेति इव, एवं जीवलोकस्मिं पण्डितो पापानि लामकानि दुच्चरितानि परिवज्जेति। आणत्ति नाम आणारहस्स धम्मराजस्स भगवतो आणा, सा बहुविधा, तस्मा ‘‘करेय्य कल्याण’’न्तिआदिगाथायं सुचरितचरणा आणत्ति।&lt;br&gt;&#xA;‘‘उपेथ सरणं बुद्धं, धम्मं सङ्घञ्च तादिनम्।&lt;br&gt;&#xA;समादियथ सीलानि, तं वो अत्थाय हेहिती’’ति॥ (थेरीगा॰ २४९-२५०, २८९-२९०) –&lt;br&gt;&#xA;आदीसु गाथासु सरणगमनाणत्तिसीलसमादानाणत्तिआदि आगताति।&lt;br&gt;&#xA;‘‘सुञ्ञतो लोकं अवेक्खस्सू’’तिआदि कस्मा एवं आरद्धं, ननु ‘‘तत्थ कतमं फलं? धम्मो हवे’’तिआदिना, ‘‘तत्थ कतमो उपायो? सब्बे सङ्खारा’’तिआदिना, ‘‘तत्थ कतमा आणत्ति? चक्खुमा’’तिआदिना च फलूपायाणत्तियो विभत्ताति? सच्चं, विसुं विसुं पन सुत्तेसु आगता फलूपायाणत्तियो विभत्ता, इदानि एकतो आगता फलूपायाणत्तियो विभजितुं ‘‘सुञ्ञतो लोकं अवेक्खस्सू’’तिआदि आरद्धम्।&lt;br&gt;&#xA;तत्थ सुञ्ञतो लोकं अवेक्खस्सूति सब्बम्पि सङ्खारलोकं अत्ततो सुञ्ञोति अवसवत्तितासल्लक्खणवसेन वा तुच्छभावसमनुपस्सनवसेन वा पस्साति इदं भगवतो वचनं विधानभावतो आणत्ति नाम। निच्चसारसुखसारअत्तसारादिरहितत्ता ‘‘मोघराजा’’ति आलपति, सद्धासीलसुतचागादिरहितत्ता वा मोघो।&lt;br&gt;&#xA;‘‘सदा सतो’’ति पुग्गलवसेन वुत्ताय सतिया सुञ्ञतादस्सनस्स सम्पजानहेतुभावतो सतियेव उपायो, न सतिमाति एत्थ सतीति अधिप्पायो।&lt;br&gt;&#xA;अत्तानुदिट्ठिं ऊहच्चाति एत्थ अत्तानुदिट्ठि नाम ‘‘रूपं अत्ता, रूपवा अत्ता, रूपस्मिं अत्ता, अत्तनि रूप’’न्तिआदिप्पकारा वीसतिवत्थुका दिट्ठि। मग्गेन ऊहच्च समुच्छिन्दित्वा एवं वुत्तविधिना मच्चुतरो मच्चुनो विसयातिक्कन्तो सिया भवेय्य। एत्थ यं मच्चुविसयं तरणं अतिक्कमनं, तस्स अतिक्कमनस्स यञ्च पुब्बभागपटिपदासम्पज्जनं, इदं भगवतो देसनाय फलं देसनाहारस्स विसयन्ति अधिप्पायो। पुब्बे विसुं विसुं फलूपायाणत्तियो विभत्तापि –&lt;br&gt;&#xA;‘‘सुञ्ञतो लोकं अवेक्खस्सु, मोघराज सदा सतो।&lt;br&gt;&#xA;अत्तानुदिट्ठिं ऊहच्च, एवं मच्चुतरो सिया’’ति॥ (सु॰ नि॰ ११२५; महानि॰ १८६; चूळनि॰ पिङ्गियमाणवपुच्छा १४४, मोघराजमाणवपुच्छानिद्देस ८८) –&lt;br&gt;&#xA;एकगाथायं पुन एकतो विभजनतो फलादीसु एकतो दस्सितेसु सब्बत्थ सुत्तेसु वा सब्बत्थ गाथासु वा फलादयो दस्सेतब्बा अस्सादादयो विय कत्थचि निद्धारेत्वाति विसेसो विजानितब्बो। तेनाह अट्ठकथाचरियो ‘‘यथा पन…पे॰… एकतो उदाहरणं कतन्ति दट्ठब्ब’’न्ति (नेत्ति॰ अट्ठ॰ ५)।&lt;br&gt;&#xA;६. देसनाहारस्स विसयभूता अस्सादादयो ‘‘इध पाळिधम्मे अयं अस्सादो आगतो, इध पाळिधम्मे अयं आदीनवो आगतो’’तिआदिना विसेसतो निदस्सनवसेन सरूपतो आचरियेन विभत्ता, ते अस्सादादयो तिण्णं उग्घटितञ्ञुआदीनं पुग्गलानं सामञ्ञतो भगवा किं नु खो देसेति, उदाहु एकस्स पुग्गलस्स यथालाभं किं नु देसेतीति अनुयोगस्स सम्भवतो इमस्स पुग्गलस्स इमं देसेति, इमस्स पुग्गलस्स इमं देसेतीति पुग्गलभेदेन अस्सादादयो विभजित्वा दस्सेतुं ‘‘तत्थ भगवा उग्घटितञ्ञुस्सा’’तिआदि आरद्धम्। तत्थ तत्थाति तेसु अस्सादादीसु। निस्सरणं उग्घटितञ्ञुस्स पुग्गलस्स भगवा देसेति, आदीनवञ्च निस्सरणञ्च इमे द्वे विपञ्चितञ्ञुस्स पुग्गलस्स भगवा देसेति, अस्सादञ्च आदीनवञ्च निस्सरणञ्च इमे तयो नेय्यस्स पुग्गलस्स भगवा देसेतीति योजनत्थो दट्ठब्बो।&lt;br&gt;&#xA;अट्ठकथायं पन ‘‘एवं अस्सादादयो उदाहरणवसेन सरूपतो दस्सेत्वा इदानि तत्थ पुग्गलविभागेन देसनाविभागं दस्सेतुं ‘तत्थ भगवा’तिआदि वुत्त’’न्ति वुत्तम्।&lt;br&gt;&#xA;तत्थ उग्घटितञ्ञुस्साति उग्घटीयते पटिविज्झीयते, ठपीयते वा सप्पभेदो वित्थारो अत्थोति उग्घटितो, जानातीति ञू, उग्घटितं अत्थं ञू उग्घटितञ्ञू, उद्देसमत्तेनेव सप्पभेदं सवित्थारं पटिविज्झितब्बं अत्थं पटिविज्झतीति अत्थो। यो पुग्गलो उद्देसेनेव उद्दिट्ठमत्तेनेव अत्थं ञत्वा अत्थसिद्धिप्पत्तो होति, सो उग्घटितञ्ञू नाम।&lt;br&gt;&#xA;विपञ्चीयते वित्थरीयते अत्थोति विपञ्चितो, तं जानातीति विपञ्चितञ्ञू। यो पुग्गलो निद्देसेन निद्दिट्ठमत्तमेव अत्थं ञत्वा अत्थसिद्धिप्पत्तो, सो विपञ्चितञ्ञू नाम।&lt;br&gt;&#xA;पटिनिद्देसेन अत्थो नेतब्बो पापेतब्बोति नेय्यो। यो पुग्गलो पटिनिद्देसेन वा पटिलोमेन वा विभत्तं एव अत्थं ञत्वा अत्थसिद्धिप्पत्तो, सो नेय्यो नाम। निस्सरणदेसनायेव उग्घटितञ्ञुस्स पटिवेधाभिसमयो सिद्धो होति, आदीनवदेसनाय चेव निस्सरणदेसनाय च विपञ्चितञ्ञुस्स पटिवेधाभिसमयो सिद्धो होति, अस्साददेसनाय च आदीनवदेसनाय च निस्सरणदेसनाय च नेय्यस्स पटिवेधाभिसमयो सिद्धो होतीति अधिप्पायो इध गहेतब्बो।&lt;br&gt;&#xA;पदपरमो पनेत्थ पटिवेधाभिसमयभजनाभावतो न गहितो। तस्मिञ्च अग्गहिते अस्सादो, आदीनवो, निस्सरणं, अस्सादादीनवा, अस्सादनिस्सरणानि, आदीनवनिस्सरणानि, अस्सादादीनवनिस्सरणानि चाति सत्तसु पट्ठाननयेसु ततियछट्ठसत्तमाव गहिता, अवसेसा चत्तारो नया न गहिता। वेनेय्यविनयनाभावतो हि गहणागहणं दट्ठब्बम्। वेनेय्यविनयञ्च वेनेय्यानं सन्ताने अरियमग्गस्सुप्पादनं, न सासनविनयनमत्तं, अरियमग्गुप्पादनञ्च यथावुत्तेहि एव तीहि पदट्ठाननयेहि सिज्झतीति इतरे नया इध न वुत्ता।&lt;br&gt;&#xA;यस्मा पन पेटके (पेटको॰ २३) –&lt;br&gt;&#xA;‘‘तत्थ कतमो अस्सादो च आदीनवो च?&lt;br&gt;&#xA;‘यानि करोति पुरिसो, तानि पस्सति अत्तनि।&lt;br&gt;&#xA;कल्याणकारी कल्याणं, पापकारी च पापक’न्ति॥&lt;br&gt;&#xA;‘‘तत्थ यं कल्याणकारी कल्याणं पच्चनुभोति, अयं अस्सादो। यं पापकारी पापं पच्चनुभोति, अयं आदीनवो।&lt;br&gt;&#xA;‘‘अट्ठिमे, भिक्खवे, लोकधम्मा। कतमे अट्ठ? ‘लाभो’तिआदि (अ॰ नि॰ ८.६)। तत्थ लाभो यसो सुखं पसंसा, अयं अस्सादो। अलाभो अयसो दुक्खं निन्दा, अयं आदीनवो।&lt;br&gt;&#xA;‘‘तत्थ कतमो अस्सादो च निस्सरणञ्च?&lt;br&gt;&#xA;‘सुखो विपाको पुञ्ञानं, अधिप्पायो च इज्झति।&lt;br&gt;&#xA;खिप्पञ्च परमं सन्तिं, निब्बानमधिगच्छती’ति॥ –&lt;br&gt;&#xA;अयं अस्सादो च निस्सरणञ्च।&lt;br&gt;&#xA;‘‘द्वत्तिंसिमानि, भिक्खवे, महापुरिसस्स महापुरिसलक्खणानि, येहि समन्नागतस्स महापुरिसस्स द्वेयेव गतियो भवन्ति…पे॰… विवटच्छदोति सब्बं लक्खणसुत्तं (दी॰ नि॰ ३.१९९) अयं अस्सादो च निस्सरणञ्च।&lt;br&gt;&#xA;‘‘तत्थ कतमो आदीनवो च निस्सरणञ्च?&lt;br&gt;&#xA;‘भारा हवे पञ्चक्खन्धा, भारहारो च पुग्गलो।&lt;br&gt;&#xA;भारादानं दुखं लोके, भारनिक्खेपनं सुखं॥&lt;br&gt;&#xA;‘निक्खिपित्वा गरुं भारं, अञ्ञं भारं अनादिय।&lt;br&gt;&#xA;समूलं तण्हमब्बुय्ह, निच्छातो परिनिब्बुतो’ति॥ (सं॰ नि॰ ३.२२) –&lt;br&gt;&#xA;अयं आदीनवो च निस्सरणञ्च।&lt;br&gt;&#xA;‘‘तत्थ कतमो अस्सादो च आदीनवो च निस्सरणञ्च?&lt;br&gt;&#xA;‘कामा हि चित्रा मधुरा मनोरमा, विरूपरूपेन मथेन्ति चित्तम्।&lt;br&gt;&#xA;तस्मा अहं पब्बजितोम्हि राज, अपण्णकं सामञ्ञमेव सेय्यो’ति॥ (म॰ नि॰ २.३०७; थेरगा॰ ७८७; पेटको॰ २३) –&lt;br&gt;&#xA;अयं अस्सादो च आदीनवो च निस्सरणञ्चा’’ति वुत्तं, तस्मा तेपि नया इध निद्धारेत्वा वेदितब्बा। फलादीसुपि अयं नयो लब्भतियेव।&lt;br&gt;&#xA;यस्मा पेटके (सं॰ नि॰ १.२३, १९२; पेटको॰ २२; मि॰ प॰ २.१.९) – ‘‘तत्थ कतमं फलञ्च उपायो च? ‘सीले पतिट्ठाय नरो सप्पञ्ञो’ति गाथा, इदं फलञ्च उपायो च।&lt;br&gt;&#xA;‘‘तत्थ कतमं फलञ्च आणत्ति च?&lt;br&gt;&#xA;‘सचे भायथ दुक्खस्स, सचे वो दुक्खमप्पियम्।&lt;br&gt;&#xA;माकत्थ पापकं कम्मं, आवि वा यदि वा रहो’ति॥ (उदा॰ ४४) –&lt;br&gt;&#xA;इदं फलञ्च आणत्ति च।&lt;br&gt;&#xA;‘‘तत्थ कतमो उपायो च आणत्ति च?&lt;br&gt;&#xA;‘कुम्भूपमं कायमिमं विदित्वा, नगरूपमं चित्तमिदं ठपेत्वा।&lt;br&gt;&#xA;योधेथ मारं पञ्ञावुधेन, जितञ्च रक्खे अनिवेसनो सिया’ति॥ (ध॰ प॰ ४०) –&lt;br&gt;&#xA;अयं उपायो च आणत्ति चा’’ति वुत्तं, तस्मा एवं फलादीनं दुक्खवसेनापि उदाहरणं वेदितब्बम्।&lt;br&gt;&#xA;‘‘उग्घटितञ्ञुआदीनं तिण्णं पुग्गलानं इमस्स पुग्गलस्स इमं देसेति, इमस्स पुग्गलस्स इमं देसेती’’ति येहि पुग्गलेहि अस्सादादयो यथारहं आचरियेन विभत्ता, ते पुग्गला याहि पटिपदाहि भिन्ना, ता पटिपदा कित्तिका भवन्ति, ताहि भिन्ना पुग्गला च कित्तिकाति विचारणाय सम्भवतो ता पटिपदा, ते च पुग्गला एत्तकाति गणनतो दस्सेतुं ‘‘तत्थ चतस्सो पटिपदा’’तिआदि आरद्धम्।&lt;br&gt;&#xA;तत्थ तत्थाति तेसु उग्घटितञ्ञुआदीसु पुग्गलेसु। ये पुग्गला याहि पटिपदाहि भिन्ना, ता पटिपदा चतस्सो भवन्ति, ते च पुग्गला चत्तारोति योजना कातब्बा। कतमा चतस्सो? दुक्खापटिपदा दन्धाभिञ्ञा, दुक्खापटिपदा खिप्पाभिञ्ञा, सुखापटिपदा दन्धाभिञ्ञा, सुखापटिपदा खिप्पाभिञ्ञा चाति चतस्सो। कतमे चत्तारो? तण्हाचरितो मन्दो पुग्गलो, तण्हाचरितो उदत्तो पुग्गलो, दिट्ठिचरितो मन्दो पुग्गलो, दिट्ठिचरितो उदत्तो पुग्गलो चाति चत्तारो।&lt;br&gt;&#xA;पटिपदाभिञ्ञाहि कतो विभागोपि पटिपदाहि कतो विभागो नाम होति अविनाभावतोति मनसि कत्वा ‘‘चतस्सो पटिपदाभिञ्ञा’’ति अवत्वा ‘‘चतस्सो पटिपदा’’ति वुत्ता। ता पनेता समथवसेनापि भिन्ना, विपस्सनावसेनापि भिन्ना। कथं समथवसेन? पथवीकसिणादीसु सब्बपठमं ‘‘पथवी पथवी’’तिआदिना पवत्तमनसिकारतो पट्ठाय याव झानस्स उपचारं उप्पज्जति, ताव पवत्ता पञ्ञा समथभावना ‘‘पटिपदा’’ति वुच्चति। उपचारतो पन पट्ठाय याव अप्पना, ताव पवत्ता पञ्ञा ‘‘अभिञ्ञा’’ति वुच्चति हेट्ठिमपञ्ञातो अधिगतपञ्ञाभावतो।&lt;br&gt;&#xA;सा च पटिपदा कस्सचि दुक्खा किच्छा होति नीवरणादिपच्चनीकधम्मसमुदाचारग्गहणताय, कस्सचि तदभावतो सुखा अकिच्छा होति, अभिञ्ञापि कस्सचि दन्धा असीघप्पवत्ति होति अविसदञाणताय, कस्सचि खिप्पा सीघप्पवत्ति होति विसदञाणतायाति।&lt;br&gt;&#xA;कथं विपस्सनावसेन? यो रूपारूपमुखेन विपस्सनं अभिनिविसन्तो चत्तारि महाभूतानि परिग्गहेत्वा उपादारूपं परिग्गण्हाति, अरूपं परिग्गण्हाति, रूपारूपं पन परिग्गण्हन्तो दुक्खेन कसिरेन किलमन्तो परिग्गहएतउं सक्कोति, तस्स दुक्खापटिपदा नाम होति। परिग्गहितरूपारूपस्स विपस्सनापरिवासे मग्गपातुभावदन्धताय दन्धाभिञ्ञा नाम होति। तब्बिपरियायेन इतरा द्वे होन्ति। विपस्सनावसेन पन भिन्नायेव पटिपदाभिञ्ञायो इध दट्ठब्बा अभिसमयाधिकारत्ता, अट्ठकथायं पन ‘‘एवं येसं पुग्गलानं वसेन देसनाविभागो दस्सितो, ते पुग्गले पटिपदाविभागेन विभजित्वा दस्सेतुं ‘चतस्सो पटिपदा’तिआदि वुत्त’’न्ति (नेत्ति॰ अट्ठ॰ ६) वुत्तम्। योजनानयो वुत्तनयानुसारेनेव वेदितब्बो।&lt;br&gt;&#xA;चतूहि पटिपदाभिञ्ञाहि चत्तारो पुग्गला सब्बेव अनियमतो वट्टदुक्खतो किं नु खो निय्यन्ति, उदाहु ‘‘इमाय पटिपदाभिञ्ञाय अयं पुग्गलो निय्याति, इमाय पटिपदाभिञ्ञाय अयं पुग्गलो निय्याती’’ति नियमतो च निय्यातीति विचारणाय सम्भवतो ‘‘अयं पुग्गलो इमेहि निस्सयेहि उपनिस्सयपच्चयं लभित्वा इमाय पटिपदाभिञ्ञाय वट्टदुक्खतो निय्याती’’ति नियमेत्वा दस्सेतुं ‘‘तण्हाचरितो मन्दो’’तिआदि वुत्तम्।&lt;br&gt;&#xA;तत्थ तण्हाचरितो मन्दो पुग्गलो सतिपट्ठानेहि निस्सयेहि उपनिस्सयपच्चयं लभित्वा सतिन्द्रियेन सतिन्द्रियाधिकेन अरियमग्गेन दुक्खापटिपदादन्धाभिञ्ञाय वट्टदुक्खतो निय्याति, तण्हाचरितो उदत्तो पुग्गलो झानेहि निस्सयेहि उपनिस्सयपच्चयं लभित्वा समाधिन्द्रियेन समाधिन्द्रियाधिकेन अरियमग्गेन दुक्खापटिपदाखिप्पाभिञ्ञाय वट्टदुक्खतो निय्याति , दिट्ठिचरितो मन्दो पुग्गलो सम्मप्पधानेहि निस्सयेहि उपनिस्सयपच्चयं लभित्वा वीरियिन्द्रियेन वीरियिन्द्रियाधिकेन अरियमग्गेन सुखापटिपदादन्धाभिञ्ञाय वट्टदुक्खतो निय्याति, दिट्ठिचरितो उदत्तो पुग्गलो सच्चेहि निस्सयेहि उपनिस्सयपच्चयं लभित्वा पञ्ञिन्द्रियेन पञ्ञिन्द्रियाधिकेन अरियमग्गेन सुखापटिपदाखिप्पाभिञ्ञाय वट्टदुक्खतो निय्यातीति योजना कातब्बा। अट्ठकथायं पन –&lt;br&gt;&#xA;‘‘चत्तारो पुग्गलाति यथावुत्तपटिपदाविभागेनेव चत्तारो पटिपन्नकपुग्गला, तं पन पटिपदाविभागं सद्धिं हेतुपायफलेहि दस्सेतुं ‘तण्हाचरितो’तिआदि वुत्त’’न्ति (नेत्ति॰ अट्ठ॰ ६) –&lt;br&gt;&#xA;वुत्तम्। तत्थ तण्हाचरितोति तण्हाय निब्बत्तितं चरितं एतस्स पुग्गलस्साति तण्हाचरितो। मन्दोति मन्दियाय अविज्जाय समन्नागतोति मन्दो, मोहाधिकपुग्गलो। उदत्तोति उदअत्तो, उळारपञ्ञोति अत्थो। उळारं फलं देतीति उदो, को सो? पविचयो, अत्तनि निब्बत्तोति अत्तो, उदो अत्तो यस्स पुग्गलस्साति उदत्तोति वचनत्थो कातब्बो।&lt;br&gt;&#xA;पठमाय पटिपदाय हेतु नाम तण्हाचरितता, मन्दपञ्ञता च, उपायो सतिन्द्रियं, सब्बासम्पि फलं निय्यानमेव। दुतियाय पटिपदाय हेतु नाम तण्हाचरितता, उदत्तपञ्ञता च, उपायो वीरियिन्द्रियम्। ततियाय पटिपदाय हेतु नाम दिट्ठिचरितता, मन्दपञ्ञता च, उपायो समाधिन्द्रियम्। चतुत्थिया पटिपदाय हेतु नाम दिट्ठिचरितता, उदत्तपञ्ञता च, उपायो पञ्ञिन्द्रियन्ति हेतुपायफलानि दट्ठब्बानि।&lt;br&gt;&#xA;एत्थ च दिट्ठिचरितो उदत्तो पुग्गलो उग्घटितञ्ञू नाम, दिट्ठिचरितो मन्दो चेव तण्हाचरितो उदत्तो च विपञ्चितञ्ञू नाम, तण्हाचरितो मन्दो पुग्गलो नेय्यो नाम, तस्मा ‘‘तत्थ भगवा उग्घटितञ्ञुस्स पुग्गलस्स निस्सरणं देसयती’’तिआदिना नयेन उग्घटितञ्ञुआदिवेनेय्यत्तयस्स भेददस्सनेन निस्सरणं देसयति, ‘‘आदीनवञ्च निस्सरणञ्च देसयति, अस्सादञ्च आदीनवञ्च निस्सरणञ्च देसयती’’ति देसनाविभागो दस्सितो। ‘‘तत्थ चतस्सो पटिपदा’’तिआदिना पटिपदाभेददस्सनेन ‘‘तण्हाचरितो मन्दो पुग्गलो, तण्हाचरितो उदत्तो पुग्गलो, दिट्ठिचरितो मन्दो पुग्गलो, दिट्ठिचरितो उदत्तो पुग्गलो’’ति चतुधा भिन्नं तण्हाचरितमन्दादिकं पुग्गलचतुक्कं दस्सितन्ति दट्ठब्बम्।&lt;br&gt;&#xA;इदानि चतूहि पटिपदाभिञ्ञाहि चतुधा भिन्नं तण्हाचरितमन्दचतुक्कं अत्थनययोजनाय दुतियाय विसयं कत्वा दस्सेतुं ‘‘उभो तण्हाचरिता’’तिआदि वुत्तम्। तत्थ तण्हाय समाधिपटिपक्खत्ता तण्हाचरिता मन्दउदत्ता उभो पुग्गला समथपुब्बङ्गमाय विपस्सनाय उपनिस्सयं लभित्वा रागविरागाय मग्गपञ्ञाय निय्यन्ति चेतोविमुत्तिया सेक्खफलभावाय। सम्मादिट्ठिसहितेनेव सम्मासमाधिना निय्यानं भवति, न सम्मासमाधिना एव, तस्मा दिट्ठिचरिता मन्दउदत्ता उभो पुग्गला विपस्सनापुब्बङ्गमेन समथेन अविज्जाविरागाय मग्गपञ्ञाय निय्यन्ति पञ्ञाविमुत्तिया असेक्खफलभावायाति चत्तारोपि पुग्गला दुविधायेव भवन्तीति वुत्तं होति।&lt;br&gt;&#xA;रागविरागायाति रञ्जतीति रागो, सो विरज्जति एतायाति विरागा, रागस्स विरागा रागविरागा, ताय रागविरागाय। चेतोति चित्तप्पभेदेन च समाधि वुच्चति यथा ‘‘चित्तं पञ्ञञ्च भावय’’न्ति (सं॰ नि॰ १.२३, १९२; मि॰ प॰ २.१.९.)। पटिप्पस्सद्धिवसेन पटिपक्खतो विमुच्चतीति विमुत्ति, चेतसा चित्तेन समाधिना विमुच्चतीति चेतोविमुत्ति, चेतो एव वा विमुत्ति चेतोविमुत्ति, अनागामिफलसमाधि। अनागामिपुग्गलो हि समाधिस्मिं परिपूरकारिताय चेतोविमुत्तिया निय्याति। अविज्जाविरागायाति अविन्दियं कायदुच्चरितादिं विन्दतीति अविज्जा, विन्दियं वा कायसुचरितादिं न विन्दतीति अविज्जा निरुत्तिनयेन। विरज्जति एतायाति विरागा, अविज्जाय विरागा अविज्जाविरागा, ताय अविज्जाविरागाय। पकारेहि जानातीति पञ्ञा, विमुच्चतीति विमुत्ति, पञ्ञाय विमुच्चतीति पञ्ञाविमुत्ति, पञ्ञा एव वा विमुत्ति पञ्ञाविमुत्ति, अरहत्तफलपञ्ञा, ताय पञ्ञाविमुत्तिया।&lt;br&gt;&#xA;‘‘तेसु कतमे पुग्गला केन अत्थनयेन हातब्बा’’ति वत्तब्बतो ‘‘तत्थ ये समथपुब्बङ्गमाही’’तिआदि वुत्तम्। तत्थ तत्थाति तेसु ‘‘उभो तण्हाचरिता’’तिआदिना विभत्तेसु पुग्गलेसु ये उभो तण्हाचरिता मन्दउदत्ता पुग्गला समथ…पे॰… निय्यन्ति, ते उभो तण्हाचरिता मन्दउदत्ता पुग्गला नन्दियावट्टेन नयेन हातब्बा गमेतब्बा नेतब्बा। ये उभो दिट्ठिचरिता मन्दउदत्ता पुग्गला विपस्सना…पे॰… समथेन निय्यन्ति, ते उभो दिट्ठिचरिता मन्दउदत्ता पुग्गला सीहविक्कीळितेन नयेन हातब्बा गमेतब्बा नेतब्बाति अत्थो।&lt;br&gt;&#xA;७. ‘‘तत्थ चतस्सो पटिपदा’’तिआदिना देसनाहारेन दुक्खापटिपदाभेदेन तण्हाचरितमन्दादिभेदो पुग्गलो विभत्तो, अम्हेहि च ञातो, ‘‘तस्स विभत्तानन्तरं स्वायं देसनाहारो कत्थ संवण्णेतब्बे धम्मे केनचि आकारेन सम्भवती’’ति पुच्छितब्बभावतो ‘‘स्वायं हारो कत्थ सम्भवती’’तिआदिमाह। नवमक्खणसम्पन्नस्स सत्था यं धम्मं देसेति, तस्मिं संवण्णेतब्बे धम्मे या वीमंसादिका सुतमयादिका तिस्सो पञ्ञा विभत्ता, ताहि पञ्ञाहि ये उग्घटितञ्ञुआदयो तयो पुग्गला विभत्ता, इति विभत्ताकारेन अयं देसनाहारो सत्थारा देसेतब्बे धम्मे सम्भवतीति दट्ठब्बो।&lt;br&gt;&#xA;तत्थ स्वायं हारोति देसनाहारेन पटिपदाविभागेन वेनेय्यपुग्गलविभागो दस्सितो, सो अयं देसनाहारो। कत्थ सम्भवतीति कत्थ संवण्णेतब्बे धम्मे संवण्णनाभावेन सम्भवतीति। यस्साति यो सो वेनेय्यो पच्चन्तजादीहि अट्ठहि अक्खणेहि विमुत्तो, सवनधारणादीहि च सम्पत्तीहि समन्नागतो, तस्स वेनेय्यस्स। सत्थाति सदेवकं लोकं सासति अनुसासतीति सत्था। धम्मन्ति देसितं संवण्णेतब्बं धम्मम्। देसयतीति सङ्खेपनयवित्थारनयेहि भासति। अञ्ञतरोति भगवतो सावकेसु एवं धम्मं देसेतुं समत्थो सावको। गरुट्ठानियोति गारवस्स ठानभूतेहि सीलसुतचागादिगुणविसेसेहि युत्तो मानितो सद्दहितब्बवचनो। सब्रह्मचारीति समं, सह वा ब्रह्मं सत्थुसासनं चरति पटिपज्जतीति सब्रह्मचारी। सद्धं लभति ‘‘यो सत्था धम्मं देसेति, सो सत्था सम्मासम्बुद्धो होती’’ति सत्थरि, ‘‘स्वाक्खातो वतायं धम्मो सात्थो सब्यञ्जनो एकन्तपरिपुण्णो एकन्तपरिसुद्धो अत्थावहो हितावहो सुखावहो झानमग्गफलनिब्बत्तको, अम्हेहि च सद्दहितब्बो’’ति देसिते धम्मे च अचलसद्धं लभति, सद्दहनं अत्तनो सन्ताने पुनप्पुनं उप्पादेति। तथा ‘‘यो सावको धम्मं देसेति, सो सावको सङ्खेपतो वा वित्थारतो वा धम्मं देसेतुं समत्थो वत गरुट्ठानियो सब्रह्मचारी मानितो सद्दहितब्बवचनो’’ति देसके सावके च ‘‘तादिसेन सावकेन देसितो यो धम्मो, सो धम्मो सात्थो सब्यञ्जनो एकन्तपरिपुण्णो एकन्तपरिसुद्धो अत्थावहो हितावहो सुखावहो झानमग्गफलनिब्बत्तको, अम्हेहि च सद्दहितब्बो’’ति सावकेन देसितधम्मे च सद्धं सद्दहनं अत्तनो सन्ताने पुनप्पुनं उप्पादेतीति अत्थो।&lt;br&gt;&#xA;तत्थाति तस्मिं सद्दहितब्बे सत्थारा देसितधम्मे चेव सावकेन देसितधम्मे च सद्दहन्तस्स वेनेय्यस्स या वीमंसा, वीमंसन्तस्स या उस्साहना, उस्सहन्तस्स या तुलना, तुलयन्तस्स या उपपरिक्खा, सा अयं वीमंसादिका पञ्ञा सद्धानुसारेन पवत्तनतो सुतमयी पञ्ञा नाम। तत्थ वीमंसनं विमंसा, पाळिया, पाळिअत्थस्स च वीमंसा। वीमंसतीति वा वीमंसा, पदं पदन्तरेन, पदत्थं पदत्थन्तरेन विचारणका पञ्ञा। यथा चेत्थ, एवं उस्साहनादीसुपि भावसाधनकत्तुसाधनानि कातब्बानि। उस्साहना च उस्साहेन उपत्थम्भिका धम्मस्स धारणपरिचयसाधिका पञ्ञा च, न वीरियं, एत्थ च या सुतमत्तेयेव पवत्ता, वीमंसादिभावं अप्पत्ता निवत्ता, सा सुतमयी पञ्ञा न होति। या च सुत्वा वीमंसित्वा उस्साहनादिभावं अप्पत्ता निवत्ता, या च सुत्वा वीमंसित्वा उस्सहित्वा तुलनादिभावं अप्पत्ता निवत्ता, या च सुत्वा वीमंसित्वा उस्सहित्वा तुलयित्वा उपपरिक्खनभावं अप्पत्ता निवत्ता, सापि पञ्ञा न सुतमयी पञ्ञा होतीति दट्ठब्बा। या पन सुत्वा सद्दहन्तस्स वीमंसा, वीमंसन्तस्स उस्साहना, उस्सहन्तस्स तुलना, तुलयन्तस्स उपपरिक्खा होति, अयं सुतमयी पञ्ञा नाम होतीति दट्ठब्बा।&lt;br&gt;&#xA;सुतमयी पञ्ञा आचरियेन विभत्ता, अम्हेहि च ञाता, ‘‘कतमा चिन्तामयी पञ्ञा’’ति वत्तब्बभावतो सुतमयिया पञ्ञाय विभजनानन्तरं चिन्तामयिं पञ्ञं विभजितुं ‘‘तथा सुतेन निस्सयेना’’तिआदिमाह। तत्थ सुतन्ति सुय्यते परियत्तिधम्मोति सुतो, सवनं परियत्तिधम्मस्साति वा सुतं, दुविधम्पि सुतम्। निस्सयेन उपनिस्सायाति अत्थो। इत्थम्भूतलक्खणे चेतं ‘‘सुतेन निस्सयेना’’ति करणवचनम्। एत्थ पन ‘‘इदं पाणातिपातादिविरमनं सीलनट्ठेन सीलं, अयं एकग्गता समादहनट्ठेन समाधि , इमानि भूतुपादानि रुप्पनट्ठेन रूपानि, इमे फस्सादयो नमनट्ठेन नामानि, इमे रूपादयो पञ्च धम्मा रासट्ठेन खन्धा’’ति तेसं तेसं धम्मानं पीळनादिसभावस्स वीमंसनाभूता पञ्ञा वीमंसा नाम। तेसंयेव सीलसमाधिआदीनं सीलति पतिट्ठहति एत्थाति सीलन्तिआदिवचनत्थं पुच्छित्वा सभागलक्खणरसपच्चुपट्ठानपदट्ठानानं तुलेत्वा विय गहणपञ्ञा तुलनं नाम। तेसंयेव सीलसमाधिआदीनं धम्मानं सभावलक्खणं अविजहित्वा अनिच्चतादुक्खतादिनमनरुप्पनादिसप्पच्चयसङ्खतादिआकारे वितक्केत्वा उपपरिक्खणपञ्ञा एव उपपरिक्खा नामाति विसेसतो दट्ठब्बो। सुतधम्मस्स धारणपरिचयवसेन पवत्तनतो सुतमयी पञ्ञा उस्साहना जाता विय न चिन्तामयी पञ्ञा चिन्तितस्स धारणपरिचयवसेन अप्पवत्तनतोति ‘‘उस्साहना’’ति न वुत्तम्।&lt;br&gt;&#xA;सुतमयी पञ्ञा चेव चिन्तामयी पञ्ञा च आचरियेन विभत्ता, अम्हेहि च ञाता, ‘‘कतमा भावनामयी पञ्ञा’’ति वत्तब्बभावतो कारणभूतानं द्विन्नं सुतमयिचिन्तामयिपञ्ञानं दस्सनानन्तरं फलभूतं भावनामयिं पञ्ञं विभजन्तो ‘‘इमाहि द्वीही’’तिआदिमाह। तत्थ इमाहि द्वीहि पञ्ञाहीति सुतमयिचिन्तामयिपञ्ञाहि कारणभूताहि। सुतमयिपञ्ञाय वा चिन्तामयिपञ्ञाय वा उभयत्थ वा ठितोयेव योगावचरो विपस्सनं आरभतीति। मनसिकारसम्पयुत्तस्साति रूपारूपेसु परिग्गहादिवसेन सङ्खारेसु अनिच्चतादिवसेन मनसिकारेन सम्मा पकारेहि युत्तप्पयुत्तस्स। दिट्ठिविसुद्धिकङ्खावितरणविसुद्धिमग्गामग्गञाणदस्सनविसुद्धि- पटिपदाञाणदस्सनविसुद्धिसम्पादनेन विपस्सनं उस्सुक्कन्तस्स योगावचरस्स सन्ताने ञाणदस्सनविसुद्धिसङ्खातं यं अरियमग्गञाणं निब्बानारम्मणदस्सनभूमियं वा भावनाभूमियं वा उप्पज्जति, अयं भावनामयी पञ्ञाति अत्थो दट्ठब्बो। यदिपि पठममग्गञाणं पठमं निब्बानदस्सनतो ‘‘दस्सन’’न्ति वुत्तं, भावनावसेन पन पवत्तनतो ‘‘भावनामयी पञ्ञा’’ति वेदितब्बम्। दस्सनभूमीति पठममग्गफलानि, सेसानि ‘‘भावनाभूमी’’ति वुच्चन्ति।&lt;br&gt;&#xA;८. अम्हाकाचरिय तुम्हेहि ‘‘यस्स सत्था वा’’तिआदिना सुतमयिपञ्ञादिका विभत्ता, एवं सति सुतेन विना चिन्तामयी पञ्ञा नाम न भवेय्य, महाबोधिसत्तानं पन सुतेन विना चिन्तामयी पञ्ञा होत्वेवाति चोदनं मनसि कत्वा तस्मिं सङ्गहेत्वा पकारन्तरेन विभजितुं ‘‘परतोघोसा’’तिआदिमाह।&lt;br&gt;&#xA;तत्थ परतोघोसाति परतो पवत्तो देसनाघोसो पच्चयो एतिस्साति परतोघोसा। पच्चत्तसमुट्ठिताति पति विसुं अत्तनियेव समुट्ठिता। योनिसोमनसिकाराति तेसं तेसं चिन्तेतब्बानं रूपादीनं धम्मानं रुप्पननमनादिसभावपरिग्गण्हनादिना उपायेन पवत्तमनसिकारा चिन्तामयी पञ्ञा नाम, इमिना सावकापि सामञ्ञतो गहिता, तथापि उग्घटितञ्ञुआदीनंयेव वुत्तत्ता सावका इध गहिता, तस्मा पुरिमनयो युत्ततरो। परतोति धम्मदेसकतो पवत्तेन धम्मदेसनाघोसेन हेतुना यं ञाणं उप्पज्जति, पच्चत्तसमुट्ठितेन, योनिसोमनसिकारेन च हेतुना यं ञाणं उप्पज्जति, अयं भावनावसेन पवत्तनतो भावनामयी पञ्ञा नाम, इमिना सावकापि सामञ्ञतो गहिता, तथापि उग्घटितञ्ञुआदीनंयेव वुत्तत्ता सावका इध गहिता, तस्मा पुरिमनयो युत्ततरो। परतोति धम्मदेसकतो पवत्तेन धम्मदेसनाघोसेन हेतुना यं ञाणं उप्पज्जति, पच्चत्तसमुट्ठितेन, योनिसोमनसिकारेन च हेतुना यं ञाणं उप्पज्जति, अयं भावनावसेन पवत्तनतो भावनामयी पञ्ञा नामाति विभजित्वा पण्डितेहि ञेय्याति वित्थारेन गम्भीरत्थं ञातुं इच्छन्तेहि ‘‘एवं पटिपदाविभागेना’’तिआदिना (नेत्ति॰ अट्ठ॰ ९) अट्ठकथावचनेन जानितब्बो।&lt;br&gt;&#xA;सुतमयिपञ्ञादिका तिस्सो पञ्ञा आचरियेन नानानयेहि विभत्ता, अम्हेहि च ञाता, ‘‘तासु यस्स एका वा द्वे वा पञ्ञा अत्थि, सो पुग्गलो कोनामो, यस्स एकापि नत्थि, सो पुग्गलो कोनामो’’ति पुच्छितब्बभावतो यस्स अयं पञ्ञा, इमा वा अत्थि, सो पुग्गलो इत्थन्नामो, यस्स नत्थि, सो पुग्गलो इत्थन्नामोति पटिपदापञ्ञाप्पभेदेन पुग्गलं विभजितुं ‘‘यस्स इमा’’तिआदि वुत्तम्।&lt;br&gt;&#xA;तत्थ यस्स अतितिक्खपञ्ञस्स सुतमयी पञ्ञा चेव चिन्तामयी पञ्ञा च इमा द्वे पञ्ञा अत्थि, अयं अतितिक्खपञ्ञो उद्देसमत्तेनेव जाननतो उग्घटितञ्ञू नाम। यस्स नातितिक्खपञ्ञस्स उद्देसनिद्देसेहि सुतमयी पञ्ञा अत्थि, चिन्तामयी पञ्ञा नत्थि, अयं नातितिक्खपञ्ञो उद्देसनिद्देसेहि जाननतो विपञ्चितञ्ञू नाम। यस्स मन्दपञ्ञस्स उद्देसनिद्देसेहि नेव सुतमयी पञ्ञा अत्थि, न चिन्तामयी पञ्ञा च, अयं मन्दपञ्ञो उद्देसनिद्देसपटिनिद्देसेहि जाननतो निरवसेसवित्थारदेसनाय नेतब्बतो नेय्यो नामाति। अट्ठकथायं पन ‘‘इदानि यदत्थं इमा पञ्ञा उद्धटा, तमेव वेनेय्यपुग्गलविभागं योजेत्वा दस्सेतुं ‘यस्सा’तिआदि वुत्त’’न्तिआदि (नेत्ति॰ अट्ठ॰ ८) वुत्तम्।&lt;br&gt;&#xA;९. ‘‘तत्थ भगवा उग्घटितञ्ञुस्सा’’तिआदिना देसनं विभावेति, ‘‘तत्थ चतस्सो पटिपदा’’तिआदिना पटिपदाविभागेहि, ‘‘स्वायं हारो’’तिआदिना ञाणविभागेहि च देसनाभाजनं वेनेय्यत्तयं आचरियेन विभत्तं, अम्हेहि च ञातं, ‘‘याय देसनापाळिया देसनाहारं योजेतुं पुब्बे ‘धम्मं वो, भिक्खवे, देसेस्सामी’तिआदिना देसनाहारस्स विसयभावेन या पाळिदेसना निक्खित्ता, सा पाळिदेसना देसनाहारेन निद्धारितेसु अस्सादादीसु अत्थेसु किमत्थं देसयती’’ति पुच्छितब्बत्ता ‘‘इमं अत्थं देसयती’’ति नियमेत्वा दस्सेतुं ‘‘सायं धम्मदेसना’’तिआदि आरद्धम्।&lt;br&gt;&#xA;तत्थ सायं धम्मदेसनाति या धम्मदेसना आदिकल्याणादिका पुब्बे देसनाहारस्स विसयभावेन निक्खित्ता, सायं धम्मदेसना अस्सादादीसु किमत्थं देसयतीति कथेतुकामताय पुच्छति, पुच्छित्वा ‘‘चत्तारि सच्चानि देसयती’’ति विस्सज्जेति, तानि सरूपतो दस्सेतुं ‘‘दुक्खं समुदयं निरोधं मग्ग’’न्ति वुत्तम्। पवत्तिपवत्तकनिवत्तिनिवत्तनुपायभावेन अविपरीतभावतो ‘‘सच्चानी’’ति वुत्तानि।&lt;br&gt;&#xA;यस्सं देसनायं सच्चानि देसनाहारेन निद्धारितानि, सा देसना चत्तारि सच्चानि देसयतीति युत्तं होतु। यस्सं देसनायं अस्सादादयो निद्धारिता, सा देसना चत्तारि सच्चानि देसयतीति न सक्का वत्तुम्। हेट्ठा च अस्सादादयो निद्धारिता, तस्मा ‘‘अस्सादादयो’’तिपि वत्तब्बन्ति चोदनं मनसि कत्वा ‘‘आदीनवो फलञ्च दुक्ख’’न्तिआदि वुत्तम्। देसनाहारेन संवण्णनानयेन देसनायं निद्धारितो आदीनवो चेव फलञ्च दुक्खसच्चं होति, अस्सादो समुदयसच्चं, निस्सरणं निरोधसच्चं, उपायो चेव आणत्ति च मग्गसच्चं होति, तस्मा ‘‘चत्तारि सच्चानि देसयती’’ति वत्तब्बमेवाति।&lt;br&gt;&#xA;तण्हावज्जा तेभूमकधम्मा दुक्खं, ते च अनिच्चादीहि पीळितत्ता आदीनवायेव। फलन्ति देसनाय फलं लोकियं, न लोकुत्तरं, तस्मा दुक्खन्ति वत्तब्बमेव। अस्सादोति तण्हास्सादस्स गहितत्ता ‘‘अस्सादो समुदयो’’ति च वत्तब्बम्। अस्सादेकदेसो दुक्खमेव, अस्सादेकदेसो दुक्खञ्चेव समुदयो च। सह विपस्सनाय अरियमग्गो च भगवतो आणत्ति च देसनाय फलाधिगमस्स उपायभावतो ‘‘उपायो, आणत्ति च मग्गो’’ति वुत्तं, निस्सरणेकदेसोपि मग्गोति दट्ठब्बो। ‘‘इमानि चत्तारि सच्चानि या देसना विसेसतो देसयति, कतमा सा’’ति पुच्छितब्बत्ता विसेसं नियमेत्वा दस्सेतुं ‘‘इमानि चत्तारि सच्चानि इदं धम्मचक्क’’न्ति वुत्तम्। इदं वुच्चमानं धम्मचक्कं इमानि चत्तारि सच्चानि विसेसतो देसयतीति योजना कातब्बा।&lt;br&gt;&#xA;‘‘या देसना इमानि चत्तारि सच्चानि विसेसतो देसयति, तस्सा देसनाय धम्मचक्कभावं किं भगवा आहा’’ति वत्तब्बभावतो ‘‘यथाह भगवा’’तिआदि वुत्तम्। तत्थ ‘‘जातिपि दुक्खा’’तिआदिवचनतो (महाव॰ १४) तण्हावज्जं जातिआदिकं तेभूमकधम्मजातं दुक्खस्स अधिट्ठानभावेन, दुक्खदुक्खादिभावेन च ‘‘दुक्ख’’न्ति वुत्तम्। मेति मया पवत्तितन्ति योजना। भिक्खवेति सवने उस्साहं जनेतुं आलपति। बाराणसियन्ति बाराणसीनगरस्स अविदूरे। इसिपतनेति सीलक्खन्धादीनं इसनतो गवेसनतो ‘‘इसी’’ति वोहरितानं पच्चेकबुद्धानं पतनट्ठाने। मिगदायेति मिगानं अभयदानट्ठाने कारिते अस्समेव।&lt;br&gt;&#xA;अनुत्तरन्ति उत्तरितराभावेन अनुत्तरं अनतिसयम्। धम्मचक्कन्ति सतिपट्ठानादिके सभावधारणादिना अत्थेन धम्मो चेव पवत्तनट्ठेन चक्कञ्चाति धम्मचक्कम्। अप्पटिवत्तियन्ति अप्पटिसेधनीयम्। कस्मा? जनकस्स भगवतो धम्मिस्सरत्ता सम्मासम्बुद्धत्ता, जञ्ञस्स च अनुत्तरत्ता कोण्डञ्ञादीनञ्चेव अट्ठारसब्रह्मकोटिया च चतुसच्चपटिवेधसाधनतो च। ‘‘केन अप्पटिवत्तिय’’न्ति पुच्छितब्बत्ता ‘‘समणेन वा’’तिआदिमाह। तत्थ समणेनाति पब्बज्जमत्तूपगतेन । ब्राह्मणेनाति जातिब्राह्मणेन। परमत्थानञ्हि समणब्राह्मणानं पटिसेधने चित्तुप्पादानुप्पज्जनम्पि नत्थि। देवेनाति छकामावचरदेवेन। ब्रह्मुनाति रूपब्रह्मा गहिता। ‘‘समणेन वा …पे॰… ब्रह्मुना’’ति एत्तकमेव अवत्वा‘‘केनची’’ति वुत्तवचनेन अवसेसखत्तियगहपतिपरिसजना सङ्गहिता। तस्मा खत्तियब्राह्मणगहपतिसमणचातुमहाराजिकतावतिंसमारब्रह्मपरिसा अट्ठविधापि पटिसेधेतुं असमत्थायेवाति वेदितब्बा। लोकस्मिन्ति सत्तसमूहे धम्मचक्काधारे।&lt;br&gt;&#xA;‘‘द्वादस पदानि सुत्त’’न्ति गाथानुरूपं धम्मचक्कसुत्ते पदानि विभजन्तो ‘‘तत्थ अपरिमाणा’’तिआदिमाह। तत्थ तत्थाति धम्मचक्कदेसनायं (सं॰ नि॰ ५.१०८१; महाव॰ १३ आदयो; पटि॰ म॰ २.३०)। ‘‘अपरिमाणा अक्खरा अपरिमाणा पदा’’ति अवत्वा ‘‘अपरिमाणा पदा अपरिमाणा अक्खरा’’ति उप्पटिपाटिवचनेहि येभुय्येन पदसङ्गहितानीति दस्सेति। पदा, अक्खरा, ब्यञ्जनाति च लिङ्गविपल्लासानीति दट्ठब्बानि। एतस्सेव अत्थस्साति वत्तब्बाकारस्स चतुसच्चसङ्खातस्स अत्थस्सेव सङ्कासना पकासना पकासनाकारो पञ्ञत्ताकारोति आकारवन्तआकारसम्बन्धे सामिवचनम्। सङ्कासनाकारोति च सङ्कासनीयस्स अत्थस्स आकारो। एस नयो सेसेसुपि। इतिपीति इति इमिना पकारेनपि, इमिना पकारेनपि इदं जातिआदिकं दुक्खं अरियसच्चन्ति वेदितब्बम्।&lt;br&gt;&#xA;अयन्ति कामतण्हादिभेदा अयं तण्हा। दुक्खसमुदयोति दुक्खनिब्बत्तनस्स हेतुभावतो दुक्खसमुदयो। अयन्ति सब्बसङ्खततो निस्सटा अयं असङ्खता धातु। दुक्खनिरोधोति जातिआदिप्पभेदस्स दुक्खस्स अनुप्पादननिरोधपच्चयत्ता दुक्खनिरोधो। अयन्ति सम्मादिट्ठादिको अट्ठङ्गिको अरियो मग्गो। दुक्खनिरोधभूतं निब्बानं आरम्मणकरणवसेन गतत्ता, दुक्खनिरोधप्पत्तिया पटिपदाभावतो च दुक्खनिरोधगामिनी पटिपदा। सेसं वुत्तनयमेव।&lt;br&gt;&#xA;‘‘तत्थ अपरिमाणा’’तिआदिना ब्यञ्जनपदअत्थपदानि विभजित्वा तेसं अञ्ञमञ्ञं विसयिविसयभावेन सम्बन्धभावं दस्सेतुं ‘‘तत्थ भगवा अक्खरेहि सङ्कासेती’’तिआदि वुत्तम्। अथ वा भगवा किं सामञ्ञेहि अक्खरादीहि सङ्कासेति वा पकासेति वा, उदाहु यथारहं सङ्कासेति पकासेतीतिआदिविचारणाय सम्भवतो विसयविसयिभावेन सम्बन्धभावं नियमेत्वा दस्सेतुं ‘‘तत्थ भगवा अक्खरेहि सङ्कासेती’’तिआदि वुत्तम्। तत्थ ‘‘अक्खरेहि सङ्कासेती’’ति कस्मा एवं वुत्तं, ननु ‘‘दुक्खसच्च’’न्तिआदीसु पदेनेव दुक्खसच्चत्थत्तादिको सङ्कासितब्बोति? सच्चं, पदावयवस्स पन अक्खरस्स गहणमुखेनेव अक्खरसमुदायस्सपि पदस्स गहणं होति, पदे गहिते च दुक्खसच्चत्थादिकावबोधो होत्वेव, एवं सति पदेनेव सिज्झनतो अक्खरो विसुं न गहेतब्बोति? न, दुक्खसच्चत्थादिकावबोधस्स विसेसुप्पत्तिभावतो। दु-इति अक्खरेन हि अनेकुपद्दवाधिट्ठानभावेन कुच्छितत्थो गहितो, ख-इति अक्खरेन धुवसुभसुखत्तभावविरहेन तुच्छत्थोति एवमादिकावबोधस्स विसेसुप्पत्ति भवति। तेन वुत्तं ‘‘पदत्थगहणस्स विसेसाधानं जायती’’ति (नेत्ति॰ अट्ठ॰ ९)। पदपरियोसाने वाक्यपरियोसानाभावतो अक्खरेहि संखित्तेन दीपियमानो अत्थो पदेहि पकासितोवाति वुत्तं ‘‘पदेहि पकासेती’’ति। वाक्यपरियोसाने पन सङ्कासितो पकासितो अत्थो विवरितो विवटो कतोवाति वुत्तम्। ‘‘ब्यञ्जनेहि विवरती’’ति। पकारेहि च वाक्यभेदे कते सो अत्थो विभत्तो नामाति वुत्तं ‘‘आकारेहि विभजती’’ति। वाक्यावयवानं पदानं पच्चेकं निब्बचनविभागे कते सो अत्थो पाकटो कतोवाति वुत्तं ‘‘निरुत्तीहि उत्तानीकरोती’’ति। कतनिब्बचनेहि वाक्यावयवेहि वित्थारवसेन निरवसेसतो देसितेहि वेनेय्यसत्तानं चित्ते परिसमन्ततो तोसनं होति, पञ्ञातेजनञ्चाति आह ‘‘निद्देसेहि पञ्ञपेती’’ति।&lt;br&gt;&#xA;‘‘भगवा अक्खरेहि सङ्कासेती’’तिआदीसु ‘‘भगवा एवा’’ति वा ‘‘अक्खरेहि एवा’’ति वा अवधारणे योजिते ‘‘सावको न सङ्कासेति, पदादीहि न सङ्कासेती’’ति अत्थो भवेय्य, सावको च सङ्कासेति, पदादीहि च सङ्कासेति। कत्थ अवधारणं योजेतब्बन्ति चे? ‘‘भगवा अक्खरेहि सङ्कासेतियेवा’’ति अवधारणं योजेतब्बम्। एवञ्हि सति सावकेन सङ्कासितो वा पदादीहि सङ्कासितो वा अत्थो सङ्गहितो होति। अत्थपदानञ्च अक्खरादिनानाविसयता सिद्धा होति। तेन एकानुसन्धिके सुत्ते छळेव अत्थपदानि निद्धारेतब्बानि, अनेकानुसन्धिके सुत्ते अनुसन्धिभेदेन विसुं विसुं छ छ अत्थपदानि निद्धारेतब्बानि।&lt;br&gt;&#xA;‘‘छसु ब्यञ्जनपदेसु कतमेन ब्यञ्जनपदेन कतमं किच्चं साधेती’’ति पुच्छितब्बत्ता ‘‘इमिना इदं किच्चं, इमिना इदं किच्चं साधेती’’ति नियमेत्वा दस्सेतुं ‘‘तत्थ भगवा अक्खरेहि च पदेहि च उग्घटेती’’तिआदिमाह। तत्थ तत्थाति अक्खरादीसु ब्यञ्जनपदेसु। उग्घटेतीति उग्घटनकिच्चं साधेतीति अत्थो। किञ्चापि देसनाव उग्घटनकिच्चं साधेति, भगवा पन देसनाजनकत्ता उग्घटनकिच्चं साधेतीति वुच्चति। सेसेसुपि एवमत्थो दट्ठब्बो।&lt;br&gt;&#xA;‘‘उग्घटनकिच्चसाधिका देसनायेव किं विपञ्चनवित्थारणकिच्चसाधिका देसनाजनकत्ता, उदाहु विसुं विसुं किच्चसाधिका अञ्ञा’’ति पुच्छितब्बभावतो विसुं विसुं किच्चसाधिका अञ्ञा देसनाति नियमेत्वा दस्सेतुं ‘‘तत्थ उग्घटना आदी’’तिआदिमाह। अथ वा ‘‘कतमा उग्घटना, कतमा विपञ्चना, कतमा वित्थारणा’’ति पुच्छितब्बत्ता वुत्तं ‘‘तत्थ उग्घटना आदी’’तिआदि। तत्थ तत्थाति उग्घटनादिकिच्चसाधिकासु देसनासु। उग्घटनाति उग्घटनकिच्चसाधिका देसना आदिदेसना होति। विपञ्चनाति विपञ्चनकिच्चसाधिका देसना मज्झेदेसना होति। वित्थारणाति वित्थारणकिच्चसाधिका देसना परियोसानदेसना होतीति अत्थो दट्ठब्बो।&lt;br&gt;&#xA;‘‘उग्घटियन्तो उद्दिसियमानो परियत्तिअत्थभूतो धम्मविनयो कतमं पुग्गलं विनेति, विपञ्चियन्तो निद्दिसियमानो परियत्तिअत्थभूतो धम्मविनयो कतमं पुग्गलं विनेति, वित्थारियन्तो पटिनिद्दिसियमानो परियत्तिअत्थभूतो धम्मविनयो कतमं पुग्गलं विनेती’’ति पुच्छितब्बत्ता ‘‘सोयं धम्मविनयो’’तिआदिमाह। अट्ठकथायं पन ‘‘एवं ‘अक्खरेहि सङ्कासेती’तिआदीनं छन्नं ब्यञ्जनपदानं ब्यापारं दस्सेत्वा इदानि अत्थपदानं ब्यापारं दस्सेतुं ‘सोयं धम्मविनयो’तिआदि वुत्त’’न्ति (नेत्ति॰ अट्ठ॰ ९) वुत्तम्।&lt;br&gt;&#xA;तत्थ उग्घटियन्तो उद्दिसियमानो उद्देसपरियत्तिअत्थभूतो सो अयं धम्मविनयो उग्घटितञ्ञुपुग्गलं विनेति, तेन उग्घटितञ्ञुनो पुग्गलस्स विनयनेन नं उग्घटियन्तं उद्दिसियमानं उद्देसपरियत्तिअत्थभूतं विनयं ‘‘आदिकल्याणो’’ति आहु। विपञ्चियन्तो निद्दिसियमानो निद्देसपरियत्तिअत्थभूतो सो अयं धम्मविनयो विपञ्चितञ्ञुपुग्गलं विनेति, तेन विपञ्चितञ्ञुपुग्गलस्स विनयनेन नं विपञ्चियन्तं निद्दिसियमानं निद्देसपरियत्तिअत्थभूतं विनयं ‘‘मज्झेकल्याणो’’ति आहु। वित्थारियन्तो पटिनिद्दिसियमानो पटिनिद्देसपरियत्तिअत्थभूतो सो अयं धम्मविनयो नेय्यं पुग्गलं विनेति विनयनं जनेति, तेन नेय्यस्स पुग्गलस्स विनयनेन नं वित्थारियन्तं पटिनिद्दिसियमानं पटिनिद्देसपरियत्तिअत्थभूतं विनयं ‘‘परियोसानकल्याणो’’ति आहूति योजनत्थोति दट्ठब्बो।&lt;br&gt;&#xA;अथ वा ‘‘अक्खरेहि सङ्कासेती’’तिआदिना छन्नं पदानं ब्यापारो दस्सितो, एवं सति अत्थो निब्यापारो सिया, अत्थो च निप्परियायतो सब्यापारोयेवाति चोदनं मनसि कत्वा आह ‘‘सोयं धम्मविनयो’’तिआदि। एतेन अत्थोयेव मुख्यतो वेनेय्यत्तयस्स विनयनकिच्चं साधेति, अत्थवाचको पन सद्दो ठानूपचारतो वेनेय्यत्तयस्स विनयनकिच्चं साधेतीति दस्सेति। पदपरमस्स पन सच्चप्पटिवेधस्स पतिट्ठानाभावतो सो इध न वुत्तो। सेक्खग्गहणेन वा कल्याणपुथुज्जनस्स विय नेय्यग्गहणेन पदपरमस्स पुग्गलस्सापि गहणं दट्ठब्बम्। अक्खरेहीतिआदीसु करणत्थे करणवचनं, न हेत्वत्थे। अक्खरादीनञ्हि उग्घटनादीनि पयोजनानियेव होन्ति, न उग्घटनादीनं अक्खरादीनि पयोजनानीति ‘‘अन्नेन वसती’’तिआदीसु विय न हेतुअत्थो गहेतब्बो। तत्थ हि अन्नेन हेतुना वसति, वसनेन हेतुना अन्नं लद्धन्ति वसनकिरियाय फलं वसनकिरियाय हेतुभावेन गहितम्। ‘‘अज्झेसनेन वसती’’तिआदीसुपि एसेव नयो। तेनाह ‘‘यदत्था च किरिया, सो हेतू’’ति (नेत्ति॰ अट्ठ॰ ९)। तत्थ यदत्थाति सो अन्नादिको अत्थो यस्सा वसनादिकिरियायाति यदत्था, वसनादिकिरिया, सो अन्नादिको अत्थो तस्सा वसनादिकिरियाय हेतूति अत्थो वेदितब्बो।&lt;br&gt;&#xA;१०. ‘‘तत्थ अपरिमाणा पदा’’तिआदिना ‘‘धम्मं वो भिक्खवे देसेस्सामी’’ति उद्दिट्ठाय पाळिया द्वादसपदसम्पत्तिसङ्खातं तिविधकल्याणतं दस्सेत्वा इदानि छअत्थपदछब्यञ्जनपदभेदेन सम्पत्तिसङ्खातं अत्थपदब्यञ्जनपदकल्याणतं दस्सेन्तो ‘‘तत्थ छप्पदानि अत्थो’’तिआदिमाह। अथ वा ‘‘द्वादस पदानि सुत्त’’न्ति वुत्तानुरूपं ‘‘तत्थ अपरिमाणा’’तिआदिना ‘‘धम्मं वो भिक्खवे देसेस्सामी’’ति उद्दिट्ठाय पाळिया द्वादसपदता दस्सेत्वा ‘‘आदिकल्याणं मज्झेकल्याणं परियोसानकल्याण’’न्ति वुत्तानुरूपं ‘‘तत्थ भगवा अक्खरेहि चा’’तिआदिना तस्सा पाळिया तिविधकल्याणता दस्सिता, दस्सेत्वा इदानि ‘‘सात्थं सब्यञ्जनं केवलपरिपुण्णं परिसुद्ध’’न्ति वुत्तानुरूपं तस्सा पाळिया छअत्थपदब्यञ्जनपदसम्पन्नतं दस्सेतुं ‘‘तत्थ छप्पदानि अत्थो’’तिआदि वुत्तम्। तत्थ तत्थाति तिस्सं देसनाहारविसयसङ्खातायं पाळियं छप्पदानि अत्थो। कतमानि छप्पदानि? सङ्कासना, पकासना, विवरणा, विभजना, उत्तानीकम्मं, पञ्ञत्ति इमानि छप्पदानि। अत्थो यस्स अत्थि तस्मा सात्थम्। तत्थाति तिस्सं देसनाहारविसयसङ्खातायं पाळियं छप्पदानि ब्यञ्जनम्। कतमानि छप्पदानि? अक्खरं, पदं, ब्यञ्जनं, आकारो, निरुत्ति, निद्देसो इमानि छप्पदानि। ब्यञ्जनं यस्स अत्थीति सब्यञ्जनन्ति योजना कातब्बा। तेनाति तस्सा पाळिया तिविधकल्याणछअत्थपदसम्पन्नछब्यञ्जनपदसम्पन्नट्ठेन, ‘‘धम्मं वो, भिक्खवे…पे॰… सुद्ध’’न्ति भगवा आहाति अत्थो।&lt;br&gt;&#xA;केवलसद्दस्स सकलादिअत्थवाचकत्ता अधिप्पेतत्थं नियमेत्वा दस्सेतुं ‘‘केवलन्ति लोकुत्तरं न मिस्सं लोकियेहि धम्मेही’’ति वुत्तम्। परिपुण्णन्ति अधिप्पेतत्थे एकोपि अत्थो ऊनो नत्थि, वाचकसद्देसुपि अनत्थको एकोपि सद्दो अधिको नत्थीति परिपुण्णं अनूनं अनतिरेकम्। परिसुद्धन्ति सद्ददोसअत्थदोसादिविरहतो वा परिसुद्धं, रागादिमलविरहतो वा परियोदातानं उत्तरिमनुस्सधम्मविसेसानं उपट्ठितट्ठानत्ता परिसुद्धं परियोदातम्। निग्गतं मलं एतस्स धम्मस्साति निम्मलम्। सद्ददोसादिविरहतो वा रागादिविरहतो वा सब्बमलेहि अपगतं परि समन्ततो ओदातन्ति परियोदातम्। उपट्ठितन्ति उपतिट्ठन्ति एत्थ सब्बविसेसाति उपट्ठितं यथा ‘‘पदक्कन्त’’न्ति। पदक्कन्तं पदक्कन्तट्ठानम्। विसिसन्ति मनुस्सधम्मेहीति विसेसा, सब्बे विसेसा सब्बविसेसा, सब्बतो वा विसेसाति सब्बविसेसा, उत्तरिमनुस्सधम्मा। तेसं सब्बविसेसानं उपट्ठितन्ति योजना। इदन्ति सिक्खत्तयसङ्गहं सासनब्रह्मचरियम्। तथागतस्स सम्मासम्बुद्धस्स पदन्ति तथागतपदम्। पदन्ति च पटिपत्तिगमनेन वा देसनागमनेन वा किलेसग्गहणम्। ओत्थरित्वा गमनट्ठानं इतिपि वुच्चति पवुच्चति, तथागतेन गोचरासेवनेन वा भावनासेवनेन वा निसेवितं भजितं इतिपि वुच्चति, तथागतस्स महावजिरञाणसब्बञ्ञुतञ्ञाणदन्तेहि आरञ्जितं आरञ्जितट्ठानं इतिपि वुच्चति, अतो तथागतपदादिभावेन वत्तब्बभावतो एतं सासनब्रह्मचरियं इति पञ्ञायति। ब्रह्मचरियन्ति ब्रह्मुनो सब्बसत्तुत्तमस्स भगवतो चरियं, ब्रह्मं वा सब्बसेट्ठं चरियं ब्रह्मचरियम्। पञ्ञायतीति यथावुत्तेहि पकारेहि ञायतीति अत्थो वेदितब्बो।&lt;br&gt;&#xA;‘‘इमस्स सिक्खत्तयस्स सङ्गहस्स सासनस्स परिपुण्णभावपरिसुद्धभावसङ्खातं तथागतपदभावं!तथागतपदभावं, तथागतनिसेवितभावं, तथागतआरञ्जितभावं, तेहि पकारेहि ञापितभावं कथं मयं निक्कङ्खा जानिस्सामा’’ति वत्तब्बतो ‘‘तेनाह भगवा’’तिआदि वुत्तं, तब्भावदीपकेन भगवता वुत्तेन वचनेन तुम्हेहि निक्कङ्खेहि जानितब्बोति वुत्तं होति।&lt;br&gt;&#xA;यदि भगवा अक्खरेहि च पदेहि च उग्घटेति, ब्यञ्जनेहि च आकारेहि च विपञ्चयति, निरुत्तीहि च निद्देसेहि च वित्थारेति, एवं सति आचरियेन रचितेन देसनाहारेन पयोजनं न भवति, देसनाहारेन न विना भगवतो देसनायमेव अत्थसिज्झनतोति चोदनं मनसि कत्वा ‘‘केसं अयं धम्मदेसना’’ति पुच्छित्वा ‘‘योगीन’’न्ति आह। तत्थ योगीनन्ति युज्जन्ति चतुसच्चकम्मट्ठानभावनायन्ति योगिनो, तेसं योगीनम्। तेन मया रचितेन देसनाहारेन संवण्णिता अयं वुत्तप्पकारा भगवतो देसना उग्घटनादिकिच्चं साधेतीति देसनाहारो योगीनं सात्थकोयेवाति दट्ठब्बो। ‘‘देसनाहारस्स अस्सादादिदेसनाहारभावो केन अम्हेहि जानितब्बो सद्दहितब्बो’’ति वत्तब्बत्ता ‘‘तेनाह आयस्मा…पे॰… देसनाहारो’’ति वुत्तम्। तत्थ तेन अस्सादादिदेसनाहारभावेन आयस्मा महाकच्चानो ‘‘अस्सादादीनवता…पे॰… देसनाहारो’’ति यं वचनं आह, तेन वचनेन तुम्हेहि देसनाहारस्स योगीनं अस्सादादिदेसनाहारभावो जानितब्बो सद्दहितब्बोति वुत्तं होति।&lt;br&gt;&#xA;‘‘किं पन एत्तावता देसनाहारो परिपुण्णो, अञ्ञो नियुत्तो नत्थी’’ति पुच्छितब्बत्ता ‘‘नियुत्तो देसनाहारो’’ति वुत्तम्। तत्थ यस्सं देसनायं अस्सादादयो येन देसनाहारेन निद्धारिता, तस्सं देसनायं सो देसनाहारो निद्धारेत्वा योजितोति अत्थो दट्ठब्बोति।&lt;br&gt;&#xA;इति देसनाहारविभङ्गे सत्तिबलानुरूपा रचिता&lt;br&gt;&#xA;विभावना निट्ठिता।&lt;br&gt;&#xA;पण्डितेहि पन अट्ठकथाटीकानुसारेन गम्भीरत्थो वित्थारतो विभजित्वा गहेतब्बोति।&lt;/p&gt;</description>
    </item>
    <item>
      <title>४ नयसमुट्ठानविभावना</title>
      <link>https://vishvAsa.github.io/pALi/03_TIkA/02_suttapiTaka/05_khuddakanikAya/02_nettivibhAvinI/4_nayasamuTThAnavibhAvanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/02_suttapiTaka/05_khuddakanikAya/02_nettivibhAvinI/4_nayasamuTThAnavibhAvanA/</guid>
      <description>&lt;p&gt;नयसमुट्ठानविभावना&lt;br&gt;&#xA;७९. येन येन संवण्णनाविसेसभूतेन देसनाहारसम्पातादिना हारसम्पातेन एकसुत्तप्पदेसत्था निद्धारेत्वा विभत्ता, सो संवण्णनाविसेसभूतो देसनाहारसम्पातादिहारसम्पातो परिपुण्णो, ‘‘कतमं नयसमुट्ठान’’न्ति पुच्छितब्बत्ता ‘‘तत्थ कतमं नयसमुट्ठान’’न्तिआदि आरद्धम्। अट्ठकथायं पन –‘‘एवं नानासुत्तवसेन, एकसुत्तवसेन च हारविचारं दस्सेत्वा इदानि नयविचारं दस्सेतुं ‘तत्थ कतमं नयसमुट्ठान’न्तिआदि आरद्ध’’न्ति (नेत्ति॰ अट्ठ॰ ७९) वुत्तम्। ‘‘तत्थ कतमो नन्दियावट्टनयो’’तिआदिं अनारभित्वा ‘‘तत्थ कतमं नयसमुट्ठान’’न्तिआदिआरम्भने कारणं अट्ठकथायं वुत्तमेव। तत्थ तत्थाति तेसु हारादीसु यो अत्थनयो संवण्णनानयेन निद्दिट्ठो, तस्सेव अत्थनयस्स समुट्ठानं भूमिं पुच्छति ‘‘कतमं नयसमुट्ठान’’न्ति।&lt;br&gt;&#xA;किञ्चापि संवण्णनानया निद्दिट्ठा, तथापि अत्थनयसंवण्णनानयानं विसेसस्स पाकटं कातुं पुन कथयिस्साम। तण्हाअविज्जाहि संकिलेसपक्खस्स सुत्तत्थस्स चतुसच्चयोजनमुखेन नयनलक्खणो संवण्णनाविसेसो चेव समथविपस्सनाहि वोदानपक्खस्स सुत्तत्थस्स चतुसच्चयोजनमुखेन नयनलक्खणो संवण्णनाविसेसो च नन्दियावट्टो नयो नाम। तीहि अकुसलमूलेहि लोभादीहि संकिलेसपक्खस्स सुत्तत्थस्स चतुसच्चयोजनमुखेन नयनलक्खणो संवण्णनाविसेसो चेव तीहि कुसलमूलेहि अलोभादीहि वोदानपक्खस्स सुत्तत्थस्स चतुसच्चयोजनमुखेन नयनलक्खणो संवण्णनाविसेसो च तिपुक्खलो नयो नाम। चतूहि सुभसञ्ञादीहि विपल्लासेहि सकलसंकिलेसपक्खस्स सुत्तत्थस्स चतुसच्चयोजनमुखेन नयनलक्खणो संवण्णनाविसेसो चेव चतूहि असुभसञ्ञादीहि अविपल्लासेहि सतिपट्ठानेहि, सद्धिन्द्रियेहि वा वोदानपक्खस्स सुत्तत्थस्स चतुसच्चयोजनमुखेन नयनलक्खणो संवण्णनाविसेसो च सीहविक्कीळितो नयो नामाति वुत्ता नया संवण्णनानया नाम। तेसं संवण्णनानयानं समुट्ठानं पुच्छति ‘‘कतमं नयसमुट्ठान’’न्ति।&lt;br&gt;&#xA;नया पन नानासुत्ततो निद्धारितेहि तण्हाअविज्जादीहि मूलपदेहि चतुसच्चयोजनाय नयतो अनुबुज्झियमानो दुक्खादिअत्थो। सो हि मग्गञाणं नयति सम्पापेतीति ‘‘नयो’’ति वुत्तो, सो अत्थनयो नाम। तस्सेव अत्थनयस्स समुट्ठानं पुच्छति ‘‘कतमं नयसमुट्ठान’’न्ति? तस्मा चतुसच्चयोजनाय नयग्गाहतो नीयति अनुपुच्छीयतीति नयो, को सो? सुत्तत्थभूतो दुक्खादिको अत्थो। नयति मग्गञाणं पापेतीति वा नयो, दुक्खादिको अत्थोव। तेनाह – ‘‘अनुबुज्झियमानो दुक्खादिअत्थो। सो हि मग्गञाणं नयति सम्पापेतीति नयो’’ति (नेत्ति॰ अट्ठ॰ ७९)। समुट्ठहन्ति नया एतेनाति समुट्ठानं, किं तं? अविज्जातण्हादिकारणं, तंदीपना संवण्णना च। अविज्जातण्हादिना हि दुक्खादिअत्थनया सम्भवन्ति। अथ वा अविज्जातण्हादीहि चतुसच्चयोजना समुट्ठानं नाम। तेन वुत्तं – ‘‘किं पन तं? तंतंमूलपदेहि चतुसच्चयोजना’’ति (नेत्ति॰ अट्ठ॰ ७९)। एवं अत्थे गय्हमाने सति संवण्णनानयापि गहिता होन्ति, नयानं समुट्ठानं नयसमुट्ठानं, तस्मिं नयसमुट्ठाने।&lt;br&gt;&#xA;‘‘कतमं नन्दियावट्टनयसमुट्ठान’’न्ति पुच्छितब्बत्ता पठमं नन्दियावट्टनयसमुट्ठानं दस्सेतुं ‘‘पुब्बा कोटि न पञ्ञायती’’तिआदि वुत्तम्। नन्दियावट्टनयसमुट्ठानभूताय अविज्जाय च तण्हाय च पुब्बा कोटि ‘‘असुकस्स बुद्धस्स भगवतो उप्पज्जनकाले उप्पन्ना, असुकस्स चक्कवत्तिनो उप्पज्जनकाले उप्पन्ना’’ति न पञ्ञायति कोटिया अभावतोति योजना। ‘‘अविज्जातण्हासु कतमा नीवरणं, कतमा संयोजन’’न्ति पुच्छितब्बत्ता ‘‘तत्थ अविज्जा नीवरणं तण्हा संयोजन’’न्ति वुत्तम्। तत्थाति तासु अविज्जातण्हासु। आदीनवपटिच्छादिकत्ता अविज्जा नीवरणम्। भवेसु संयोजनतो तण्हा संयोजनम्। ‘‘अविज्जानीवरणा सत्ता कथं विचरन्ति, कथं वुच्चन्ति, तण्हासंयोजना सत्ता कथं विचरन्ति कथं वुच्चन्ती’’ति पुच्छितब्बत्ता ‘‘अविज्जानीवरणा सत्ता’’तिआदि वुत्तम्। अविज्जानीवरणमेतेसमत्थीति अविज्जानीवरणा। अविज्जाय संयुत्ता विय पवत्ता अविज्जाय अभिनिविसवत्थूसु संयुत्ता विय पवत्ता सत्ता अविज्जापक्खेन विपल्लासेन निच्चादिअभिनिवेसवत्थुभूते रूपादिआरम्मणे विचरन्ति विविधा चरन्ति पवत्तन्ति, ते निच्चादिअभिनिविसन्ता विचरन्ता सत्ता ‘‘दिट्ठिचरिता’’ति वुच्चन्ति। तण्हासंयोजनमेतेसन्ति तण्हासंयोजना। तण्हाय संयुत्ता विय पवत्ता, तण्हाय वा आरम्मणभूते वत्थुकामे संयुत्ता विय पवत्ता सत्ता तण्हापक्खेन अट्ठसततण्हाविचरितेन आरम्मणभूते वत्थुस्मिं विचरन्ति पवत्तन्तीति अत्थो।&lt;br&gt;&#xA;‘‘दिट्ठिचरिता सत्ता कं पटिपत्तिं अनुयुत्ता विहरन्ति, तण्हाचरिता सत्ता कं पटिपत्तिं अनुयुत्ता विहरन्ती’’ति पुच्छितब्बत्ता ‘‘दिट्ठिचरिता’’तिआदि वुत्तम्। दिट्ठिचरिता सत्ता इतो सासनतो बहिद्धा पब्बजिता होन्तापि ‘‘सुखेन अधिगन्तब्बं सुखं नत्थि, दुक्खेन अधिगन्तब्बं सुखं पन अत्थी’’ति मनसि करोन्ता अत्तकिलमथानुयोगं पञ्चातपादिपटिपत्तिं अनुयुत्ता विहरन्ति। तण्हाचरिता सत्ता इतो सासनतो बहिद्धा पब्बजिता होन्तापि ‘‘कामे पटिसेवन्ता लोकं वड्ढापेन्ता बहुं पुञ्ञं वड्ढापेन्ती’’ति मनसि करोन्ता कामेसु कामसुखल्लिकानुयोगं पटिपत्तिं अनुयुत्ता विहरन्ति।&lt;br&gt;&#xA;‘‘कस्मा दिट्ठिचरिता तथाविधं पटिपत्तिं अनुयुत्ता विहरन्ति, कस्मा तण्हाचरिता तथाविधं पटिपत्तिं अनुयुत्ता विहरन्ती’’ति पुच्छितब्बत्ता ‘‘तत्थ किं कारण’’न्तिआदि वुत्तम्। तत्थाति तत्थ तेसु दिट्ठिचरिततण्हाचरितेसु। यं यस्मा कारणा विहरन्ति, तं कारणं किन्ति पुच्छति। इतो सासनतो बहिद्धा येसं पुग्गलानं सच्चववत्थानं नत्थि, चतुसच्चप्पकासना कुतो च अत्थि, समथविपस्सनाकोसल्लं वा उपसमसुखप्पत्ति वा कुतो अत्थि, ते पुग्गला उपसमसुखस्स अनभिञ्ञा विपरीतचेता हुत्वा एवं आहंसु ‘‘सुखेन अधिगन्तब्बं सुखं नत्थि , दुक्खेन अधिगन्तब्बं सुखं नाम अत्थी’’ति। ते एवंसञ्ञी एवंदिट्ठी दुक्खेन सुखं पत्थयमाना हुत्वा अत्तकिलमथानुयोगमनुयुत्ता विहरन्ति। इतो सासनतो बहिद्धा येसं पुग्गलानं सच्चववत्थानं नत्थि, चतुसच्चप्पकासना कुतो च अत्थि, समथविपस्सनाकोसल्लं वा उपसमसुखप्पत्ति वा कुतो अत्थि, ते पुग्गला उपसमसुखस्स अनभिञ्ञा विपरीतचेता हुत्वा एवमाहंसु ‘‘यो कामे पटिसेवति, सो लोकं वड्ढयति, यो लोकं वड्ढयति, सो बहुं पुञ्ञं पसवती’’ति। ते एवंसञ्ञी एवंदिट्ठी कामेसु सुखसञ्ञी हुत्वा कामसुखल्लिकानुयोगं अनुयुत्ता च विहरन्तीति योजना कातब्बा।&lt;br&gt;&#xA;‘‘तथा विहरन्ता किं वड्ढयन्ती’’ति पुच्छितब्बत्ता ‘‘ते तदभिञ्ञा सन्ता रोगमेव वड्ढयन्ती’’ति वुत्तम्। ‘‘तथा वड्ढयन्ता रोगादीनं भेसज्जं समथविपस्सनं वड्ढयन्ति कि’’न्ति पुच्छितब्बत्ता ‘‘ते रोगाभितुन्ना गण्डपटिपीळिता सल्लानुविद्धा निरयतिरच्छानयोनिपेतासुरेसु उम्मुज्जनिमुज्जानि करोन्ता उग्घातनिग्घातं पच्चनुभोन्ता रोगगण्डसल्लभेसज्जं न विन्दन्ती’’ति वुत्तम्। अत्थो पन अट्ठकथायं (नेत्ति॰ अट्ठ॰ ७९) वुत्तो। ‘‘कतमे संकिलेसवोदाना, कतमे रोगादयो, कतमं भेसज्ज’’न्ति पुच्छितब्बत्ता ‘‘तत्थ अत्तकिलमथानुयोगो’’तिआदि वुत्तम्। तत्थाति तेसु संकिलेसवोदानरोगभेसज्जादीसु। अत्तकिलमथानुयोगो च कामसुखल्लिकानुयोगो च संकिलेसो होति, समथविपस्सना वोदानं होति, अत्तकिलमथानुयोगो च रोगो होति, समथविपस्सना रोगनिग्घातकभेसज्जं…पे॰.. समथविपस्सना सल्लुद्धारणभेसज्जं होति।&lt;br&gt;&#xA;‘‘कतमो कतमं सच्च’’न्ति पुच्छितब्बत्ता ‘‘तत्थ संकिलेसो दुक्ख’’न्तिआदि वुत्तम्। तत्थाति तेसु संकिलेसादीसु संकिलेसो एकदेसवसेन दुक्खं दुक्खसच्चं होति। तदभिसङ्गोति तस्मिं संकिलेसे अभिसङ्गो विय पवत्तो लोकियधम्मो निरवसेसवसेन दुक्खसच्चं होति। अथ वा तस्मिं दुक्खे अभिसङ्गो विय पवत्ता तण्हा दुक्खसमुदयो समुदयसच्चं होति। तण्हानिरोधो दुक्खनिरोधो निरोधसच्चं होति। समथविपस्सना दुक्खनिरोधगामिनी पटिपदा मग्गसच्चं होति। इमानि चत्तारि सच्चानि निद्धारेत्वा योजेतब्बानि। ‘‘तेसु चतूसु सच्चेसु कतमं परिञ्ञेय्यं, कतमो पहातब्बो, कतमो भावेतब्बो, कतमो सच्छिकातब्बो’’ति पुच्छितब्बत्ता ‘‘दुक्खं परिञ्ञेय्य’’न्तिआदि वुत्तम्।&lt;br&gt;&#xA;८०. दिट्ठिचरिततण्हाचरितानं अत्तकिलमथानुयोगादिवसेन चत्तारि सच्चानि निद्धारितानि, ‘‘कथं दिट्ठिचरिततण्हाचरितानं सक्कायदस्सने पवत्तिभेदवसेन चत्तारि सच्चानि निद्धारितानी’’ति पुच्छितब्बत्ता ‘‘तत्थ दिट्ठिचरिता’’तिआदि वुत्तम्। अथ वा ‘‘दिट्ठिचरिततण्हाचरितानं सक्कायदस्सने कतमो पवत्तिभेदो’’ति पुच्छितब्बत्ता इमेसं सक्कायदस्सने अयं पवत्तिभेदोति विभजित्वा दस्सेतुं ‘‘तत्थ दिट्ठिचरिता’’तिआदि वुत्तम्। तेन वुत्तं – ‘‘इदानि दिट्ठिचरिततण्हाचरितानं सक्कायदिट्ठिदस्सने पवत्तिभेदं दस्सेतुं ‘दिट्ठिचरिता’तिआदि वुत्त’’न्ति। तत्थाति तेसु दिट्ठिचरिततण्हाचरितेसु। दिट्ठिचरिता पुग्गला रूपं ‘‘अत्ता’’ति अत्ततो उपगच्छन्ति…पे॰… विञ्ञाणं ‘‘अत्ता’’ति अत्ततो उपगच्छन्ति दिट्ठिचरितानं अत्ताभिनिवेसस्स बलवभावतो, तण्हाचरिता पन रूपं वा ‘‘अत्ता’’ति रूपवन्तं अत्तानं उपगच्छन्ति अत्तनि वा रूपं, रूपस्मिं वा ‘‘अत्ता’’ति अत्तानं उपगच्छन्ति…पे॰… विञ्ञाणस्मिं वा ‘‘अत्ता’’ति अत्तानं उपगच्छन्ति तण्हाचरितानं अत्तनियाभिनिवेसस्स बलवभावतो। पञ्चसु उपादानक्खन्धेसु एकेकं निस्साय चतुब्बिधत्ता वीसतिवत्थुका अयं मिच्छादिट्ठि ‘‘सक्कायदिट्ठी’’ति वुच्चति। एवं दिट्ठिचरिततण्हाचरितानं सक्कायदस्सने पवत्तिभेदो विञ्ञातब्बोति अत्थो।&lt;br&gt;&#xA;‘‘सक्कायदिट्ठिया कतमो पटिपक्खो’’ति पुच्छितब्बत्ता ‘‘तस्सा पटिपक्खो’’तिआदि वुत्तम्। तस्सा सक्कायदिट्ठिया पजहनवसेन लोकुत्तरा सम्मादिट्ठि पटिपक्खो, तस्सा सम्मादिट्ठिया अन्वायिका अनुगुणभावेन पवत्तनका धम्मा च सक्कायदिट्ठिया पजहनवसेन पटिपक्खा भवन्ति। ‘‘कतमे धम्मा अन्वायिका’’ति पुच्छितब्बत्ता ‘‘सम्मासङ्कप्पो’’तिआदि वुत्तम्। सम्मासङ्कप्पो…पे॰… सम्मासमाधि इमे धम्मा अन्वायिका होन्ति। अयं सम्मादिट्ठिआदिको अरियो अट्ठङ्गिको मग्गो तस्सा सक्कायदिट्ठिया पटिपक्खो होति पहायकत्ता। ‘‘ते सम्मादिट्ठियादयो धम्मा खन्धतो कित्तका होन्ती’’ति पुच्छितब्बत्ता ‘‘ते तयो खन्धा’’तिआदि वुत्तम्। ‘‘कतमो खन्धो समथो, कतमो खन्धो विपस्सना’’ति पुच्छितब्बत्ता ‘‘सीलक्खन्धो समाधिक्खन्धो च समथो, पञ्ञाक्खन्धो विपस्सना’’ति वुत्तम्। ‘‘सक्कायादीसु कतमो कतमं सच्चं, कतमो कतमं सच्च’’न्ति पुच्छितब्बत्ता ‘‘तत्थ सक्कायो’’तिआदि वुत्तम्।&lt;br&gt;&#xA;‘‘दिट्ठिचरिततण्हाचरितानं सक्कायदिट्ठितप्पटिपक्खवसेन चत्तारि सच्चानि निद्धारितानि, कथं अन्तद्वयमज्झिमपटिपदा निद्धारिता’’ति वत्तब्बत्ता ‘‘तत्थ ये रूपं अत्ततो’’तिआदि वुत्तम्। तत्थाति तेसु दिट्ठिचरिततण्हाचरितेसु ये दिट्ठिचरिता पुग्गला रूपं ‘‘अत्ता’’ति अत्ततो उपगच्छन्ति…पे॰… विञ्ञाणं ‘‘अत्ता’’ति अत्ततो उपगच्छन्ति। इमे दिट्ठिचरिता पुग्गला ‘‘रूपादयो च अत्ता, रूपादीनञ्च अनिच्चत्ता, अत्तस्सापि अनिच्चत्ता अत्ता उच्छिज्जति, अत्ता विनस्सति, अत्ता परं मरणा न होती’’ति अभिनिविसनतो ‘‘उच्छेदवादिनो’’ति वुच्चन्ति। ये तण्हाचरिता पुग्गला रूपं वा ‘‘अत्ता’’ति रूपवन्तं अत्तानं उपगच्छन्ति…पे॰… विञ्ञाणं वा ‘‘अत्ता’’ति विञ्ञाणवन्तं अत्तानं उपगच्छन्ति। अत्तनि वा विञ्ञाणं, विञ्ञाणस्मिं वा अत्तानं उपगच्छन्ति। इमे तण्हाचरिता पुग्गला ‘‘रूपादीहि अत्ता अञ्ञो अञ्ञत्ता अत्ता निच्चो सस्सतो’’ति अभिनिविसनतो ‘‘सस्सतवादिनो’’ति वुच्चन्ति।&lt;br&gt;&#xA;तत्थ तेसु उच्छेदवादीसस्सतवादीपुग्गलेसु पवत्ता उच्छेदवादसस्सतवादा उभो अन्ता अन्तद्वयपटिपदा होन्ति। अयं अन्तद्वयपटिपदा संसारपवत्तनस्स हेतुभावतो संसारपवत्ति होति, तस्स अन्तद्वयस्स पटिपज्जनस्स पजहनवसेन मज्झिमपटिपदासङ्खातोव अरियो अट्ठङ्गिको मग्गो पटिपक्खो होति पहायकत्ता। अयं मग्गो संसारनिवत्तनस्स हेतुभावतो संसारनिवत्ति होति। तत्थ संसारपवत्तिसंसारनिवत्तीसु पवत्ति संसारपवत्ति दुक्खं दुक्खसच्चं, तदभिसङ्गो तस्मिं दुक्खे अभिसङ्गो तण्हा समुदयो समुदयसच्चं, तण्हानिरोधो दुक्खनिरोधो निरोधसच्चं, अरियो अट्ठङ्गिको मग्गो दुक्खनिरोधगामिनी पटिपदा मग्गसच्चं, इति इमानि चत्तारि सच्चानि निद्धारितानि। ‘‘दुक्खं परिञ्ञेय्य’’न्तिआदिम्हि वुत्तनयोव अत्थो।&lt;br&gt;&#xA;‘‘उच्छेदसस्सतस्स कित्तको पभेदो, मग्गस्स कित्तको’’ति पुच्छितब्बत्ता ‘‘तत्थ उच्छेदसस्सत’’न्तिआदि वुत्तम्। तत्थ उच्छेदसस्सतअरियमग्गेसु उच्छेदसस्सतदस्सनं समासतो सङ्खेपतो वीसतिवत्थुका सक्कायदिट्ठि। उच्छेदो पञ्चुपादानक्खन्धे निस्साय पवत्तत्ता पञ्चविधो, सस्सतदस्सनं एकेकस्मिं तिधा उप्पज्जनतो पन्नरसविधन्ति वीसतिविधं होति। वित्थारतो द्वासट्ठि दिट्ठिगतानि। कतमानि? चत्तारो सस्सतवादा, चत्तारो एकच्चसस्सतवादा, चत्तारो अन्तानन्तवादा, चत्तारो अमराविक्खेपवादा, द्वे अधिच्चसमुप्पन्नवादा, सोळस सञ्ञीवादा, अट्ठ असञ्ञीवादा, अट्ठ नेवसञ्ञीनासञ्ञीवादा, सत्त उच्छेदवादा, पञ्च दिट्ठधम्मनिब्बानवादाति द्वासट्ठि दिट्ठिगतानि वेदितब्बानि। वित्थारतो पन ब्रह्मजालसुत्ते (दी॰ नि॰ १.३० आदयो) आगतानि। तेसं उच्छेदसस्सतदस्सनानं तेचत्तालीसं बोधिपक्खियधम्मा पटिपक्खो मग्गो। कतमे तेचत्तालीसं? ‘‘अनिच्चसञ्ञा दुक्खसञ्ञा अनत्तसञ्ञा’’ति तिस्सो सञ्ञा च ‘‘पहानसञ्ञा विरागसञ्ञा निरोधसञ्ञा’’ति तिस्सो सञ्ञा चाति छ सञ्ञा च ‘‘चत्तारो सतिपट्ठाना, चत्तारो सम्मप्पधाना, चत्तारो इद्धिपादा, पञ्चिन्द्रियानि, पञ्च बलानि, सत्त बोज्झङ्गा, अट्ठ मग्गङ्गानी’’ति तेचत्तालीसं बोधिपक्खियधम्मा विपस्सनावसेन पटिपक्खो मग्गो नाम।&lt;br&gt;&#xA;‘‘समथवसेन कतमो पटिपक्खो’’ति वत्तब्बत्ता ‘‘अट्ठ विमोक्खा’’तिआदि वुत्तम्। अट्ठ विमोक्खा पाकटा। दस कसिणायतनानि समथवसेन पटिपक्खो मग्गो नाम। ‘‘कतमं ञाणं कतमस्स धम्मस्स पदालन’’न्ति पुच्छितब्बत्ता ‘‘द्वासट्ठि दिट्ठिगतानी’’तिआदि वुत्तम्। दिट्ठिचरिते पवत्तानि दिट्ठिगतानि, मोहो। तण्हाचरिते पवत्तानि दिट्ठिगतानि, जालम्। अनादिवसेन पवत्तो मोहो। अनिधनवसेन पवत्तं जालम्। अट्ठ समापत्तियो समापज्जित्वा तेजेत्वा तिक्खं विपस्सनाञाणञ्च अरियमग्गञाणञ्चञाणवजिरं नाम बोधिपक्खियधम्मानं ञाणपदट्ठानत्ता। मोहो च जालञ्च मोहजालम्। पदालेतीति पदालनं, कत्तरि युपच्चयो, मोहजालस्स पदालनन्ति मोहजालपदालनम्। पदालनञ्हि दुविधं विक्खम्भनपदालनं समुच्छेदपदालनन्ति। पुब्बभागे समथविपस्सनावसेन विक्खम्भनपदालनं, मग्गक्खणे समुच्छेदपदालनं एव दट्ठब्बम्। तत्थाति तस्मिं मोहजाले अविज्जा मोहो, भवतण्हा जालम्। अत्तनो आधारं पुग्गलं दुक्खादीसु अट्ठसु ठानेसु मोहेतीति मोहो। पठमं जालं जटं लायित्वा जटावसेन लाति पवत्ततीति जालं, अत्तनि जातं मच्छसकुणादिकं लाति गण्हाति, लापेति गण्हापेतीति वा जालं, जालं वियाति जालम्। तेन वुत्तं – ‘‘अतीतादिभेदभिन्नेसु रूपादीसु, सकअत्तभावादीसु च संसिब्बनवसेन पवत्तनतो जालं भवतण्हा’’ति (नेत्ति॰ अट्ठ॰ ८०)। ‘‘अविज्जातण्हाहि अत्तकिलमथानुयोगादीनं किलेसपक्खानं निद्धारणं कतं कथं केन सद्दहितब्ब’’न्ति वत्तब्बत्ता ‘‘तेन वुच्चति ‘पुब्बा कोटि न पञ्ञायति अविज्जाय च भवतण्हाय चा’ति’’ वुत्तम्।&lt;br&gt;&#xA;८१. ‘‘इतो सासनतो बहिद्धा दिट्ठिचरिततण्हाचरितानं पटिपदादयो निद्धारिता, सासने दिट्ठिचरिततण्हाचरितानं पटिपदादयो कथं निद्धारितब्बा’’ति वत्तब्बत्ता ‘‘संकिलेसपक्खा सुत्तत्था आचरियेन दस्सिता, वोदानपक्खसुत्तत्था कथं दस्सितब्बा’’ति वत्तब्बत्ता वा ‘‘तत्थ दिट्ठिचरितो अस्मिं सासने’’तिआदि वुत्तम्। तत्थाति तेसु दिट्ठिचरिततण्हाचरितेसु। दिट्ठिचरितो पुग्गलो अस्मिं सासने पब्बजितो हुत्वा चतूसु पच्चयेसु सल्लेखानुसन्ततवुत्ति भवति। कस्मा? यस्मा सल्लेखे तिब्बगारवो, तस्मा सल्लेखे तिब्बगारवत्ता। तण्हाचरितो पुग्गलो अस्मिं सासने पब्बजितो हुत्वा सिक्खानुसन्ततवुत्ति भवति । कस्मा? यस्मा सिक्खाय तिब्बगारवो, तस्मा सिक्खाय तिब्बगारवत्ता। दिट्ठिचरितो पुग्गलो सम्मत्तनियामं ओक्कमन्तो हुत्वा धम्मानुसारी पुग्गलो भवति। कस्मा? दिट्ठिया दिट्ठिविसये पञ्ञासदिसपवत्तनतो। तण्हाचरितो पुग्गलो सम्मत्तनियामं ओक्कमन्तो हुत्वा सद्धानुसारी भवति। कस्मा? तण्हावसेन मिच्छाधिमोक्खत्ता। दिट्ठिचरितो पुग्गलो सुखाय पटिपदाय, दन्धाभिञ्ञाय च निय्याति, सुखाय पटिपदाय, खिप्पाभिञ्ञाय च निय्याति सुखेन किलेसेहि विक्खम्भितुं समत्थत्ता। तण्हाचरितो पुग्गलो दुक्खाय पटिपदाय, दन्धाभिञ्ञाय च निय्याति, दुक्खाय पटिपदाय, खिप्पाभिञ्ञाय च निय्याति दुक्खेन किलेसेहि विक्खम्भितुं समत्थत्ता।&lt;br&gt;&#xA;‘‘तथा कस्मा निय्याती’’ति पुच्छितब्बत्ता ‘‘तत्थ किं कारणं य’’न्तिआदि वुत्तम्। यं येन कारणेन निय्याति, तं कारणं किन्ति पुच्छति। तस्स तण्हाचरितस्स कामा सुखेन अपरिच्चत्ता हि यस्मा भवन्ति, तस्मा कामानं सुखेन अपरिच्चत्तत्ता तथा निय्याति। सो तण्हाचरितो कामेहि वत्थुकामकिलेसकामेहि विवेचियमानो दुक्खेन पटिनिस्सरति, दन्धञ्च धम्मं चतुसच्चधम्मं आजानाति। यो पन अयं पुग्गलो दिट्ठिचरितो होति, सो अयं दिट्ठिचरितो पुग्गलो आदितो आदिम्हियेव कामेहि किलेसकामवत्थुकामेहि अनत्थिको भवति। सो दिट्ठिचरितो ततो तेहि कामेहि विवेचियमानो खिप्पञ्च सुखेन पटिनिस्सरति, खिप्पञ्च धम्मं आजानाति।&lt;br&gt;&#xA;‘‘तण्हाचरितो दुक्खाय पटिपदाय दन्धाभिञ्ञाय निय्याति, दिट्ठिचरितो सुखाय पटिपदाय खिप्पाभिञ्ञाय निय्यातीति एकेकाय पटिपदाय भवितब्ब’’न्ति वत्तब्बत्ता ‘‘दुक्खापि पटिपदा दुविधा दन्धाभिञ्ञा च खिप्पाभिञ्ञा च, सुखापि पटिपदा दुविधा दन्धाभिञ्ञा च खिप्पाभिञ्ञा चा’’ति वुत्तम्। ‘‘एवं सति एकोव द्वीहि द्वीहि पटिपदाहि निय्यातीति आपज्जती’’ति वत्तब्बत्ता ‘‘सत्तापी’’तिआदि वुत्तम्। तण्हाचरिता सत्तापि दुविधा मुदिन्द्रियापि तिक्खिन्द्रियापि, दिट्ठिचरिता सत्तापि दुविधा मुदिन्द्रियापि तिक्खिन्द्रियापीति योजना कातब्बा। ये तण्हाचरितदिट्ठिचरिता मुदिन्द्रिया भवन्ति, ते तण्हाचरितदिट्ठिचरिता दन्धञ्च पटिनिस्सरन्ति, दन्धञ्च धम्मं आजानन्ति। ये तण्हाचरितदिट्ठिचरिता तिक्खिन्द्रिया भवन्ति, ते तण्हाचरितदिट्ठिचरिता खिप्पञ्च पटिनिस्सरन्ति, खिप्पञ्च धम्मं आजानन्ति, तस्मा एकेकस्सेव एकेका पटिपदा युत्तावाति। ‘‘इमाहि पटिपदाहि निय्यन्तियेव, न निय्यिंसु निय्यिस्सन्तीति आपज्जेय्य वत्तमानविभत्तिया निद्दिट्ठत्ता’’ति वत्तब्बत्ता ‘‘इमा चतस्सो’’तिआदि वुत्तम्। अतीतेपि इमाहि चतूहि पटिपदाहि निय्यिंसु, पच्चुप्पन्नेसुपि निय्यन्ति, अनागतेपि निय्यिस्सन्तीति अत्थो गहेतब्बो यथा ‘‘पब्बतो तिट्ठती’’ति।&lt;br&gt;&#xA;एवन्ति एवं वुत्तप्पकारेन। अरियपुग्गला चतुक्कमग्गं पटिपदं पञ्ञापेन्ति। ‘‘किमत्थं पञ्ञापेन्ती’’ति वत्तब्बत्ता ‘‘अबुधजनसेविताया’’तिआदि वुत्तम्। अयं वुच्चति नन्दियावट्टस्स नयस्स भूमीति तण्हाअविज्जानं वसेन संकिलेसपक्खे द्विदिसा चतुसच्चयोजनापि समथविपस्सनानं वसेन वोदानपक्खे द्विदिसा चतुसच्चयोजनापि दस्सिता। अयं चतुब्बिधा चतुसच्चयोजना नन्दियावट्टस्स नयस्स समुट्ठानं भूमि समुट्ठानभावतोति। ‘‘तथाविधाय चतुसच्चयोजनाय नन्दियावट्टस्स नयस्स समुट्ठानभूमिभावो केन सद्दहितब्बो’’ति वत्तब्बत्ता ‘‘तेनाहा’’तिआदि वुत्तम्।&lt;br&gt;&#xA;८२. ‘‘नन्दियावट्टस्स नयस्स समुट्ठानभूता भूमि दस्सिता, तस्स नन्दियावट्टस्स नयस्स कत्थ कतमा दिसा कित्तकेन उपपरिक्खितब्बा’’ति वत्तब्बत्ता ‘‘वेय्याकरणेसु ही’’तिआदि वुत्तम्। हि-सद्दो पक्खन्तरत्थो। ये दिसाभूता आहारादयो धम्मा वेय्याकरणेसु ‘‘कुसलाकुसला’’ति वुत्तं, ते दिसाभूता आहारादयो धम्मा दुविधेन ‘‘इमे अकुसला धम्मा संकिलेसधम्मा, इमे कुसला वोदानधम्मा’’ति दुविधेन उपपरिक्खितब्बा आलोचितब्बा। ‘‘कतमेन दुविधेना’’ति पुच्छितब्बत्ता ‘‘लोकवट्टानुसारी च लोकविवट्टानुसारी चा’’ति वुत्तम्। ‘‘कतमं वट्टं, कतमं विवट्ट’’न्ति पुच्छितब्बत्ता ‘‘वट्टं नाम संसारो, विवट्टं निब्बान’’न्ति वुत्तम्। ‘‘संसारस्स कतमो हेतू’’ति पुच्छितब्बत्ता ‘‘कम्मकिलेसा हेतु संसारस्सा’’ति वुत्तम्। ‘‘कतमं कम्मं नाम, चेतनायेव कम्मं नाम किं, उदाहु चेतसिकञ्च फलदानसमत्थासमत्थम्पि कम्मं कि’’न्ति पुच्छितब्बत्ता ‘‘तत्थ कम्म’’न्तिआदि वुत्तम्। तत्थाति तेसु कम्मकिलेसेसु। ‘‘तं कम्मं कथं केन पकारेन दट्ठब्ब’’न्ति चे वदेय्य, यथा येन उपचयेन कतं कम्मं फलदानसमत्थं होति, तस्मिं उपचये तं कम्मं दट्ठब्बम्। ‘‘ते किलेसा कतमेहि धम्मेहि निद्दिसितब्बा’’ति चे पुच्छेय्य, सब्बेपि किलेसा चतूहि विपल्लासेहि निद्दिसितब्बा। ‘‘ते किलेसा कत्थ दट्ठब्बा’’ति चे पुच्छेय्य, दसवत्थुके किलेसपुञ्जे ते किलेसा दट्ठब्बा।&lt;br&gt;&#xA;‘‘कतमानि दस वत्थूनी’’ति चे पुच्छेय्य, चत्तारो आहारा, चत्तारो विपल्लासा, चत्तारि उपादानानि, चत्तारो योगा, चत्तारो गन्था, चत्तारो आसवा, चत्तारो ओघा, चत्तारो सल्ला, चतस्सो विञ्ञाणट्ठितियो, चत्तारि अगतिगमनानीति दस वत्थूनीति वेदितब्बानि चतुन्नं किच्चवसेन एकत्ता। एत्थ च किलेसानं पच्चयो वत्थुकामोपि किलेसोपि किलेसवत्थु होति पुरिमानं पुरिमानं किलेसानं पच्छिमानं पच्छिमानं किलेसानं पच्चयभावतो।&lt;br&gt;&#xA;‘‘कतमो कतमो कतमस्स कतमस्स वत्थू’’ति पुच्छितब्बत्ता ‘‘पठमे आहारे’’तिआदि वुत्तम्। आलम्बितब्बे पठमे कबळीकाराहारे पठमो ‘‘रूपं सुभ’’न्ति विपल्लासो आरम्मणकरणवसेन पवत्तति। आलम्बितब्बे दुतिये फस्साहारे दुतियो ‘‘फस्सपच्चया वेदना सुखा’’ति विपल्लासो पवत्तति। आलम्बितब्बे ततिये चित्ताहारे ततियो ‘‘चित्तं निच्च’’न्ति विपल्लासो पवत्तति, आलम्बितब्बे चतुत्थे मनोसञ्चेतनाहारे ‘‘धम्मो अत्ता’’ति विपल्लासो आरम्मणकरणवसेन पवत्तति। आलम्बितब्बे पठमे ‘‘रूपं सुभ’’न्ति विपल्लासो पठमं कामुपादानं आरम्मणकरणवसेन पवत्तति। सेसेसुपि यथारहं नयानुसारेन योजेत्वा अत्थो वेदितब्बो।&lt;br&gt;&#xA;८३. ‘‘तेसु आहारादीसु कतमो कतमस्स पुग्गलस्स उपक्किलेसो’’ति वत्तब्बत्ता ‘‘तत्थ यो चा’’तिआदि वुत्तम्। तत्थाति तेसु आहारादीसु, तण्हाचरितदिट्ठिचरितेसु वा। तण्हाचरितस्स रूपवेदनासु तिब्बच्छन्दरागस्स उप्पज्जनतो यो च कबळीकारो आहारो, यो च फस्साहारो पवत्तति, इमे कबळीकाराहारफस्साहारा तण्हाचरितस्स पुग्गलस्स उपक्किलेसा भवन्ति। दिट्ठिचरितस्स धम्मचित्तेसु बलवअत्तनिच्चाभिनिवेसस्स उप्पज्जनतो यो च मनोसञ्चेतनाहारो, यो च विञ्ञाणाहारो पवत्तति, इमे मनोसञ्चेतनाहारविञ्ञाणाहारा दिट्ठिचरितस्स पुग्गलस्स उपक्किलेसा भवन्ति। ‘‘तत्थ यो च असुभे सुभ’’न्तिआदीसुपि वुत्तनयानुसारेन अत्थो गहेतब्बोति। पुरिमानं द्विन्नं द्विन्नं तण्हापधानत्ता चेव तण्हासभावत्ता च, पच्छिमानं द्विन्नं द्विन्नं दिट्ठिपधानत्ता चेव दिट्ठिसभावत्ता चाति।&lt;br&gt;&#xA;८४. ‘‘कतमस्मिं पठमादिके आहारे कतमो पठमादिको विपल्लासो पवत्तती’’ति पुच्छितब्बत्ता ‘‘तत्थ कबळीकारे आहारे’’तिआदिना नामवसेन नियमेत्वा पुब्बे वुत्तत्थमेव दस्सेति। ‘‘कतमस्मिं विपल्लासे ठितो कतमं उपादियती’’ति पुच्छितब्बत्ता ‘‘पठमे विपल्लासे ठितो’’तिआदि वुत्तम्। पठमे विपल्लासे ठितो पुग्गलो कामे येन उपादानेन उपादियति, इदं उपादानं ‘‘कामुपादानं नामा’’ति वुच्चति। सेसेसु इमिना नयेन योजना कातब्बा।&lt;br&gt;&#xA;‘‘येन कामुपादानेन कामेहि पुग्गलो संयुज्जति, अयं कामुपादानधम्मो ‘कामयोगो’ति वुच्चती’’तिआदिना योजना कातब्बा। सेसानं योजनत्थादयो पाळितो, अट्ठकथातो च पाकटा।&lt;br&gt;&#xA;८५. ‘‘आहारादीसु कतमे कतमा दिसा’’ति पुच्छितब्बत्ता ‘‘तत्थ इमा चतस्सो दिसा’’तिआदि वुत्तम्। तत्थ तेसु आहारचतुक्कादीसु दससु चतुक्केसु पठमो पठमो कबळीकाराहारादिको पठमा दिसा, दुतियो दुतियो फस्साहारादिको दुतिया दिसा, ततियो ततियो विञ्ञाणाहारादिको ततिया दिसा, चतुत्थो चतुत्थो मनोसञ्चेतनाहारादिको चतुत्था दिसाति वेदितब्बा।&lt;br&gt;&#xA;‘‘तासु चतूसु दिसासु तेसु कबळीकाराहारादीसु धम्मेसु कतमे धम्मा कतमस्स उपक्किलेसा’’ति पुच्छितब्बत्ता इमे आहारादयो धम्मा इमस्स पुग्गलस्स उपक्किलेसाति विभत्ताति दस्सेतुं ‘‘तत्थ यो च कबळीकारो आहारो…पे॰… इमे दिट्ठिचरितस्स उदत्तस्स उपक्किलेसा’’ति वुत्तम्। अट्ठकथायं पन – ‘‘कबळीकाराहारो आहारोतिआदि आहारादीसु ये यस्स पुग्गलस्स उपक्किलेसा, तं विभजित्वा दस्सेतुं आरद्ध’’न्ति (नेत्ति॰ अट्ठ॰ ८५) वुत्तम्। दसन्नं सुत्तानन्ति एकदेसभूतानं दसन्नं सुत्तानम्। अत्थोति सभावधम्मो। सद्दत्थो हि असमानोति। ‘‘ब्यञ्जनमेव नान’’न्ति एतेन च सद्दत्थस्स नानत्तं दस्सेति।&lt;br&gt;&#xA;‘‘कबळीकाराहारादीसु कतमे आहारादयो कतमेन विमोक्खमुखेन परिञ्ञं पहानं गच्छन्ती’’ति पुच्छितब्बत्ता ‘‘तत्थ यो च कबळीकारो’’तिआदि वुत्तम्।&lt;br&gt;&#xA;इतीति एवं वुत्तप्पकारा। सब्बेति सब्बे आहारादयो धम्मा लोकवट्टानुसारिनो भवन्ति। तेति ते सब्बे आहारादयो धम्मा। लोकाति लोकतो वट्टतो। तीहि विमोक्खमुखेहि अनिच्चानुपस्सनादीहि निय्यन्ति।&lt;br&gt;&#xA;८६. संकिलेसपक्खे दिसाभूता आहारचतुक्कादयो दस चतुक्का धम्मा आचरियेन निद्धारेत्वा दस्सिता, अम्हेहि च ञाता, ‘‘वोदानपक्खे कतमे दिसाभूता धम्मा’’ति पुच्छितब्बत्ता वोदानपक्खे दिसाभूते धम्मे दस्सेतुं ‘‘चतस्सो पटिपदा’’तिआदि वुत्तम्। चत्तारो विहाराति दिब्बविहारा ब्रह्मविहारा अरियविहारा आनेञ्जविहाराति चत्तारो विहारा। तेसु रूपावचरसमापत्तियो दिब्बविहारा, चतस्सो अप्पमञ्ञायो ब्रह्मविहारा, चतस्सो फलसमापत्तियो अरियविहारा, चतस्सो अरूपसमापत्तियो आनेञ्जविहारा चत्तारो अच्छरिया अब्भुता धम्माति मानपहानं आलयसमुग्घातो अविज्जापहानं भवूपसमोति चत्तारो अच्छरियअब्भुतधम्मा। चत्तारि अधिट्ठानानीति सच्चाधिट्ठानं चागाधिट्ठानं पञ्ञाधिट्ठानं उपसमाधिट्ठानन्ति चत्तारि अधिट्ठानानि। चतस्सो समाधिभावनाति छन्दसमाधिभावना वीरियसमाधिभावना चित्तसमाधिभावना वीमंसासमाधिभावनाति चतस्सो समाधिभावना। चत्तारो सुखभागियाति इन्द्रियसंवरो तपो बोज्झङ्गो सब्बूपधिपटिनिस्सग्गोति चत्तारो सुखभागिया। अवसेसा पाकटा।&lt;br&gt;&#xA;‘‘चतूसु चतूसु पटिपदादीसु कतमो पटिपदादिको पठमो सतिपट्ठानादिको भवती’’ति पुच्छितब्बत्ता ‘‘पठमा पटिपदा पठमं सतिपट्ठान’’न्तिआदि वुत्तम्। ‘‘पटिपदादयो पञ्ञापदट्ठानादिका, सतिपट्ठानादयो पन सतिपदट्ठानादिका, तस्मा ‘पठमा पटिपदा पठमं सतिपट्ठान’न्तिआदियोजना कातब्बा’’ति वत्तब्बत्ता ‘‘पठमा पटिपदा भाविता बहुलीकता पठमं सतिपट्ठानं पूरेती’’तिआदि वुत्तं, पूरकपूरेतब्बभावतो तथा योजना कातब्बाति अधिप्पायो। अथ वा ‘‘भाविता बहुलीकता कतमे पटिपदादयो कतमे सतिपट्ठानादिके पूरेन्ती’’ति पुच्छितब्बत्ता ‘‘पठमा पटिपदा भाविता बहुलीकता पठमं सतिपट्ठानं पूरेती’’तिआदि वुत्तम्।&lt;br&gt;&#xA;८७. ‘‘तेसु दससु पटिपदाचतुक्कादीसु कतमे धम्मा कतमा दिसा, कतमे धम्मा कतमा दिसा’’ति पुच्छितब्बत्ता ‘‘तत्थ इमा चतस्सो दिसा पठमा पटिपदा, पठमो सतिपट्ठानो’’तिआदि वुत्तम्। तत्थाति तेसु दससु पटिपदाचतुक्कादीसु। इमा मया वुच्चमाना पठमा पटिपदादयो दिसा चतस्सो दिसा भवन्ति।&lt;br&gt;&#xA;‘‘तेसु चतूसु दिसाभूतेसु पटिपदाचतुक्कादीसु कतमो दिसाभूतो अत्थो कतमस्स पुग्गलस्स भेसज्ज’’न्ति पुच्छितब्बत्ता ‘‘तत्थ पठमा पटिपदा…पे॰… दिट्ठिचरितस्स उदत्तस्स भेसज्ज’’न्ति वुत्तम्।&lt;br&gt;&#xA;‘‘तेसु दससु पटिपदादिचतुक्केसु धम्मेसु कतमो कतमो कतमं कतमं विमोक्खमुख’’न्ति पुच्छितब्बत्ता ‘‘तत्थ दुक्खा च पटिपदा’’तिआदि वुत्तम्। अत्थो पन टीकायं वित्थारेन वुत्तो पाकटो। संकिलेसपक्खे दिसाभूता आहारचतुक्कादयो दस चतुक्का समतिक्कमितब्बपहातब्बभावेन निद्धारिता, वोदानपक्खे पन दिसाभूता पटिपदाचतुक्कादयो दस चतुक्का समतिक्कमपहायकभावेन निद्धारिता।&lt;br&gt;&#xA;‘‘तेसं आहारचतुक्कादीनं दसन्नं चतुक्कानं समतिक्कमनपहानसङ्खातं यं विक्कीळितञ्च तेसं पटिपदाचतुक्कादीनं दसन्नं चतुक्कानं भावनासङ्खातं यं विक्कीळितञ्च सच्छिकिरियासङ्खातं यं विक्कीळितञ्च अत्थि, तं तिविधं विक्कीळितं कतमेसं पुग्गलानं विक्कीळितं भवती’’ति पुच्छितब्बत्ता ‘‘तेसं विक्कीळित’’न्ति वुत्तम्। अथ वा ‘‘यथावुत्तप्पकारेहि विमोक्खमुखेहि ये बुद्धपच्चेकबुद्धसावका विमुच्चिंसु, तेसु बुद्धस्सेव विक्कीळितं भवति किं, पच्चेकबुद्धस्सेव विक्कीळितं भवति किं, सावकस्सेव विक्कीळितं भवति किं, उदाहु सब्बेसं बुद्धपच्चेकबुद्धसावकानं विक्कीळितं भवति कि’’न्ति विचारणाय सम्भवतो ‘‘तेसं विक्कीळित’’न्ति वुत्तम्। यथावुत्तप्पकारेहि विमोक्खमुखेहि ये बुद्धपच्चेकबुद्धसावका मुच्चिंसु, तेसं बुद्धपच्चेकबुद्धसावकानं विक्कीळितम्। यं आहारचतुक्कादीनं दसन्नं चतुक्कानं सपरसन्ताने समतिक्कमनपहानञ्च या पटिपदाचतुक्कादीनं दसन्नं चतुक्कानं सपरसन्ताने भावनासम्पादना, सच्छिकिरियासम्पादना च अत्थि, इदं सब्बं विक्कीळितं नाम भवतीति अत्थो।&lt;br&gt;&#xA;‘‘सब्बेसं आहारचतुक्कादीनं दसन्नं चतुक्कानं सब्बे पटिपदाचतुक्कादयो दस चतुक्का पटिपक्खा होन्ति किं, उदाहु यथाक्कमं चतुक्कानं चतुक्का पटिपक्खा होन्ति कि’’न्ति विचारणाय सम्भवतो यथाक्कमं चतुक्कानं चतुक्का पटिपक्खा होन्ति पहातब्बपहायकभावेनाति दस्सेन्तो ‘‘चत्तारो आहारा तेसं पटिपक्खो चतस्सो पटिपदा’’तिआदिमाह। अट्ठकथायं पन – ‘‘इदानि आहारादीनं पटिपदादीहि येन समतिक्कमनं, तं नेसं पटिपक्खभावं दस्सेन्तो ‘चत्तारो आहारा तेसं पटिपक्खो चतस्सो पटिपदा’तिआदिमाहा’’ति (नेत्ति॰ अट्ठ॰ ८७) वुत्तम्। तत्थ संकिलेसपक्खे चत्तारो ये आहारा निद्धारिता, तेसं चतुन्नं आहारानं वोदानपक्खे या चतस्सो पटिपदा निद्धारिता, ता चतस्सो पटिपदा पटिपक्खो आहारानं पहातब्बत्ता, पटिपदानं पन पहायकत्ता। सतिपि आहारानं अप्पहातब्बभावे विपस्सनारम्मणत्ता आहारपटिबद्धछन्दरागप्पहानवसेन पहातब्बभावो वुत्तोति एवमादियोजना कातब्बा।&lt;br&gt;&#xA;सीहाति सीहसदिसा बुद्धा च सीहसदिसा पच्चेकबुद्धा च सीहसदिसा सावका चाति सीहसदिसा विसुं विसुं योजेतब्बा। सावका पन अहतरागदोसमोहापि सन्ति, तेपि ‘‘सीहा’’ति मञ्ञेय्युन्ति तं निवत्तापनत्थं ‘‘हतरागदोसमोहा’’ति वुत्तम्। हनितब्बाति हता, रागो च दोसो च मोहो च रागदोसमोहा, हता रागदोसमोहा एतेहि सावकेहीति हतरागदोसमोहा, सावकाति योजना कातब्बा सावकानंयेव ब्यभिचारसम्भवतोति। तेसं सीहानं बुद्धानं, तेसं सीहानं पच्चेकबुद्धानं, तेसं सीहानं सावकानं भावना वोदानपक्खे भावितब्बानं बोधिपक्खियधम्मानं भावना वड्ढना च, सच्छिकिरिया वोदानपक्खेयेव सच्छिकातब्बानं फलनिब्बानानं सच्छिकिरिया च, ब्यन्तीकिरिया संकिलेसपक्खे पहातब्बानं पहानसङ्खाता ब्यन्तीकिरिया च विक्कीळितं नाम भवति।&lt;br&gt;&#xA;इन्द्रियाधिट्ठानन्ति सद्धिन्द्रियादीनं इन्द्रियानं अधिट्ठानं पवत्तनं भावना, सच्छिकिरिया च। विपरियासानधिट्ठानन्ति विपल्लासानं अधिट्ठानं पहानवसेन अप्पवत्तनं, अनुप्पादनञ्च सङ्खेपतो विक्कीळितं नामाति गहितम्। इन्द्रियानि सद्धिन्द्रियादीनि सद्धम्मगोचरो सद्धम्मस्स वोदानपक्खस्स गोचरो पवत्तनहेतूति अधिप्पेतानि। विपरियासा विपल्लासा किलेसगोचरो संकिलेसपक्खस्स गोचरो पवत्तिहेतूति अधिप्पेता।&lt;br&gt;&#xA;‘‘चत्तारो आहारातिआदिना संकिलेसपक्खे आहारचतुक्कादीनं दसन्नं चतुक्कानं तण्हाचरितादीनं चतुन्नं पुग्गलानं उपक्किलेसविभावनामुखेन या निद्धारणा आचरियेन कता, ‘चतस्सो पटिपदा’तिआदिना च वोदानपक्खे पटिपदाचतुक्कादीनं दसन्नं चतुक्कानं तण्हाचरितादीनं चतुन्नं पुग्गलानं वोदानविभावनामुखेन या निद्धारणा आचरियेन कता, सा अयं निद्धारणा कतमस्स नयस्स समुट्ठानं भूमीति वुच्चती’’ति पुच्छितब्बत्ता ‘‘अयं वुच्चति सीहविक्कीळितस्स नयस्स भूमी’’ति वुत्तम्। तत्थ अयन्ति या अयं वुत्तनयेन द्विप्पकारा निद्धारणा कता, सा अयं द्विप्पकारा निद्धारणा सीहविक्कीळितस्स नयस्स भूमि पवत्तिट्ठानं समुट्ठानन्ति नयसमुट्ठानकोसल्लेहि पुग्गलेहि वुच्चतीति योजना कातब्बाति।&lt;br&gt;&#xA;‘‘वुत्तप्पकाराय निद्धारिताय नयस्स भूमिभावो कस्मा विञ्ञायती’’ति वत्तब्बत्ता ‘‘तेनाहा’’तिआदि वुत्तम्। तेन वुत्तप्पकाराय निद्धारणाय नयभूमिभावेन ‘‘यो नेति…पे॰… कुसलाति चा’’ति यं वचनं आचरियो आह, तेन वचनेन विञ्ञायतीति।&lt;br&gt;&#xA;सीहविक्कीळितनयभूमि आचरियेन विभाविता, अम्हेहि च ञाता, ‘‘कतमा तिपुक्खलनयभूमी’’ति पुच्छितब्बत्ता तिपुक्खलनयभूमिं विभावेतुकामो ‘‘तत्थ ये दुक्खाय पटिपदाया’’तिआदिमाह। एवं सति ‘‘अयं संकिलेसो, तीणि अकुसलमूलानी’’तिआदिवचनमेव आचरियेन वत्तब्बं, कस्मा पन ‘‘तत्थ ये दुक्खाय पटिपदाया’’तिआदिवचनं वत्तब्बन्ति? सच्चं, तिपुक्खलनयभूमिभावना पन उग्घटितञ्ञुआदिपुग्गलत्तयवसेन पवत्ता, तस्मा उग्घटितञ्ञुआदिपुग्गलत्तयं विभावेतुं ‘‘तत्थ ये दुक्खाय पटिपदाया’’तिआदिवचनं वुत्तम्। एवमपि ‘‘तत्थ यो सुखाय पटिपदाय खिप्पाभिञ्ञाय निय्याति, अयं उग्घटितञ्ञू’’तिआदिवचनमेव वत्तब्बं , कस्मा पन ‘‘तत्थ ये दुक्खाय पटिपदाया’’तिआदिवचनं वत्तब्बन्ति? सच्चं, उग्घटितञ्ञुआदिपुग्गलत्तयं पन सीहविक्कीळितनयतो तिपुक्खलनयस्स निग्गच्छनतो निक्खमनतो सीहविक्कीळितनयभूमिविभावनायं पटिपदाविभागतो विभावितपुग्गलचतुक्कतो निद्धारितं, सीहविक्कीळितनयभूमिविभावनायं पटिपदाविभागतो विभावितं पुग्गलचतुक्कं पठमं विभावेतुं ‘‘तत्थ ये दुक्खाय पटिपदाया’’तिआदि वुत्तम्। तत्थाति यो पटिपदाचतुक्को सीहविक्कीळितनयभूमिविभावनायं निद्धारितो, तस्मिं पटिपदाचतुक्के। येति ये दन्धउदत्ता दिट्ठिचरितपुग्गला यथाक्कमं सुखाय पटिपदाय दन्धाभिञ्ञाय च सुखाय पटिपदाय खिप्पाभिञ्ञाय च निय्यन्ति, इति निय्यका द्वे पुग्गला च निद्धारिता। ‘‘तेसं चतुन्नं पुग्गलानं कतमो संकिलेसो’’ति पुच्छितब्बत्ता ‘‘तेसं चतुन्नं पुग्गलानं अयं संकिलेसो’’ति विस्सज्जेतुं ‘‘तेसं चतुन्नं पुग्गलानं अयं संकिलेसो’’तिआदि वुत्तम्। चत्तारो आहारा निद्धारिता…पे॰… चत्तारि अगतिगमनानि निद्धारितानि, इति अयं दसविधो आहारचतुक्कादिचतुक्को तेसं चतुन्नं पुग्गलानं संकिलेसो होति। तेसं चतुन्नं पुग्गलानं संकिलेसो आचरियेन निद्धारितो, ‘‘कतमं वोदान’’न्ति पुच्छितब्बत्ता ‘‘तेसं चतुन्नं पुग्गलानं इदं वोदान’’न्तिआदि वुत्तम्। चतस्सो पटिपदा निद्धारिता, चतस्सो अप्पमाणा निद्धारिता, इति इदं दसविधं पटिपदाचतुक्कादिचतुक्कभूतं धम्मजातं तेसं चतुन्नं पुग्गलानं वोदानं होति।&lt;br&gt;&#xA;८८. ‘‘तेसु चतूसु पुग्गलेसु कतमो पुग्गलो उग्घटितञ्ञू, कतमो पुग्गलो विपञ्चितञ्ञू, कतमो पुग्गलो नेय्यो’’ति पुच्छितब्बत्ता ‘‘तत्थ ये’’तिआदि वुत्तम्। ‘‘पुब्बेपि ‘तत्थ ये’तिआदिना चत्तारो पुग्गला निद्धारिता, कस्मा पन पुन ‘‘तत्थ ये’तिआदिना चत्तारो पुग्गला निद्धारिता’’ति चे वदेय्य? पुब्बे संकिलेसवोदानं सामिभावेन निद्धारिता, पच्छा पन उग्घटितञ्ञुआदीनं अवयवानं समूहभावेन निद्धारिताति विसेसत्थो गहेतब्बो। तत्थ ये…पे॰… इमे द्वे पुग्गलाति एत्थ योजनत्थो हेट्ठा वुत्तसदिसोव। तत्थाति तेसु चतूसु पुग्गलेसु। योति उदत्तो दिट्ठिचरितो। अयन्ति अयं नियतो उदत्तो दिट्ठिचरितो। पुन योति उदत्तोव तण्हाचरितो च मन्दो दिट्ठिचरितो च। साधारणायाति दुक्खाय पटिपदाय खिप्पाभिञ्ञाय च सुखाय पटिपदाय दन्धाभिञ्ञाय च।&lt;br&gt;&#xA;‘‘उग्घटितञ्ञुआदयो तयो पुग्गला आचरियेन निद्धारिता, तेसु तीसु पुग्गलेसु कतमस्स कतमस्स कतमं कतमं भगवा उपदिसती’’ति पुच्छितब्बत्ता ‘‘तत्थ भगवा’’तिआदि वुत्तम्। अथ वा ‘‘पटिपदाभेदेन पुग्गलभेदो आचरियेन विभावितो, कथं देसनाभेदेन पुग्गलभेदो विभावितो’’ति वत्तब्बत्ता देसनाभेदेनपि पुग्गलभेदं विभावेतुं ‘‘तत्थ भगवा’’तिआदि वुत्तम्। तत्थाति तेसु तीसु उग्घटितञ्ञुआदीसु पुग्गलेसु। ‘‘समथदेसनाविपस्सनादेसनाभेदेनेव पुग्गलभेदो विभावितो’’ति वत्तब्बत्ता मुदुधम्मदेसनातिक्खधम्मदेसनाभेदेनपि पुग्गलभेदं विभावेतुं ‘‘तत्थ भगवा’’तिआदि वुत्तम्। सेसेसुपि एवमेव अनुसन्ध्यत्थो वत्तब्बो।&lt;br&gt;&#xA;विसुं विसुं पटिपदाभेदेन चत्तारो हुत्वा विसुं च सम्पिण्डिता च पटिपदाभेदेन चेव देसनाभेदेन च तयो होन्तीति विभावेतुं ‘‘तत्थ ये’’तिआदिं पुन वत्वा ‘‘इति खो चत्तारि हुत्वा तीणि भवन्ती’’ति वुत्तम्। तत्थ चत्तारि तीणीति लिङ्गविपल्लासनिद्देसो, ‘‘चत्तारो तयो’’ति पन पकतिलिङ्गनिद्देसो कातब्बोव।&lt;br&gt;&#xA;‘‘तेसं तिण्णं पुग्गलानं कतमो संकिलेसो’’ति पुच्छितब्बत्ता ‘‘तेसं तिण्णं पुग्गलानं अयं संकिलेसो’’तिआदि वुत्तम्। तत्थ अयं संकिलेसोति ‘‘तीणि अकुसलमूलानि…पे॰… सीलविपत्ति दिट्ठिविपत्ति आचारविपत्ती’’ति निद्धारितानं अकुसलानं धम्मानं इति अयं समूहो संकिलेसो होति। ‘‘तेसं तिण्णं पुग्गलानं संकिलेसो आचरियेन निद्धारितो, कथं वोदानं निद्धारितब्ब’’न्ति वत्तब्बत्ता ‘‘तेसं तिण्णं पुग्गलानं इदं वोदान’’न्तिआदि वुत्तम्। तत्थ इदं वोदानन्ति ‘‘तीणि कुसलमूलानि…पे॰… तीणि विमोक्खमुखानि सुञ्ञतं अनिमित्तं अप्पणिहित’’न्ति निद्धारितानं कुसलधम्मानं समूहभूतं इति इदं धम्मजातं वोदानं होति।&lt;br&gt;&#xA;‘‘वुत्तप्पकारेन चत्तारो हुत्वा तयो पुग्गला भवन्तीति आचरियेन विभाविता, तयो हुत्वा कित्तका पुग्गला भवन्ती’’ति वत्तब्बभावतो ‘‘इति खो चत्तारि हुत्वा तीणि भवन्ति, तीणि हुत्वा द्वे भवन्ति तण्हाचरितो च दिट्ठिचरितो चा’’तिआदि वुत्तम्। इतीति हेट्ठा वुत्तप्पकारेन चत्तारि चत्तारो हुत्वा तीणि तयो भवन्ति। तीणि तयो हुत्वा तण्हाचरितो च दिट्ठिचरितो चाति द्वे पुग्गला भवन्ति।&lt;br&gt;&#xA;‘‘तेसं द्विन्नं पुग्गलानं कतमो संकिलेसो’’ति वत्तब्बभावतो ‘‘तेसं द्विन्नं पुग्गलानं अयं संकिलेसो’’तिआदि वुत्तम्। तत्थ अयं संकिलेसोति ‘‘तण्हा च अविज्जा च…पे॰… सस्सतदिट्ठि च उच्छेददिट्ठि चा’’ति निद्धारितानं अकुसलधम्मानं इति अयं समूहो संकिलेसो होति।&lt;br&gt;&#xA;‘‘तेसं द्विन्नं पुग्गलानं संकिलेसो आचरियेन निद्धारितो, कथं वोदान’’न्ति वत्तब्बभावतो ‘‘तेसं द्विन्नं पुग्गलानं इदं वोदान’’न्तिआदि वुत्तम्। इदं वोदानन्ति ‘‘समथो च विपस्सना च…पे॰… सउपादिसेसा च निब्बानधातु, अनुपादिसेसा च निब्बानधातू’’ति निद्धारितानं कुसलधम्मानं समूहभूतं इति इदं धम्मजातं वोदानं होति।&lt;br&gt;&#xA;‘‘तीणि अकुसलमूलानी’’तिआदिना संकिलेसपक्खे अकुसलमूलतिकादीनं द्विन्नं द्वादसन्नं तिकानं, तिण्णं उग्घटितञ्ञुआदिपुग्गलानं संकिलेसविभावनामुखेन या निद्धारणा कता, ‘‘तीणि कुसलमूलानी’’तिआदिना वोदानपक्खे कुसलमूलतिकादीनं द्विन्नं द्वादसन्नं तिकानं, तिण्णं उग्घटितञ्ञुआदिपुग्गलानं वोदानविभावनामुखेन या निद्धारणा कता, अयं वुत्तप्पकारनिद्धारणा तिपुक्खलस्स च नयस्स, अङ्कुसस्स च नयस्स भूमि समुट्ठानं पवत्तिहेतु नामाति योजेत्वा ‘‘तण्हा च अविज्जा चा’’तिआदिना संकिलेसपक्खे तण्हाअविज्जादुकादीनं पन्नरसन्नं दुकानं, द्विन्नं तण्हाचरितदिट्ठिचरितानं पुग्गलानं वोदानविभावनामुखेन या निद्धारणा कता, ‘‘समथो च विपस्सना चा’’तिआदिना वोदानपक्खे समथविपस्सनादुकादीनं एकूनवीसतिदुकानं, द्विन्नं तण्हाचरितदिट्ठिचरितानं पुग्गलानं वोदानविभावनामुखेन या निद्धारणा कता, अयं वुत्तप्पकारा नन्दियावट्टस्स नयस्स भूमीतिपि नीहरित्वा योजेतब्बा। पुग्गलाधिट्ठानवसेन हि नन्दियावट्टनयतो सीहविक्कीळितनयस्स सम्भवो, सीहविक्कीळितनयतो च तिपुक्खलनयस्स सम्भवो होति। धम्माधिट्ठानवसेन पन सीहविक्कीळितनयतो तिपुक्खलनयस्स सम्भवो, तिपुक्खलनयतो च नन्दियावट्टनयस्स सम्भवो होति। तेनाह अट्ठकथायं ‘‘अन्ते ‘तण्हा च अविज्जा चा’तिआदिना समथस्स नयस्स भूमि दस्सिता। तेनेव हि ‘चत्तारि हुत्वा तीणि भवन्ति, तीणि हुत्वा द्वे भवन्ती’ति वुत्त’’न्ति (नेत्ति॰ अट्ठ॰ ८८)।&lt;br&gt;&#xA;‘‘कस्मा पन अयं वुत्तप्पकाराय निद्धारणाय तिपुक्खलस्स च नयस्स, अङ्कुसस्स च नयस्स भूमिभावो विञ्ञायती’’ति वत्तब्बभावतो ‘‘तेनाहा’’तिआदि वुत्तम्। तेन यथावुत्तस्स निद्धारणाय भूमिभावेन आचरियो ‘‘यो अकुसले…पे॰… दिसालोचनेनाति चा’’ति यं वचनं आह, तेन वचनेन वुत्तप्पकाराय निद्धारणाय तिपुक्खल…पे॰… यस्स भूमिभावो विञ्ञायतीति अत्थो।&lt;br&gt;&#xA;‘‘एत्तावता नयसमुट्ठानं परिपुण्णं होति, अञ्ञं नत्थी’’ति वत्तब्बत्ता ‘‘नियुत्तं नयसमुट्ठान’’न्ति वुत्तम्। येन येन नयसमुट्ठानेन संकिलेसपक्खे वा अकुसला धम्मा निद्धारिता , वोदानपक्खे वा कुसला धम्मा निद्धारिता, तं तं नयसमुट्ठानं नियुत्तं यथारहं निद्धारेत्वा युज्जितब्बन्ति अत्थो गहेतब्बो।&lt;br&gt;&#xA;नयक्कमेन पन सङ्खेपतो दस्सयिस्सामि – द्वे पुग्गला, तयो पुग्गला, चत्तारो पुग्गलाति पुग्गला तिकोट्ठासा भवन्ति, चतुदिसा, छदिसा, अट्ठदिसाति दिसापि तिकोट्ठासा भवन्ति। तत्थ द्वे पुग्गलाति तण्हाचरितो पुग्गलो, दिट्ठिचरितो पुग्गलोति द्वे पुग्गला भवन्ति। तयो पुग्गलाति उग्घटितञ्ञुपुग्गलो, विपञ्चितञ्ञुपुग्गलो, नेय्यपुग्गलोति तयो पुग्गला भवन्ति। चत्तारो पुग्गलाति दुक्खापटिपदादन्धाभिञ्ञादिभेदेन भिन्ना मुदिन्द्रियो तण्हाचरितो पुग्गलो, मुदिन्द्रियो दिट्ठिचरितो पुग्गलो, तिक्खिन्द्रियो तण्हाचरितो पुग्गलो, तिक्खिन्द्रियो दिट्ठिचरितो पुग्गलोति चत्तारो पुग्गला भवन्ति। चतुदिसाति संकिलेसपक्खे द्वे द्वे दिसा, वोदानपक्खे द्वे द्वे दिसाति चतुदिसा भवन्ति। छदिसाति संकिलेसपक्खे तिस्सो तिस्सो दिसा, वोदानपक्खे तिस्सो तिस्सो दिसाति छदिसा भवन्ति। अट्ठदिसाति संकिलेसपक्खे चतस्सो चतस्सो दिसा, वोदानपक्खे चतस्सो चतस्सो दिसाति अट्ठदिसा भवन्ति। तेसु द्वे द्वे तण्हाचरितदिट्ठिचरिते पुग्गले, चतुदिसा च निस्साय नन्दियावट्टनयसमुट्ठानं भवति। तयो उग्घटितञ्ञुविपञ्चितञ्ञुनेय्यपुग्गले च छदिसा च निस्साय तिपुक्खलनयसमुट्ठानं भवति। दुक्खापटिपदादन्धाभिञ्ञादिभेदेन भिन्ने चत्तारो मुदिन्द्रियतण्हाचरिततिक्खिन्द्रियतण्हाचरितमुदिन्द्रियदिट्ठिचरिततिक्खिन्द्रियदिट्ठिचरिते पुग्गले च अट्ठदिसा च निस्साय सीहविक्कीळितनयसमुट्ठानं भवति । एकेकस्मिं नयसमुट्ठाने विभजिते दिसालोचनअङ्कुसनयसमुट्ठानानिपि विभजितानि भवन्ति।&lt;br&gt;&#xA;‘‘कथं नन्दियावट्टनयसमुट्ठानं भवती’’ति चे वदेय्य? ‘‘तण्हा च अविज्जा च अहिरिकञ्च अनोत्तप्पञ्च अस्सति च असम्पजञ्ञञ्च अयोनिसोमनसिकारो च कोसज्जञ्च दोवचस्सञ्च अहंकारो च ममंकारो च अस्सद्धा च पमादो च असद्धम्मस्सवनञ्च असंवरो च अभिज्झा च ब्यापादो च नीवरणञ्च संयोजनञ्च कोधो च उपनाहो च मक्खो च पळासो च इस्सा च मच्छेरञ्च माया च साठेय्यञ्च सस्सतदिट्ठि च उच्छेददिट्ठि चा’’ति (नेत्ति॰ ८८) दुकदुकवसेन देसितो अयं दिसाभूतो अकुसलधम्मसमूहो द्विन्नं तण्हाचरितदिट्ठिचरितानं पुग्गलानं संकिलेसो होतीति संकिलेसपक्खे संकिलेससामञ्ञभावेन योजेत्वा ‘‘इमेसु पन्नरससु दुकदुकवसेन देसितेसु दिसाभूतेसु अकुसलधम्मेसु कतमो अकुसलधम्मो कतमस्स पुग्गलस्स दिसा’’ति मनसाव दिसाधम्मभावेन ओलोकेत्वा ‘‘अयं अयं पठमो पठमो अकुसलधम्मो तण्हाचरितस्स पुग्गलस्स संकिलेसपक्खे पठमा दिसा नाम, अयं अयं दुतियो दुतियो अकुसलधम्मो दिट्ठिचरितस्स पुग्गलस्स संकिलेसपक्खे दुतिया दिसा नामा’’ति विसुं विसुं योजेत्वा समुदयसच्चदुक्खसच्चानि यथारहं नीहरित्वा विभजितब्बधम्मसभावो च येन संवण्णनाविसेसेन दस्सितो, सो संवण्णनाविसेसो च नन्दियावट्टनयसमुट्ठानं भवति, तस्स ओलोकना च येन संवण्णनाविसेसेन दस्सिता, सो संवण्णनाविसेसो च दिसालोचननयसमुट्ठानं भवति, तथा ओलोकेत्वा दिसाविसेसभूतस्स धम्मविसेसस्स पुग्गलानं नयनञ्च येन संवण्णनाविसेसेन नयति, सो संवण्णनाविसेसो च अङ्कुसनयसमुट्ठानं भवति।&lt;br&gt;&#xA;‘‘समथो च विपस्सना च, हिरी च ओत्तप्पञ्च, सति च सम्पजञ्ञञ्च, योनिसोमनसिकारो च वीरियारम्भो च, सोवचस्सञ्च धम्मे ञाणञ्च अन्वये ञाणञ्च, खये ञाणञ्च अनुप्पादे ञाणञ्च, सद्धा च अप्पमादो च, सद्धम्मस्सवनञ्च संवरो च, अनभिज्झा च अब्यापादो च, रागविरागा च चेतोविमुत्ति, अविज्जाविरागा च पञ्ञाविमुत्ति, अभिसमयो च अप्पिच्छता च, सन्तुट्ठि च अक्कोधो च, अनुपनाहो च अमक्खो च, अपळासो च इस्सापहानञ्च मच्छरियप्पहानञ्च विज्जा च, विमुत्ति च सङ्खतारम्मणो च विमोक्खो, असङ्खतारम्मणो च विमोक्खो, सउपादिसेसा च निब्बानधातु, अनुपादिसेसा च निब्बानधातू’’ति (नेत्ति॰ ८८) तिकदुकवसेन देसितं इदं दिसाभूतं कुसलसमूहधम्मजातं द्विन्नं तण्हाचरितदिट्ठिचरितानं पुग्गलानं वोदानं होतीति वोदानपक्खे वोदानसामञ्ञभावेन योजेत्वा ‘‘इमेसु एकूनवीसतिया दुकदुकवसेन वा देसितेसु दिसाभूतेसु धम्मेसु कतमो कतमो कुसलधम्मो कतमस्स कतमस्स पुग्गलस्स दिसा’’ति मनसाव दिसाधम्मभावेन ओलोकेत्वा ‘‘अयं पठमो पठमो कुसलधम्मो तण्हाचरितस्स पुग्गलस्स वोदानपक्खे पठमा दिसा नाम, अयं दुतियो दुतियो कुसलधम्मो दिट्ठिचरितस्स पुग्गलस्स वोदानपक्खे दुतिया दिसा नामा’’ति विसुं विसुं योजेत्वा मग्गसच्चनिरोधसच्चानि यथारहं नीहरित्वा विभजितब्बधम्मभावो च येन संवण्णनाविसेसेन दस्सितो, सो संवण्णनाविसेसो च नन्दियावट्टनयसमुट्ठानं भवति, तस्स ओलोकना च येन संवण्णनाविसेसेन दस्सिता, सो संवण्णनाविसेसो च दिसालोचननयसमुट्ठानं भवति, तथा ओलोकेत्वा दिसाविसेसभूतस्स धम्मविसेसस्स पुग्गलानं नयनञ्च येन संवण्णनाविसेसेन नयति, सो संवण्णनाविसेसो च अङ्कुसनयसमुट्ठानं भवति।&lt;br&gt;&#xA;‘‘कथं तिपुक्खलनयसमुट्ठानं भवती’’ति चे पुच्छेय्य, ‘‘तीणि अकुसलमूलानि – लोभो अकुसलमूलं, दोसो अकुसलमूलं, मोहो अकुसलमूलम्। तीणि दुच्चरितानि – कायदुच्चरितं , वचीदुच्चरितं, मनोदुच्चरितम्। तयो अकुसलवितक्का – कामवितक्को, ब्यापादवितक्को, विहिंसावितक्को। तिस्सो अकुसलसञ्ञा – कामसञ्ञा, ब्यापादसञ्ञा, विहिंसासञ्ञा। तिस्सो विपरीतसञ्ञा – निच्चसञ्ञा, सुखसञ्ञा, अत्तसञ्ञा। तिस्सो वेदना – सुखा वेदना, दुक्खा वेदना, अदुक्खमसुखा वेदना। तिस्सो दुक्खता – दुक्खदुक्खता, सङ्खारदुक्खता, विपरिणामदुक्खता। तयो अग्गी – रागग्गि, दोसग्गि, मोहग्गि। तयो सल्ला – रागसल्लो, दोससल्लो, मोहसल्लो। तिस्सो जटा – रागजटा, दोसजटा, मोहजटा। तिस्सो अकुसलूपपरिक्खा – अकुसलं कायकम्मं , अकुसलं वचीकम्मं, अकुसलं मनोकम्मम्। तिस्सो विपत्तियो – सीलविपत्ति, दिट्ठिविपत्ति, आचारविपत्ती’’ति (नेत्ति॰ ८८) तिकवसेन देसितो अयं दिसाभूतो अकुसलधम्मसमूहो तिण्णं उग्घटितञ्ञुविपञ्चितञ्ञुनेय्यपुग्गलानं संकिलेसो होतीति संकिलेसपक्खे संकिलेससामञ्ञभावेन योजेत्वा ‘‘इमेसु द्वादससु तिकतिकवसेन देसितेसु दिसाभूतेसु अकुसलधम्मेसु कतमो कतमो अकुसलो धम्मो कतमस्स कतमस्स पुग्गलस्स दिसा’’ति मनसाव दिसाधम्मभावेन ओलोकेत्वा ‘‘अयं अयं पठमो पठमो अकुसलधम्मो उग्घटितञ्ञुपुग्गलस्स संकिलेसपक्खे पठमा दिसा नाम। अयं अयं दुतियो दुतियो अकुसलधम्मो विपञ्चितञ्ञुपुग्गलस्स संकिलेसपक्खे दुतिया दिसा नाम। अयं अयं ततियो ततियो अकुसलधम्मो नेय्यस्स पुग्गलस्स संकिलेसपक्खे ततिया दिसा नामा’’ति विसुं विसुं योजेत्वा समुदयसच्चदुक्खसच्चानि यथारहं नीहरित्वा विभजितब्बधम्मसभावो च येन संवण्णनाविसेसेन दस्सितो। सो संवण्णनाविसेसो च तिपुक्खलनयसमुट्ठानं भवति। तस्स ओलोकना च येन संवण्णनाविसेसेन दस्सिता, सो संवण्णनाविसेसो च दिसालोचननयसमुट्ठानं भवति तथा ओलोकेत्वा दिसाविसेसभूतस्स धम्मविसेसस्स पुग्गलानं नयनञ्च येन संवण्णनाविसेसेन नयति, सो संवण्णनाविसेसो अङ्कुसनयसमुट्ठानं भवति।&lt;br&gt;&#xA;‘‘तीणि कुसलमूलानि – अलोभो कुसलमूलं, अदोसो कुसलमूलं, अमोहो कुसलमूलम्। तीणि सुचरितानि – कायसुचरितं, वचीसुचरितं, मनोसुचरितम्। तयो कुसलवितक्का – नेक्खम्मवितक्को, अब्यापादवितक्को, अविहिंसावितक्को। तयो समाधी – सवितक्को सविचारो समाधि, अवितक्को विचारमत्तो समाधि, अवितक्को अविचारो समाधि। तिस्सो कुसलसञ्ञा – नेक्खम्मसञ्ञा, अब्यापादसञ्ञा, अविहिंसासञ्ञा। तिस्सो अविपरीतसञ्ञा – अनिच्चसञ्ञा, दुक्खसञ्ञा, अनत्तसञ्ञा। तिस्सो कुसलूपपरिक्खा – कुसलं कायकम्मं, कुसलं वचीकम्मं, कुसलं मनोकम्मम्। तीणि सोचेय्यानि – कायसोचेय्यं, वचीसोचेय्यं, मनोसोचेय्यम्। तिस्सो सम्पत्तियो – सीलसम्पत्ति, समाधिसम्पत्ति, पञ्ञासम्पत्ति । तिस्सो सिक्खा – अधिसीलसिक्खा, अधिचित्तसिक्खा , अधिपञ्ञासिक्खा। तयो खन्धा – सीलक्खन्धो, समाधिक्खन्धो, पञ्ञाक्खन्धो। तीणि विमोक्खमुखानि – सुञ्ञतं, अनिमित्तं, अप्पणिहित’’न्ति (नेत्ति॰ ८८) तिकतिकवसेन देसितं इदं दिसाभूतं कुसलसमूहधम्मजातं तिण्णं उग्घटितञ्ञुविपञ्चितञ्ञुनेय्यपुग्गलानं वोदानं होतीति वोदानपक्खे वोदानसामञ्ञभावेन योजेत्वा ‘‘इमेसु द्वीसु द्वादससु तिकतिकवसेन देसितेसु दिसाभूतेसु कुसलधम्मेसु कतमो कतमो कुसलधम्मो कतमस्स कतमस्स पुग्गलस्स दिसा’’ति मनसाव दिसाधम्मभावेन ओलोकेत्वा ‘‘अयं अयं पठमो पठमो कुसलधम्मो उग्घटितञ्ञुपुग्गलस्स वोदानपक्खे पठमा दिसा नाम। अयं अयं दुतियो दुतियो कुसलो धम्मो विपञ्चितञ्ञुपुग्गलस्स वोदानपक्खे दुतिया दिसा नाम। अयं अयं ततियो ततियो कुसलधम्मो नेय्यपुग्गलस्स वोदानपक्खे ततिया दिसा नामा’’ति विसुं विसुं दिसाभावेन योजेत्वा मग्गसच्चनिरोधसच्चानि यथारहं नीहरित्वा विभजितब्बधम्मसभावो च येन संवण्णनाविसेसेन दस्सितो। सो संवण्णनाविसेसो च तिपुक्खलनयसमुट्ठानं भवति। तस्स ओलोकना च येन संवण्णनाविसेसेन दस्सिता, सो संवण्णनाविसेसो च दिसालोचननयसमुट्ठानं भवति। तथा ओलोकेत्वा दिसाविसेसभूतस्स धम्मस्स पुग्गलानं नयनञ्च येन संवण्णनाविसेसेन नयति, सो संवण्णनाविसेसो च अङ्कुसनयसमुट्ठानं भवति।&lt;br&gt;&#xA;‘‘कथं सीहविक्कीळितनयसमुट्ठान’’न्ति चे पुच्छेय्य, ‘‘चत्तारो आहारा, चत्तारो विपल्लासा, चत्तारि उपादानानि, चत्तारो योगा, चत्तारो गन्था, चत्तारो आसवा, चत्तारो ओघा, चत्तारो सल्ला, चतस्सो विञ्ञाणट्ठितियो, चत्तारि अगतिगमनानी’’ति (नेत्ति॰ ८७) चतुक्कचतुक्कवसेन देसितो अयं दिसाभूतो चतुक्को चतुक्को अकुसलधम्मो ‘‘दुक्खाय पटिपदाय दन्धाभिञ्ञाय निय्यकस्स मुदिन्द्रियस्स तण्हाचरितस्स च दुक्खाय पटिपदाय खिप्पाभिञ्ञाय निय्यकस्स तिक्खिन्द्रियस्स तण्हाचरितस्स च सुखाय पटिपदाय दन्धाभिञ्ञाय निय्यकस्स मुदिन्द्रियस्स दिट्ठिचरितस्स च सुखाय पटिपदाय खिप्पाभिञ्ञाय निय्यकस्स तिक्खिन्द्रियस्स दिट्ठिचरितस्स चा’’ति चतुन्नं पुग्गलानं संकिलेसोति संकिलेसपक्खे संकिलेससामञ्ञभावेन योजेत्वा ‘‘इमेसु चतुक्कचतुक्कवसेन देसितेसु दससु चतुक्केसु धम्मेसु कतमो कतमो अकुसलधम्मो कतमस्स कतमस्स पुग्गलस्स दिसा’’ति मनसाव संकिलेसपक्खे दिसाधम्मभावेन ओलोकेत्वा ‘‘अयं अयं पठमो पठमो अकुसलधम्मो दुक्खाय पटिपदाय दन्धाभिञ्ञाय निय्यकस्स मुदिन्द्रियस्स तण्हाचरितस्स पुग्गलस्स पठमा दिसा नाम। अयं अयं दुतियो दुतियो अकुसलधम्मो दुक्खाय पटिपदाय खिप्पाभिञ्ञाय निय्यकस्स तिक्खिन्द्रियस्स तण्हाचरितस्स पुग्गलस्स दुतिया दिसा नाम। अयं अयं ततियो ततियो अकुसलधम्मो सुखाय पटिपदाय दन्धाभिञ्ञाय निय्यकस्स मुदिन्द्रियस्स दिट्ठिचरितस्स पुग्गलस्स ततिया दिसा नाम। अयं अयं चतुत्थो चतुत्थो अकुसलधम्मो सुखाय पटिपदाय खिप्पाभिञ्ञाय निय्यकस्स तिक्खिन्द्रियस्स दिट्ठिचरितस्स पुग्गलस्स चतुत्था दिसा नामा’’ति विसुं विसुं दिसाभावेन योजेत्वा, समुदयसच्चदुक्खसच्चानि यथारहं नीहरित्वा, विभजितब्बधम्मसभावो च येन संवण्णनाविसेसेन दस्सितो। सो संवण्णनाविसेसो च सीहविक्कीळितनयसमुट्ठानं भवति। तस्स ओलोकना च येन संवण्णनाविसेसेन दस्सिता, सो संवण्णनाविसेसो च दिसालोचननयसमुट्ठानं भवति। तथा ओलोकेत्वा दिसाविसेसभूतस्स धम्मस्स पुग्गलानं नयनञ्च येन संवण्णनाविसेसेन नयति, सो संवण्णनाविसेसो च अङ्कुसनयसमुट्ठानं भवति।&lt;br&gt;&#xA;‘‘चतस्सो पटिपदा, चत्तारो सतिपट्ठाना, चत्तारि झानानि, चत्तारो विहारा, चत्तारो सम्मप्पधाना, चत्तारो अच्छरिया अब्भुता धम्मा, चत्तारि अधिट्ठानानि, चतस्सो समाधिभावना, चत्तारो सुखभागिया धम्मा, चतस्सो अप्पमाणा’’ति (नेत्ति॰ ८६) चतुक्कचतुक्कवसेन देसितं इदं दिसाभूतं कुसलसमूहधम्मजातं ‘‘दुक्खाय पटिपदाय दन्धाभिञ्ञाय निय्यकस्स मुदिन्द्रियस्स तण्हाचरितस्स च दुक्खाय पटिपदाय खिप्पाभिञ्ञाय निय्यकस्स तिक्खिन्द्रियस्स तण्हाचरितस्स च सुखाय पटिपदाय दन्धाभिञ्ञाय निय्यकस्स मुदिन्द्रियस्स दिट्ठिचरितस्स स सुखाय पटिपदाय खिप्पाभिञ्ञाय निय्यकस्स तिक्खिन्द्रियस्स दिट्ठिचरितस्स चा’’ति चतुन्नं पुग्गलानं वोदानं होतीति वोदानपक्खे वोदानसामञ्ञभावेन योजेत्वा ‘‘इमेसु चतुक्कचतुक्कवसेन देसितेसु दससु चतुक्केसु कुसलधम्मेसु कतमो कतमो कुसलधम्मो कतमस्स कतमस्स पुग्गलस्स दिसा’’ति मनसाव दिसाधम्मभावेन ओलोकेत्वा, ‘‘अयं अयं पठमो पठमो कुसलधम्मो दुक्खाय पटिपदाय दन्धाभिञ्ञाय निय्यकस्स मुदिन्द्रियस्स तण्हाचरितस्स पुग्गलस्स पठमा दिसा नाम। अयं अयं दुतियो दुतियो कुसलधम्मो दुक्खाय पटिपदाय खिप्पाभिञ्ञाय निय्यकस्स तिक्खिन्द्रियस्स तण्हाचरितस्स पुग्गलस्स दुतिया दिसा नाम। अयं अयं ततियो ततियो कुसलधम्मो सुखाय पटिपदाय दन्धाभिञ्ञाय निय्यकस्स मुदिन्द्रियस्स दिट्ठिचरितस्स पुग्गलस्स ततिया दिसा नाम। अयं अयं चतुत्थो चतुत्थो कुसलधम्मो सुखाय पटिपदाय खिप्पाभिञ्ञाय निय्यकस्स तिक्खिन्द्रियस्स दिट्ठिचरितस्स पुग्गलस्स चतुत्था दिसा नामा’’ति विसुं विसुं दिसाभावेन योजेत्वा, मग्गसच्चनिरोधसच्चानि यथारहं नीहरित्वा, विभजितब्बधम्मसभावो च येन संवण्णनाविसेसेन दस्सितो। सो संवण्णनाविसेसो च सीहविक्कीळितनयसमुट्ठानं भवति। तस्स ओलोकना च येन संवण्णनाविसेसेन दस्सिता। सो संवण्णनाविसेसो च दिसालोचननयसमुट्ठानं भवति। तथा ओलोकेत्वा दिसाविसेसस्स धम्मस्स पुग्गलानं नयनञ्च येन संवण्णनाविसेसेन नयति, सो संवण्णनाविसेसो च अङ्कुसनयसमुट्ठानं भवतीति नयक्कमेन सङ्खेपतो नयसमुट्ठानं भवतीति विञ्ञातब्बन्ति।&lt;br&gt;&#xA;इति नयसमुट्ठाने सत्तिबलानुरूपा रचिता&lt;br&gt;&#xA;विभावना निट्ठिता।&lt;br&gt;&#xA;पण्डितेहि पन अट्ठकथाटीकानुसारेन गम्भीरत्थो वित्थारतो विभजित्वा गहेतब्बोति।&lt;/p&gt;</description>
    </item>
    <item>
      <title>५ सासनपट्ठानविभावना</title>
      <link>https://vishvAsa.github.io/pALi/03_TIkA/02_suttapiTaka/05_khuddakanikAya/02_nettivibhAvinI/5_sAsanapaTThAnavibhAvanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/02_suttapiTaka/05_khuddakanikAya/02_nettivibhAvinI/5_sAsanapaTThAnavibhAvanA/</guid>
      <description>&lt;p&gt;सासनपट्ठानविभावना&lt;br&gt;&#xA;८९. ‘‘तत्थ कतमं नयसमुट्ठान’’न्तिआदिना आचरियेन सब्बथा नयसमुट्ठानं ठपितं, अम्हेहि च ञातं, ‘‘सोळसहारपञ्चनयअट्ठारसमूलपदेसु अट्ठारस मूलपदा कथं विभत्ता, कुहिं अम्हेहि दट्ठब्बा’’ति वत्तब्बभावतो ‘‘तत्थ अट्ठारस मूलपदा कुहिं दट्ठब्बा’’तिआदि वुत्तम्। तत्थाति तेसु सोळसहारपञ्चनयअट्ठारसमूलपदेसु अट्ठारस मूलपदा केन पदेन आचरियेन विभत्ता, कुहिं अम्हेहि वित्थारतो दट्ठब्बाति पुच्छति। अट्ठारस मूलपदा सासनपट्ठाने मया विभत्ता, तुम्हेहि च वित्थारतो सासनपट्ठाने दट्ठब्बाति विस्सज्जेति। विभत्तायेव हि अट्ठारस मूलपदा दट्ठब्बा भवन्ति। अट्ठकथायं (नेत्ति॰ अट्ठ॰ ८९) पन –&lt;br&gt;&#xA;‘‘एवं सब्बथा नयसमुट्ठानं विभजित्वा इदानि सासनपट्ठानं विभजन्तो यस्मा सङ्गहवारादीसु मूलपदेहेव पट्ठानं सङ्गहेत्वा सरूपतो न दस्सितं, तस्मा यथा मूलपदेहि पट्ठानं निद्धारेतब्बं, एवं पट्ठानतोपि मूलपदानि निद्धारेतब्बानीति दस्सनत्थं ‘अट्ठारस मूलपदा कुहिं दट्ठब्बा? सासनपट्ठाने’ति आहा’’ति –&lt;br&gt;&#xA;वुत्तम्। सासनपट्ठाने अट्ठारस मूलपदा दट्ठब्बाति आचरियेन वुत्ता, ‘‘कतमं तं सासनपट्ठान’’न्ति पुच्छितब्बत्ता ‘‘तत्थ कतमं सासनपट्ठान’’न्तिआदि वुत्तम्। तत्थाति तेसु अट्ठारसमूलपदसासनपट्ठानेसु कतमं तं सासनपट्ठानन्ति इदानि मया निद्धारियमानं भगवता देसितं संकिलेसभागियादिसुत्तं सासनपट्ठानं नामाति विस्सज्जेति। सासनन्ति परियत्तिसासनम्। पट्ठानन्ति तस्स परियत्तिसासनस्स संकिलेसभागियतादीहि पकारेहि ठानं पवत्तनं पट्ठानं, तंदीपनसुत्तं पन इध पट्ठानं नाम। तेन वुत्तं – ‘‘संकिलेसभागियं सुत्त’’न्तिआदि। अथ वा सासनन्ति अधिसीलअधिचित्तअधिपञ्ञासिक्खत्तयं सासनं नाम, तं सिक्खत्तयं पतिट्ठहति एतेन संकिलेसादिनाति पट्ठानं, सिक्खत्तयस्स सासनस्स पट्ठानन्ति सासनपट्ठानम्। तदाधारभूतं सुत्तम्पि ठान्यूपचारतो सासनपट्ठानं नाम। तं सासनपट्ठानसुत्तं सरूपतो दस्सेतुं –&lt;br&gt;&#xA;‘‘संकिलेसभागियं सुत्तं, वासनाभागियं सुत्तं, निब्बेधभागियं सुत्तं, असेक्खभागियं सुत्तं, संकिलेसभागियञ्च वासनाभागियञ्च सुत्तं, संकिलेसभागियञ्च निब्बेधभागियञ्च सुत्तं, संकिलेसभागियञ्च असेक्खभागियञ्च सुत्तं, संकिलेसभागियञ्च निब्बेधभागियञ्च असेक्खभागियञ्च सुत्तं, संकिलेसभागियञ्च वासनाभागियञ्च निब्बेधभागियञ्च सुत्तं, वासनाभागियञ्च निब्बेधभागियञ्च सुत्तं, तण्हासंकिलेसभागियं सुत्तं, दिट्ठिसंकिलेसभागियं सुत्तं, दुच्चरितसंकिलेसभागियं सुत्तं, तण्हावोदानभागियं सुत्तं, दिट्ठिवोदानभागियं सुत्तं, दुच्चरितवोदानभागियं सुत्त’’न्ति –&lt;br&gt;&#xA;वुत्तम्। ‘‘तेसु सुत्तेसु ये संकिलेसादयो भगवता वुत्ता, तेसु संकिलेसादीसु संकिलेसो कित्तको’’ति पुच्छितब्बत्ता ‘‘तत्थ संकिलेसो तिविधो तण्हासंकिलेसो दिट्ठिसंकिलेसो दुच्चरितसंकिलेसो’’ति वुत्तम्। तत्थाति तेसु सुत्तन्तेसु संकिलेसादीसु धम्मेसु। ‘‘तिविधे तस्मिं संकिलेसे तण्हासंकिलेसो कतमेन कुसलेन विसुज्झती’’ति पुच्छितब्बत्ता ‘‘तत्थ तण्हासंकिलेसो समथेन विसुज्झती’’ति वुत्तम्। तत्थाति तस्मिं तिविधे तण्हासंकिलेसादिके। ‘‘सो समथो खन्धेसु कतमो खन्धो’’ति पुच्छितब्बत्ता ‘‘सो समथो समाधिक्खन्धो’’ति वुत्तम्। ‘‘दिट्ठिसंकिलेसो केन विसुज्झती’’ति पुच्छितब्बत्ता ‘‘दिट्ठिसंकिलेसो विपस्सनाय विसुज्झती’’ति वुत्तम्। ‘‘सा विपस्सना कतमो खन्धो’’ति वत्तब्बत्ता ‘‘सा विपस्सना पञ्ञाक्खन्धो’’ति वुत्तम्। ‘‘दुच्चरितसंकिलेसो केन विसुज्झती’’ति वत्तब्बत्ता ‘‘दुच्चरितसंकिलेसो सुचरितेन विसुज्झती’’ति वुत्तम्। ‘‘तं सुचरितं कतमो खन्धो’’ति वत्तब्बत्ता ‘‘तं सुचरितं सीलक्खन्धो’’ति वुत्तम्। ‘‘तस्मिं सीले ठितस्स पुग्गलस्स किं भवती’’ति वत्तब्बत्ता ‘‘तस्स सीले पतिट्ठितस्सा’’तिआदि वुत्तम्। सीले सुचरितसङ्खाते सीलक्खन्धे पतिट्ठितस्स तस्स सीलवन्तस्स पुग्गलस्स भवेसु कामभवरूपारूपभवेसु आसत्ति भवपत्थना यदि उप्पज्जति, एवंसायन्ति एवं अस्स अयन्ति पदच्छेदो। एवं सति अस्स सीले पतिट्ठितस्स अयं आसत्ति भवपत्थना समथविपस्सनाभावनामयपुञ्ञकिरियवत्थु च भवति, च-सद्देन दानमयसीलमयपुञ्ञकिरियवत्थु च भवतीति अत्थो सङ्गहितो। तत्राति तेसु कामभवरूपारूपभवेसु उपपत्तिया संवत्ततीति।&lt;br&gt;&#xA;‘‘संकिलेसादयो येहि सुत्तेहि दस्सिता, तानि सुत्तानि कित्तकानी’’ति वत्तब्बत्ता ‘‘इमानि चत्तारि सुत्तानी’’तिआदि वुत्तम्। असाधारणानि संकिलेसभागियसुत्तवासनाभागियसुत्तनिब्बेधभागियसुत्तअसेक्खभागियसुत्तानि चत्तारि सुत्तानि भवन्ति, साधारणानि संकिलेसभागियवासनाभागियसुत्त, संकिलेसभागियनिब्बेधभागियसुत्त, संकिलेसभागियअसेक्खभागियसुत्त, वासनाभागियनिब्बेधभागियसुत्तानि कतानि मिस्सितानि चत्तारि भवन्ति। इति अट्ठ सुत्तानि भवन्ति। तानियेव वुत्तप्पकारानि अट्ठ सुत्तानि भवन्ति। साधारणानि वासनाभागियअसेक्खभागियसुत्तनिब्बेधभागियअसेक्खभागियसुत्त- संकिलेसभागियवासनाभागियनिब्बेधभागियसुत्तसंकिलेस- भागियवासनाभागियअसेक्खभागियसुत्त- संकिलेसभागियनिब्बेधभागियअसेक्खभागियसुत्त- वासनाभागियनिब्बेधभागियअसेक्खभागियसुत्त- संकिलेसभागियवासनाभागियनिब्बेधभागियअसेक्खभागियसुत्त- नेवसंकिलेसभागियनवासना- भागियननिब्बेधभागियनअसेक्खभागियसुत्तानि कतानि मिस्सितानि अट्ठ सुत्तानि भवन्तीति सोळस सुत्तानि भवन्ति। तेसु सोळससुत्तेसु चत्तारि एककानि सुत्तानि च चत्तारि दुकानि सुत्तानि च द्वे तिकानि च पाळियं आगतानि, द्वे दुकानि सुत्तानि च द्वे तिकानि च द्वे चतुक्कानि सुत्तानि च अट्ठकथायं (नेत्ति॰ अट्ठ॰ ८९) आगतानि।&lt;br&gt;&#xA;‘‘यदि पट्ठाननयेन वुत्तप्पकारानि सोळस सुत्तानियेव विभत्तानि, एवं सति सुत्तगेय्यादिनवविधं सकलं परियत्तिसासनं पट्ठाननयेन अविभत्तं भवेय्या’’ति वत्तब्बत्ता ‘‘इमेहि सोळसहि सुत्तेही’’तिआदि वुत्तम्। पट्ठाननयेन विभत्तेहि सोळसहि इमेहि सुत्तेहि नवविधं सकलं परियत्तिसुत्तं पट्ठाननयेन विभत्तंयेव हुत्वा भिन्नं भवति। संकिलेसभागियादिपभेदाय गाथाय गाथा अनुमिनितब्बा, संकिलेसभागियादिपभेदेन वेय्याकरणेन वेय्याकरणं अनुमिनितब्बम्। संकिलेसभागियादिपभेदेन सुत्तेन सुत्तं अनुमिनितब्बं भवतियेवाति।&lt;br&gt;&#xA;९०. ‘‘तेसु सोळससु संकिलेसभागियादीसु सुत्तेसु कतमं संकिलेसभागियं सुत्त’’न्ति पुच्छितब्बत्ता ‘‘तत्थ कतमं संकिलेसभागियं सुत्त’’न्तिआदि वुत्तम्। तत्थाति तेसु सोळससु संकिलेसभागियादीसु सुत्तेसु कतमं सुत्तं संकिलेसभागियं सुत्तं नामाति पुच्छति।&lt;br&gt;&#xA;‘‘कामन्धा जालसञ्छन्ना, तण्हाछदनछादिता।&lt;br&gt;&#xA;पमत्तबन्धनाबद्धा, मच्छाव कुमिनामुखे।&lt;br&gt;&#xA;जरामरणमन्वेन्ति, वच्छो खीरपकोव मातर’’न्ति॥ –&lt;br&gt;&#xA;इदं सुत्तं संकिलेसभागे वाचकञापकभावेन पवत्तनतो संकिलेसभागियं सुत्तं नाम। ये सत्ता कामन्धा कामेन अन्धा जालसञ्छन्ना तण्हाछदनेन छादिता, पमत्तबन्धनाय बद्धा बन्धितब्बा, ते सत्ते जरामरणं अन्वेति, यथा तं कुमिनामुखे ये मच्छा गहिता, ते मच्छे जरामरणं अन्वेति इव, एवं ते सत्ते जरामरणं अन्वेति। खीरपको वच्छो मातरं अन्वेति इव, एवं ते सत्ते जरामरणं अन्वेतीति योजना कातब्बा। अथ वा खीरपको वच्छो मातरं अन्वेति इव, कुमिनामुखे गहिता मच्छा जरामरणं अन्वेन्ति इव च, एवं ये सत्ता कामन्धा पमत्तबन्धनाय बन्धितब्बा, ते सत्ता जरामरणं अन्वेन्तीति योजना।&lt;br&gt;&#xA;‘‘इदं सुत्तंयेवा’’ति वत्तब्बत्ता –&lt;br&gt;&#xA;‘‘चत्तारिमानि, भिक्खवे, अगतिगमनानि। कतमानि चत्तारि? छन्दागतिं गच्छति, दोसागतिं गच्छति, मोहागतिं गच्छति, भयागतिं गच्छति, इमानि खो, भिक्खवे, चत्तारि अगतिगमनानि। इदमवोच भगवा, इदं वत्वान सुगतो, अथापरं एतदवोच सत्था –&lt;br&gt;&#xA;‘‘छन्दा दोसा भया मोहा, यो धम्मं अतिवत्तति।&lt;br&gt;&#xA;निहीयति तस्स यसो, काळपक्खेव चन्दिमा’’ति॥ –&lt;br&gt;&#xA;इदं संकिलेसभागियं सुत्तन्ति –&lt;br&gt;&#xA;वुत्तम्। छन्दा छन्दहेतुना दोसा दोसहेतुना भया भयहेतुना मोहा मोहहेतुना यो राजादिको यो विनयधरादिको वा धम्मं सप्पुरिसधम्मं अतिवत्तति अतिक्कमित्वा वत्तति, तस्स राजादिनो वा तस्स विनयधरादिनो वा यसो कित्ति च परिवारो च भोगो च निहीयति। चन्दिमा काळपक्खे पभाय निहीयति इव, एवं निहीयतीति योजना।&lt;br&gt;&#xA;‘‘एत्तकंयेवा’’ति वत्तब्बत्ता ‘‘मनोपुब्बङ्गमा धम्मा…पे॰… चक्कंव वहतो पदन्ति इदं संकिलेसभागियं सुत्त’’न्ति वुत्तम्। अत्थो पाकटो। अट्ठकथायम्पि विभत्तो।&lt;br&gt;&#xA;‘‘मिद्धी यदा होति महग्घसो च, निद्दायिता सम्परिवत्तसायी।&lt;br&gt;&#xA;महावराहोव निवापपुट्ठो, पुनप्पुनं गब्भमुपेति मन्दो’’ति॥ –&lt;br&gt;&#xA;इदं सुत्तम्पि संकिलेसभागे विसये वाचकञापकभावेन पवत्तनतो संकिलेसभागियं सुत्तं नाम। निवापपुट्ठो महावराहो गामसूकरो निद्दायिता सुपनसीलो सम्परिवत्तसायी होति इव, एवं यो मन्दो सत्तो यदा महग्घसो होति, सो मन्दो सत्तो मिद्धी थिनमिद्धाभिभूतो हुत्वा निद्दायिता मुदुफस्ससयने मुदुहत्थेहि परामसितो सम्परिवत्तसायी पुनप्पुनं गब्भं उपेतीति योजना।&lt;br&gt;&#xA;‘‘अयसाव मलं समुट्ठितं, ततुट्ठाय तमेव खादति।&lt;br&gt;&#xA;एवं अतिधोनचारिनं, सानि कम्मानि नयन्ति दुग्गति’’न्ति॥ –&lt;br&gt;&#xA;इदं सुत्तम्पि संकिलेसभागियं सुत्तं नाम। अयसा अयतो समुट्ठितं जातमलं ततुट्ठाय ततो अयतो उट्ठहित्वा तमेव अयं खादति इव, एवं अतिधोनचारिनं अतिक्कमित्वा धोनचारिपुग्गलं सानि सयं कतानि अकुसलकम्मानि दुग्गतिं नयन्तीति योजना।&lt;br&gt;&#xA;‘‘चोरो यथा सन्धिमुखे गहीतो, सकम्मुना हञ्ञति बज्झते च।&lt;br&gt;&#xA;एवं अयं पेच्च पजा परत्थ, सकम्मुना हञ्ञति बज्झते चा’’ति॥ –&lt;br&gt;&#xA;इदं सुत्तम्पि संकिलेसभागियं सुत्तं नाम। सन्धिमुखे राजपुरिसादीहि गहितो चोरो सकम्मुना अत्तना कतेन चोरकम्मेन हञ्ञति च बज्झते च यथा, एवं अयं पापकारिनी पजा परत्थ परलोके पेच्च सकम्मुना सयं कतेन अकुसलकम्मुना सत्थादीहि हञ्ञति च अद्दुबन्धनादीहि बज्झते चाति योजना।&lt;br&gt;&#xA;‘‘सुखकामानि भूतानि, यो दण्डेन विहिंसति।&lt;br&gt;&#xA;अत्तनो सुखमेसानो, पेच्च सो न लभते सुख’’न्ति॥ –&lt;br&gt;&#xA;इदं सुत्तम्पि संकिलेसभागियं सुत्तं नाम। अत्तनो सुखं एसानो एसमानो यो सत्तो अञ्ञानि सुखकामानि भूतानि दण्डेन विहिंसति, सो हिंसको सत्तो परलोके पेच्च सुखं न लभतीति योजना।&lt;br&gt;&#xA;‘‘गुन्नं चे तरमानानं, जिम्हं गच्छति पुङ्गवो।&lt;br&gt;&#xA;सब्बा ता जिम्हं गच्छन्ति, नेत्ते जिम्हं गते सति॥&lt;br&gt;&#xA;‘‘एवमेव मनुस्सेसु, यो होति सेट्ठसम्मतो।&lt;br&gt;&#xA;सो चे अधम्मं चरति, पगेव इतरा पजा।&lt;br&gt;&#xA;सब्बं रट्ठं दुक्खं सेति, राजा चे होति अधम्मिको’’ति॥ –&lt;br&gt;&#xA;इदं सुत्तम्पि संकिलेसभागियं सुत्तं नाम। नदिं तरमानानं गुन्नं पुङ्गवो जिम्हं चे गच्छति, एवं नेत्ते जिम्हं गते सति सब्बा ता गावियो जिम्हं गच्छन्ति यथा, एवमेव मनुस्सेसु यो राजा सेट्ठसम्मतो, सो राजा अधम्मं चरति, एवं रञ्ञे अधम्मं चरन्ते सति इतरा पजा पगेव पठममेव अधम्मं चरति। राजा अधम्मिको चे होति, एवं रञ्ञे अधम्मिके सति सब्बं रट्ठं दुक्खं सेतीति योजना।&lt;br&gt;&#xA;‘‘सुकिच्छरूपा वतिमे मनुस्सा, करोन्ति पापं उपधीसु रत्ता।&lt;br&gt;&#xA;गच्छन्ति ते बहुजनसन्निवासं, निरयं अवीचिं कटुकं भयानक’’न्ति॥ –&lt;br&gt;&#xA;इदं सुत्तम्पि संकिलेसभागियं सुत्तं नाम। ये मनुस्सा उपधीसु कामगुणूपधीसु रत्ता रागाभिभूता हुत्वा पापं अकुसलकम्मं करोन्ति, इमे पापकम्मकरा मनुस्सा सुकिच्छरूपा वत सुट्ठु किच्छापन्नरूपा वत भवन्ति, ते पापकम्मकरा मनुस्सा कटुकं भयानकं बहुजनसन्निवासं निरयं अवीचिं गच्छन्तीति योजना।&lt;br&gt;&#xA;‘‘फलं वे कदलिं हन्ति, फलं वेळुं फलं नळम्।&lt;br&gt;&#xA;सक्कारो कापुरिसं हन्ति, गब्भो अस्सतरिं यथा’’ति॥ –&lt;br&gt;&#xA;इदं सुत्तम्पि संकिलेसभागियं सुत्तं नाम। फलं कदलिया फलं कदलिं वे एकन्तेन हन्ति यथा, फलं वेळुं वे एकन्तेन हन्ति यथा, फलं नळं वे एकन्तेन हन्ति यथा, गब्भो अस्सतरिं मातरं वे एकन्तेन हन्ति यथा, एवं सक्कारो कापुरिसं वे एकन्तेन हन्तीति योजना।&lt;br&gt;&#xA;‘‘कोधमक्खगरु भिक्खु, लाभसक्कारगारवो।&lt;br&gt;&#xA;सुखेत्ते पूतिबीजंव, सद्धम्मे न विरूहती’’ति॥ –&lt;br&gt;&#xA;इदं सुत्तम्पि संकिलेसभागियं सुत्तं नाम। सुखेत्ते सुन्दरे खेत्तेपि खित्तं पूतिबीजं न रुहति इव, एवं यो भिक्खु लाभसक्कारगारवो कोधं कुज्झनलक्खणं कोधं, मक्खं परगुणसीलमक्खनलक्खणं मक्खञ्च गरुं कत्वा चरति, सो चरन्तो भिक्खु सद्धम्मस्मिं न रुहतीति योजना।&lt;br&gt;&#xA;९१. ‘‘इधाहं, भिक्खवे, एकच्चं पुग्गलं पदुट्ठचित्तं एवं चेतसा चेतो परिच्च पजानामि…पे॰… इति मे सुत’’न्ति इदं सुत्तम्पि संकिलेसभागियं सुत्तं नाम। भिक्खवे इध सासने, लोके वा अहं एकच्चं पुग्गलं पदुट्ठचित्तं मम चेतसा तस्स चेतो चित्तं परिच्च परिच्छिन्दित्वा बुद्धचक्खुना एवं पजानामि। ‘‘कथं पजानामी’’ति चे पुच्छेय्य, यञ्च पटिपदं पटिपन्नो, यञ्च मग्गं समारुळ्हो अयं पुग्गलो यथा याय दुप्पटिपदाय येन दुम्मग्गेन इरियति पवत्तति, ताय दुप्पटिपदाय तेन दुम्मग्गेन इमम्हि इमस्मिं समये दुप्पटिपज्जनकाले अयं दुप्पटिपन्नं पटिपन्नो दुम्मग्गसमारुळ्हो पुग्गलो चे कालं करेय्य, एवं सति आभतं वत्थु निक्खित्तं यथा, एवं निरये निक्खित्तो। तं किस्स हेतु? भिक्खवे अस्स पुग्गलस्स चित्तं पदुट्ठं पदोसितं हि यस्मा होति, तस्मा निक्खित्तो। एवं इध सासने, लोके वा चेतोपदोसहेतु च पन एकच्चे सत्ता पुग्गला कायस्स भेदा परं मरणा अपायं दुग्गतिं विनिपातं उपपज्जन्तीति पजानामीति। एतमत्थं भगवा अवोच। तत्थ तस्मिं सुत्ते एतं ‘‘पदुट्ठचित्तं ञत्वान…पे॰… निरयं सो उपपज्जती’’ति गाथावचनं इति एवं वुच्चति।&lt;br&gt;&#xA;सत्था इध सासने, लोके वा पदुट्ठचित्तं एकच्चं पुग्गलं ञत्वान भिक्खूनं सन्तिके एतमत्थं ब्याकासि। इमम्हि इमस्मिं समये अयं पुग्गलो चे कालं कयिराथ, एवं सति पदुट्ठचित्तसमङ्गी हि निरयस्मिं उपपज्जेय्य, पुग्गलस्स चित्तं पदूसितं हि यस्मा होति, तस्मा उपपज्जेय्य, चेतोपदोसहेतु सत्ता दुग्गतिं गच्छन्ति आभतं वत्थुं निक्खिपेय्य यथा, एवमेवं तथाविधो दुप्पञ्ञो सो पदोसचित्तो पुग्गलो कायस्स भेदा परं मरणा निरयं उपपज्जतीति अयम्पि अत्थो भगवता वुत्तो, इति मे मया सुतन्ति योजना।&lt;br&gt;&#xA;‘‘सचे भायथ दुक्खस्स, सचे वो दुक्खमप्पियम्।&lt;br&gt;&#xA;माकत्थ पापकं कम्मं, आवि वा यदि वा रहो॥&lt;br&gt;&#xA;‘‘सचे च पापकं कम्मं, करिस्सथ करोथ वा।&lt;br&gt;&#xA;न वो दुक्खा पमुत्यत्थि, उपेच्चपि पलायत’’न्ति॥ –&lt;br&gt;&#xA;इदं सुत्तम्पि संकिलेसभागियं सुत्तं नाम। सप्पुरिसा तुम्हे दुक्खस्स जातिदुक्खजरादुक्खब्याधिदुक्खमरणदुक्खअपायदुक्ख- अतीतवट्टमूलकदुक्खअनागतवट्टमूलकदुक्खपच्चुप्पन्नाहारमूलकदुक्खाति अट्ठविधस्स दुक्खस्स सचे भायथ, वो तुम्हेहि दुक्खं तथा अट्ठविधं दुक्खं सचे अप्पियं, एवं सति आवि वा यदि रहो वा पापकं कम्मं माकत्थ मा अकत्थ। सप्पुरिसा तुम्हे आवि वा यदि रहो वा पापकं कम्मं सचे करिस्सथ वा सचे करोथ वा, एवं सति उपेच्चपि सञ्चिच्चापि पलायतं पलायन्तानं वो तुम्हाकं दुक्खा अट्ठविधा दुक्खतो पमुत्ति मुच्चनं नत्थेवाति योजना।&lt;br&gt;&#xA;‘‘अधम्मेन धनं लद्धा, मुसावादेन चूभयम्।&lt;br&gt;&#xA;ममेति बाला मञ्ञन्ति, तं कथं नु भविस्सति॥&lt;br&gt;&#xA;‘‘अन्तराया सु भविस्सन्ति, सम्भतस्स विनस्सति।&lt;br&gt;&#xA;मता सग्गं न गच्छन्ति, ननु एत्तावता हता’’ति॥ –&lt;br&gt;&#xA;इदं सुत्तम्पि संकिलेसभागियं सुत्तं नाम। ये बाला अधम्मेन च मुसावादेन च धनं सविञ्ञाणाविञ्ञाणं सब्बं लभितब्बं धनं लद्धा उभयं धनं ‘‘मम धन’’न्ति मञ्ञन्ति, तेसं बालानं तं उभयं धनं कथं केन नु पकारेन भविस्सति, अधम्मेन सम्भतत्ता चिरट्ठितिकं न होति। अन्तराया राजन्तरायादयो अन्तराया तेसं बालानं भविस्सन्ति। येन अधम्मवोहारादिकेन यं धनं सम्भतं, अस्स अधम्मवोहारादिकस्स तं सम्भतं धनं विनस्सति। मता मरन्ता ते बाला सग्गं सुगतिं न गच्छन्ति। सुगति हि सोभनेहि भोगेहि अग्गोति ‘‘सग्गो’’ति अधिप्पेता । एत्तावता एत्तकेन दिट्ठधम्मिकसम्परायिकानं अत्तहितानं हायनेन ते बाला हता विनट्ठा भवन्ति ननूति योजना।&lt;br&gt;&#xA;‘‘कथं खणति अत्तानं, कथं मित्तेहि जीरति।&lt;br&gt;&#xA;कथं विवट्टते धम्मा, कथं सग्गं न गच्छति’’॥&lt;br&gt;&#xA;‘‘लोभा खणति अत्तानं, लुद्धो मित्तेहि जीरति।&lt;br&gt;&#xA;लोभा विवट्टते धम्मा, लोभा सग्गं न गच्छती’’ति॥ –&lt;br&gt;&#xA;इदं सुत्तम्पि संकिलेसभागियं सुत्तं नाम। योजनत्थो पाकटो।&lt;br&gt;&#xA;‘‘चरन्ति बाला दुम्मेधा, अमित्तेनेव अत्तना।&lt;br&gt;&#xA;करोन्ता पापकं कम्मं, यं होति कटुकप्फलं॥&lt;br&gt;&#xA;‘‘न तं कम्मं कतं साधु, यं कत्वा अनुतप्पति।&lt;br&gt;&#xA;यस्स अस्सुमुखो रोदं, विपाकं पटिसेवती’’ति॥ –&lt;br&gt;&#xA;इदं सुत्तम्पि संकिलेसभागियं सुत्तं नाम। दुम्मेधा निप्पञ्ञा बाला अमित्तेन पापकं कम्मं कतं इव, एवं अत्तना कटुकप्फलं यं कम्मं कतं होति, तं पापकं कतं कम्मं करोन्ता चरन्ति। यं कम्मं कत्वा करोन्तो पच्छा अनुतप्पति, तं कतं कम्मं न साधु। यस्स कम्मस्स विपाकं रोदं रुदन्तो अस्सुमुखो पटिसेवति, तं कतं कम्मं न साधूति योजना।&lt;br&gt;&#xA;‘‘दुक्करं दुत्तितिक्खञ्च…पे॰… अवीतरागो’’ति इदं सुत्तम्पि संकिलेसभागियं सुत्तं नाम। सुत्तत्थो अट्ठकथायं वित्थारतो वुत्तो।&lt;br&gt;&#xA;‘‘अप्पमेय्यं पमिनन्तो, कोध विद्वा विकप्पये।&lt;br&gt;&#xA;अप्पमेय्यं पमायिनं, निवुतं तं मञ्ञे अकिस्सव’’न्ति॥ –&lt;br&gt;&#xA;इदं सुत्तम्पि संकिलेसभागियं सुत्तं नाम। इध सासने अप्पमेय्यं अप्पमेय्यगुणं खीणासवं पुग्गलं ‘‘अयं खीणासवो पुग्गलो एत्तकसीलो एत्तकसमाधि एत्तकपञ्ञो’’ति पमिनन्तो को पुथुज्जनो विकप्पये। अप्पमेय्यं खीणासवपुग्गलं पमायिनं पमायन्तं तं पुथुज्जनं अयं निवुतं अवकुज्जपञ्ञं अकिस्सवं अपञ्ञन्ति मञ्ञे मञ्ञामीति योजना।&lt;br&gt;&#xA;‘‘पुरिसस्स हि जातस्स, कुठारी जायते मुखे।&lt;br&gt;&#xA;याय छिन्दति अत्तानं, बालो दुब्भासितं भणं॥&lt;br&gt;&#xA;‘‘न हि सत्थं सुनिसितं, विसं हलाहलं इव।&lt;br&gt;&#xA;एवं विरद्धं पातेति, वाचा दुब्भासिता यथा’’ति॥ –&lt;br&gt;&#xA;इदं सुत्तम्पि संकिलेसभागियं सुत्तं नाम। दुब्भासितं अरियूपवादसङ्खातं फरुसवाचं भणं भणन्तो बालो दुट्ठो पुरिसो याय कुठारीसदिसिया दुब्भासितवाचाय अत्तानं छिन्दति, सा कुठारीसदिसी दुब्भासितवाचा जातस्स पुरिसस्स मुखे जायते जायति, सा दुब्भासितवाचा मुखे जायति इव, एवं सुनिसितं सत्थं मुखे न जायति, यथा हलाहलं विसं मुखे न जायति, दुब्भासिता वाचा अपायेसु विरद्धं पुग्गलं पातेति यथा, एवं सुनिसितं सत्थं अपायेसु न पातेति, हलाहलं विसं अपायेसु न पातेतीति योजना।&lt;br&gt;&#xA;९२.&lt;br&gt;&#xA;‘‘यो निन्दियं पसंसति, तं वा निन्दति यो पसंसियो।&lt;br&gt;&#xA;विचिनाति मुखेन सो कलिं, कलिना तेन सुखं न विन्दति॥&lt;br&gt;&#xA;‘‘अप्पमत्तो अयं कलि, यो अक्खेसु धनपराजयो।&lt;br&gt;&#xA;सब्बस्सापि सहापि अत्तना, अयमेव महन्ततरो कलि।&lt;br&gt;&#xA;यो सुगतेसु मनं पदोसये॥&lt;br&gt;&#xA;‘‘सतं सहस्सानं निरब्बुदानं, छत्तिंसती पञ्च च अब्बुदानि।&lt;br&gt;&#xA;यमरियगरही निरयं उपेति, वाचं मनञ्च पणिधाय पापक’’न्ति॥ –&lt;br&gt;&#xA;इदं सुत्तम्पि संकिलेसभागियं सुत्तं नाम। यो पुग्गलो निन्दियं दुच्चरं दुस्सीलं पुग्गलं पसंसति, सो पसंसको पुग्गलो मुखेन कलिं विचिनाति उपचिनाति, तेन कलिना सुखं न विन्दति। यो सुचारी सीलवा पुग्गलो पसंसियो होति, तं वा सुचारिं वा सीलवन्तं पुग्गलं यो पुग्गलो निन्दति, सो निन्दन्तो पुग्गलो मुखेन कलिं विचिनाति उपचिनाति, तेन कलिना सुखं न विन्दति।&lt;br&gt;&#xA;अत्तना सहापि सब्बस्स धनस्स वसेनपि अक्खेसु यो धनपराजयो भवति, अयं कलि अयं धनपराजयो अप्पमत्तो होति। यो पुग्गलो सुगतेसु मनं पदोसये, तस्स पुग्गलस्स यो कलि भवति, अयमेव कलि महन्ततरो होति।&lt;br&gt;&#xA;कस्मा? वाचञ्च मनञ्च पणिधाय अरियगरही पुग्गलो यं कालं पापकं निरयं उपेति, सो कालो ‘‘सतं सहस्सानं निरब्बुदानञ्च छत्तिंस निरब्बुदानि च पञ्च अब्बुदानि च यस्मिं काले गणीयन्ती’’ति तेन कालेन समो होति, तस्मा महन्ततरो होतीति योजना।&lt;br&gt;&#xA;‘‘यो लोभगुणे अनुयुत्तो…पे॰…&lt;br&gt;&#xA;गच्छसि खो पपतं चिररत्त’’न्ति॥ –&lt;br&gt;&#xA;इदं सुत्तम्पि संकिलेसभागियं सुत्तं नाम। यो पुग्गलो लोभगुणे अनुयुत्तो अनु पुनप्पुनं युत्तो होति, सो पुग्गलो अञ्ञे पुग्गले वचसा परिभासति, अस्सद्धो कदरियो अवदञ्ञू बुद्धानं ओवादञ्ञू न होति, मच्छरी पेसुणियं पेसुणियस्मिं अनुयुत्तो होति।&lt;br&gt;&#xA;मुखदुग्ग मुखविसम विभूत विगतभूत अनरिय भूनहु बुद्धिविनासक पापक दुक्कटकारि पुरिसन्त पुरिसलामक कलि अलक्खि अवजातपुत्त त्वं नेरयिको असि। इध इदानि बहुभाणी मा होहि।&lt;br&gt;&#xA;अहिताय रजं अत्तनि मा आकिरसि मा पक्खिपसि। किब्बिसकारि त्वं सन्ते खीणासवे पुग्गले गरहसि, बहूनि दुच्चरितानि कम्मानि चरसि, चरित्वा त्वं चिररत्तं रचनविरहितं पपतं नरकं निरयं गच्छसि खो एकंसेनाति योजना।&lt;br&gt;&#xA;नानाविधं संकिलेसभागियं सुत्तं आचरियेन निद्धारितं, अम्हेहि च ञातं, ‘‘कतमं वासनाभागियं सुत्त’’न्ति पुच्छितब्बत्ता ‘‘तत्थ कतमं वासनाभागियं सुत्त’’न्तिआदि वुत्तम्। तत्थाति तेसु सोळससु संकिलेसभागियादीसु सुत्तेसु कतमं सुत्तं वासनाभागियं सुत्तं नामाति पुच्छति। ‘‘मनोपुब्बङ्गमा धम्मा…पे॰… छायाव अनपायिनी’’ति इदं वासनाभागे पुञ्ञभागे विसये वाचकञापकभावेन पवत्तनतो वासनाभागियं सुत्तं नाम। अत्थो पाकटो।&lt;br&gt;&#xA;९३. ‘‘महानामो सक्को भगवन्तं एतदवोच…पे॰… अपापिका कालङ्किरिया’’ति इदं सुत्तम्पि वासनाभागे पुञ्ञभागे विसये वाचकञापकभावेन पवत्तनतो वासनाभागियं सुत्तं नाम। अत्थो पाकटो।&lt;br&gt;&#xA;‘‘सुखकामानि भूतानि, यो दण्डेन न हिंसति।&lt;br&gt;&#xA;अत्तनो सुखमेसानो, पेच्च सो लभते सुख’’न्ति॥ –&lt;br&gt;&#xA;इदं सुत्तम्पि वासनाभागियं सुत्तं नाम। अत्थो पाकटो।&lt;br&gt;&#xA;‘‘गुन्नं चे तरमानानं…पे॰… राजा चे होति धम्मिको’’ति इदं सुत्तम्पि वासनाभागियं सुत्तं नाम। अत्थो पाकटो।&lt;br&gt;&#xA;९४. ‘‘भगवा सावत्थियं विहरति…पे॰… एवं पजानाती’’ति इदं सुत्तम्पि वासना…पे॰… सुत्तं नाम। अत्थो पाकटो।&lt;br&gt;&#xA;‘‘कस्मा भगवा जनपदचारिकं चरती’’ति पुच्छेय्य, सत्तहि कारणेहि बुद्धा भगवन्तो जनपदचारिकं चरन्ति। कतमेहि सत्तहि? देसन्तरगतानं वेनेय्यानं विनयनत्थं, तत्र ठितानं उस्सुक्कसमुप्पादनत्थं, सावकानं एकस्मिं ठाने निबद्धवासनिवारणत्थं, अत्तनो च तत्थ निबद्धवासे अनासङ्गदस्सनत्थं, सम्बुद्धवसितट्ठानताय देसानं चेतियभावसम्पादनत्थं, बहूनं सत्तानं दस्सनूपसङ्कमनादीहि पुञ्ञोघप्पसवनत्थं, अवुट्ठिआदिउपद्दवूपसमनत्थञ्चाति इमेहि सत्तहि कारणेहि बुद्धा भगवन्तो जनपदचारिकं चरन्तीति जनपदचरणकारणं वेदितब्बम्।&lt;br&gt;&#xA;‘‘एकपुप्फं चजित्वान, सहस्सं कप्पकोटियो।&lt;br&gt;&#xA;देवे चेव मनुस्से च, सेसेन परिनिब्बुतो’’ति॥ –&lt;br&gt;&#xA;इदं सुत्तम्पि वासनाभागियं सुत्तं नाम। सहस्सं कप्पकोटियोति सहस्सं अत्तभावतो कोटियो।&lt;br&gt;&#xA;‘‘अस्सत्थे हरितोभासे, संविरूळ्हम्हि पादपे।&lt;br&gt;&#xA;एकं बुद्धगतं सञ्ञं, अलभिंहं पतिस्सतो॥&lt;br&gt;&#xA;‘‘अज्ज तिंसं ततो कप्पा, नाभिजानामि दुग्गतिम्।&lt;br&gt;&#xA;तिस्सो विज्जा सच्छिकता, तस्सा सञ्ञाय वासना’’ति॥ –&lt;br&gt;&#xA;इदं सुत्तम्पि वासनाभागियं सुत्तं नाम। हरितोभासेति हरितओभासे। अलभिंहन्ति अहं अलभिम्।&lt;br&gt;&#xA;‘‘पिण्डाय कोसलं पुरं…पे॰… विपाको होति अचिन्तियो’’ति इदं सुत्तम्पि वासनाभागियं सुत्तं नाम। अग्गपुग्गलो अनुकम्पको तण्हानिघातको मुनि सम्बुद्धो पुरेभत्तं पिण्डाय पिण्डं पटिग्गण्हितुं कोसलं पुरं पाविसि।&lt;br&gt;&#xA;यस्स पुरिसस्स हत्थे सब्बपुप्फेहि अलङ्कतो वटंसको पुप्फवटंसकोव अत्थि, सो अयं पुरिसो राजमग्गेन कोसलपुरं पविसन्तं भिक्खुसङ्घपुरक्खतं देवमानुसपूजितं सम्बुद्धं अद्दस, दिस्वा हट्ठो चित्तं पसादेसि; पसादेत्वा सम्बुद्धं उपसङ्कमि।&lt;br&gt;&#xA;उपसङ्कमित्वा सो अयं पसन्नो हुत्वा सुरभिं वण्णवन्तं मनोरमं तं वटंसकं सम्बुद्धस्स सेहि पाणीभि उपनामेसि।&lt;br&gt;&#xA;ततो बुद्धस्स लपनन्तरा लपनस्स वदनस्स अन्तरा अग्गिसिखा वण्णा सहस्सरंसि ओक्का पभा निक्खमि, अब्भा विज्जु निक्खमति इव, एवं आनना सहस्सरंसि निक्खमित्वा आदिच्चबन्धुनो सीसे तिक्खत्तुं पदक्खिणं करित्वान परिवट्टेत्वा मुद्धनि अन्तरधायथ।&lt;br&gt;&#xA;आनन्दो अच्छरियं अब्भुतं लोमहंसनं इदं पाटिहारियं दिस्वा चीवरं एकंसं करित्वा एतं अब्रवि – ‘‘महामुनि, सितकम्मस्स हेतु को? तं हेतुं ब्याकरोहि, धम्मालोको भविस्सती’’ति।&lt;br&gt;&#xA;यस्स भगवतो सब्बधम्मेसु ञाणं सदा पवत्तति, कङ्खावितरणो मुनि सो भगवा कङ्खिं वेमतिकं आनन्दं थेरं एतं अब्रवि। आनन्द, यो सोपुरिसो मयि चित्तं पसादयि, सो पुरिसो चतुरासीतिकप्पानि दुग्गतिं न गमिस्सति, देवेसु देवसोभग्गं दिब्बं रज्जं पसासित्वा मनुजेसु रट्ठे सकलरट्ठे मनुजिन्दो राजा भविस्सति। सो पुरिसो चरिमं पब्बजित्वा, धम्मतं सच्छिकत्वा च धुतरागो वटंसको नाम पच्चेकबुद्धो भविस्सति।&lt;br&gt;&#xA;तथागते वा सम्मासम्बुद्धे वा पच्चेकसम्बुद्धे वा तस्स तथागतस्स सावके वा चित्ते पसन्नम्हि दक्खिणा अप्पका नाम नत्थि।&lt;br&gt;&#xA;बुद्धा एवं एत्तकाति अचिन्तिया भवन्ति। बुद्धधम्मा बुद्धगुणा एवं एत्तकाति अचिन्तिया भवन्ति, अचिन्तिये पसन्नानं विपाको पुञ्ञविपाको एवं एत्तकोति अचिन्तियो होतीति एतं अब्रवीति योजना।&lt;br&gt;&#xA;९६. ‘‘इधाहं , भिक्खवे, एकच्चं पुग्गलं…पे॰… अयम्पि अत्थो वुत्तो भगवता इति मे सुत’’न्ति इदं सुत्तम्पि वासनाभागियं सुत्तं नाम। भिक्खवे, इध इमस्मिं सासने अहं एकच्चं पुग्गलं एवं मम चेतसा एकच्चस्स पुग्गलस्स चेतो चित्तं परिच्च बुद्धचक्खुना एवं पजानामि, यथा येन पकारेन अयं पुग्गलो यञ्च दानादिपटिपदं पटिपन्नो, यञ्च दस्सनादिमग्गं समारुळ्हो हुत्वा तं पटिपदं, मग्गञ्च इरियति पवत्तेति, इमम्हि इमस्मिञ्च समये अयं पुग्गलो चे कालं करेय्य, एवं सति आभतं वत्थुं निक्खिपति यथा, एवं ताय पटिपदाय तेन मग्गेन सग्गे अत्तनिक्खित्तो भवे। तं किस्स हेतु? भिक्खवे, अस्स पुग्गलस्स चित्तं हि यस्मा पसन्नं पसादितं, तस्मा निक्खित्तो भवे। इध सासने, लोके वा एकच्चे सत्ता पुग्गला कायस्स भेदा परं मरणा सुगतिं सग्गं लोकं चेतोपसादहेतु खो पन उपपज्जन्तीति एवं अहं पजानामीति भगवा एतमत्थं अवोच। तत्थ तस्मिं अत्थे सङ्गहवसेन पवत्तं एतं ‘‘पसन्नचित्तं ञत्वान…पे॰… सग्गं सो उपपज्जती’’ति गाथावचनं वुच्चति। अयम्पि अत्थो भगवता वुत्तो, इति मे मया सुतन्ति योजना।&lt;br&gt;&#xA;‘‘सुवण्णच्छदनं नावं…पे॰… एतादिसं कतपुञ्ञा लभि’’न्ति इदं सुत्तम्पि वासनाभागियं सुत्तं नाम। नारि देवधीता सुवण्णच्छदनं सुवण्णालङ्कारेहि छादितं नावं आरुय्ह तिट्ठसि, पोक्खरणिं देवपोक्खरणिं ओगाहसि, पदुमं पाणिना छिन्दसि।&lt;br&gt;&#xA;देवते केन कम्मेन ते तव तादिसो वण्णो तादिसो आनुभावो तादिसी जुति भवति, देवते ते तव ये केचि भोगा मनसा इच्छिता भवन्ति, ते भोगा च केन कम्मेन उप्पज्जन्ति। देवते मे पुच्छिता त्वं संस संसाहि इदं सब्बं किस्स कम्मस्स च फलन्ति सक्को पुच्छति।&lt;br&gt;&#xA;देवराजेन पुच्छिता सा देवधीता अत्तमना हुत्वा पञ्हं पुट्ठा सक्कस्स ब्याकासि। देवराजा अद्धानं दीघमग्गं पटिपन्ना अहं यसस्सिनो कस्सपस्स भगवतो मनोरमं थूपं अद्दस्सं, दिस्वा तत्थ थूपे चित्तं पसादेसिम्। पसन्नाहं सेहि पाणीहि पदुमपुप्फेहि पूजेसिम्। तस्सेव कम्मस्स इदं सब्बं फलं विपाको भवे। कतपुञ्ञाहं एतादिसं फलं अलभिन्ति सक्कस्स ब्याकासि। इति मे सुतन्ति महामोग्गल्लानो वदतीति योजना।&lt;br&gt;&#xA;‘‘यथानिद्धारितसुत्तानियेव वासनाभागियसुत्तानि परिपुण्णानी’’ति वत्तब्बत्ता ‘‘दानकथा सीलकथा सग्गकथा पुञ्ञकथा पुञ्ञविपाककथाति इदं वासनाभागिय’’न्तिआदि वुत्तम्। तत्थ याय देसनाय दानञ्च दानफलञ्च दस्सितं, सा देसना दानकथा नाम। याय देसनाय सीलञ्च सीलफलञ्च दस्सितं, सा देसना सीलकथा नाम। याय देसनाय सग्गा च सग्गेसु निब्बत्तापकञ्च कम्मं दस्सितं, सा सग्गकथा नाम। याय देसनाय दानसीलभावनादिवसेन दसविधं पुञ्ञकम्मं दस्सितं, सा पुञ्ञकथा नाम। याय देसनाय तादिसस्स पुञ्ञकम्मस्स विविधो अयं विपाको इमस्स पुञ्ञस्स विपाकोति नियमेत्वा दस्सितो, सा पुञ्ञविपाककथा नाम।&lt;br&gt;&#xA;दसबलधरानं सम्मासम्बुद्धानं उद्दिस्सकतेसु सरीरधातुं अब्भन्तरे ठपेत्वा पंसूहि कतेसु थूपेसु ये नरा पसन्ना, ते नरा तत्थ थूपे कारं पुञ्ञं कत्वा सग्गेसु उप्पज्जित्वा पमोदन्तीति योजना। इदं सुत्तं वा…पे॰… सुत्तम्।&lt;br&gt;&#xA;९७. देवपुत्तसरीरवण्णा देवपुत्तसरीरसदिसवण्णा सुभगसण्ठिति सोभग्गयुत्तसण्ठाना सब्बे जना उदकेन पंसुं तेमेत्वा थूपं वड्ढेथ, सो अयं थूपो कस्स पुग्गलस्स थूपोति पुच्छति।&lt;br&gt;&#xA;सुगत्ते सुन्दरगत्ते देवते तस्मिं थूपे पसन्ना इमे देवमनुजा कारं पुञ्ञं करोन्ता हुत्वा जरामरणतो पमुच्चरे। सो अयं थूपो महेसिनो दसबलधम्मधारिनो सुगतस्स थूपोति वेदितब्बोति आहाति योजना। इदं सुत्तं वा…पे॰… सुत्तम्।&lt;br&gt;&#xA;याहं या अहं महेसिनो थूपं चत्तारि उप्पलानि च मालञ्च अभिरोपयिं, तेन मया कतं तं पुञ्ञं उळारं वत आसि अहोसि। ततो कप्पतो अज्ज कप्पा तिंसं धरन्ति सत्थुनो थूपं पूजेत्वा तत्तकानि दुग्गतिं न जानामि, विनिपातं न गच्छामीति योजना। इदं सुत्तं वा…पे॰… सुत्तम्।&lt;br&gt;&#xA;अहं बात्तिंसलक्खणधरस्स बात्तिंसलक्खणधरेन सम्पन्नस्स विजितविजयस्स लोकनाथस्स थूपं अपूजेसिं, पूजेत्वा सतसहस्सं कप्पे आयुकप्पे पमुदितो आसिम्। मया यं पुञ्ञं पसुतं, तेन पुञ्ञेन विनिपातं अनागन्तुन अनागन्त्वा देवसोभग्गं सम्पत्तिं च देवरज्जानि च तानि अकारिम्। अथ वा देवसोभग्गञ्च मया कारितं, रज्जानि च मया कारितानि।&lt;br&gt;&#xA;अदन्तदमकस्स सासने यं चक्खु पञ्ञाचक्खु पणिहितं, तथा चित्तं यं विमुत्तचित्तं पणिहितं, तं सब्बं पञ्ञाचक्खु विमुत्तचित्तं मे मया लद्धं, अहं विधुतलतासङ्खाततण्हा हुत्वा विमुत्तचित्ता फलविमुत्तचित्तसम्पन्ना अम्हीति अवोचाति योजना। इदं सुत्तं वा…पे॰… सुत्तम्।&lt;br&gt;&#xA;९८. विमुत्तचित्ते फलविमुत्तचित्तसम्पन्ने अखिले पञ्चचेतोखीलरहिते अनासवे अरणविहारिम्हि अरणविहारसीले असङ्गमानसे अलग्गमानसे पच्चेकबुद्धस्मिं सामाकपत्थोदनमत्तमेव दक्खिणं अदासिम्।&lt;br&gt;&#xA;तस्मिं पच्चेकबुद्धे उत्तमं धम्मं पच्चेकबोधिधम्मं ओकप्पयिं ‘‘सो उत्तमो धम्मो अत्थी’’ति सद्दहिम्। एवं अरियविहारेन विहारीहि पच्चेकबुद्धेहि मे मम सङ्गमो कतो सिया भवे, कुदासुपि च अहं अपेक्खवा मा भवेय्यन्ति मानसं तस्मिञ्च धम्मे पणिधेसिं ‘‘इमिना पच्चेकबुद्धेन लद्धधम्मं अहम्पि सच्छिकरेय्य’’न्ति चित्तं पणिदहिम्।&lt;br&gt;&#xA;तस्सेव पच्चेकबुद्धे कतस्सेव कम्मस्स विपाकतो अहं दीघायुकेसु अममेसु ‘‘मम परिग्गहो’’ति परिग्गहाभावेन अपरिग्गहेसु विसेसगामीसु अहीनगामीसु कुरूसु उत्तरकुरूसु पाणीसु सत्तेसु सहस्सक्खत्तुं उपपज्जथ उपपज्जिम्।&lt;br&gt;&#xA;तस्सेव कम्मस्स विपाकतो विचित्रमालाभरणानुलेपीसु यसस्सीसु परिवारवन्तेसु तिदसो देवो अहं विसिट्ठकायूपगतो हुत्वा सहस्सक्खत्तुं उपपज्जथ।&lt;br&gt;&#xA;तस्सेव कम्मस्स विपाकतो अहं विमुत्तचित्तो अखीलो अनासवो हुत्वा हिताहितासीहि कुसलाकुसलवीतिवत्तेहि अन्तिमदेहधारिभि इमेहि पच्चेकबुद्धेहि, बुद्धसावकेहि वा मे मम समागमो आसि।&lt;br&gt;&#xA;‘‘सीलवतो यं इच्छितं, तं समिज्झते’’ति इमं वचनं तथागतो जिनो पच्चक्खं कत्वा अवच खो, यथा यथा येन येन पकारेन मे मनसा विचिन्तितं, तथा तथा तेन तेन पकारेन समिद्धं भवति। अयं भवो अन्तिमो भवोति योजना। इदं सुत्तं वा…पे॰… सुत्तम्।&lt;br&gt;&#xA;एकतिंसम्हि कप्पम्हि जिनो अनेजो अनन्तदस्सी ‘‘सिखी’’ति इतिनामको उप्पज्जि। तस्सापि भगवतो राजा भाता सिखिद्धे च सिखी इतिनामके बुद्धे च तस्स भगवतो धम्मे च अभिप्पसन्नो लोकविनायकम्हि परिनिब्बुते सति देवातिदेवस्स नरुत्तमस्स महेसिनो विपुलं महन्तं समन्ततो गावुतिकं थूपं अकासिम्।&lt;br&gt;&#xA;तस्मिं थूपे बलिं पूजाबलिं अभिहारी मनुस्सो जातिसुमनं पग्गय्ह पहट्ठो पूजेसि। अस्स मनुस्सस्स एकं पुप्फं वातेन पहरितं हुत्वा पतितम्। अहं तं पतितं एकं पुप्फं गहेत्वा तस्सेव पुप्फसामिकस्स अदासिम्।&lt;br&gt;&#xA;सो मनुस्सो पुप्फसामिको अभिप्पसन्नचित्तो हुत्वा मं ‘‘त्वमेव एतं एकं पुप्फं पूजा’’ति अदासि। ददासीति एत्थ द-कारो आगमो। अहं तं एकं पुप्फं गहेत्वा बुद्धं बुद्धगुणं पुनप्पुनं अनुस्सरन्तो यस्मिं कप्पे अभिरोपयिं, ततो कप्पतो अज्ज कप्पा तिंसं अहेसुम्। तेसु कप्पेसु दुग्गतिं नाभिजानामि, विनिपातञ्च न गच्छामि, इदं फलं थूपपूजाय फलन्ति अवोचाति योजना। इदं सुत्तं वा…पे॰… सुत्तम्।&lt;br&gt;&#xA;ब्रह्मदत्तस्स ब्रह्मदत्तनामकस्स राजिनो कपिलं नाम नगरं सुविभत्तं भागतो सुट्ठु विभत्तं, महापथं महापथसम्पन्नं आकिण्णं, नानाजातिकेहि मनुस्सेहि परिपुण्णं, इद्धं फीतञ्च आसि।&lt;br&gt;&#xA;पञ्चालानं तत्थ पुरुत्तमे अहं कुम्मासं विक्किणिं, सो अहं यसस्सिनं उपरिट्ठं उपसमीपे ठितं अरिट्ठं नाम सम्बुद्धं पच्चेकबुद्धं अद्दसिं, दिस्वा हट्ठो चित्तं पसादेत्वा नरुत्तमं अरिट्ठं मे गेहस्मिं यं धुवभत्तं विज्जथ विज्जि, तेन धुवभत्तेन निमन्तेसिम्।&lt;br&gt;&#xA;यतो च यस्मिं काले च कत्तिको यस्सं पन्नरसीपुण्णो, सा पुण्णमासी पन्नरसी उपट्ठिता, ततो च तस्मिं काले च अहं नवं दुस्सयुगं गय्ह अरिट्ठस्स अरिट्ठनामकस्स पच्चेकबुद्धस्स उपनामेसिम्।&lt;br&gt;&#xA;नरुत्तमो अनुकम्पको कारुणिको तण्हानिघातको मुनि पच्चेकबुद्धो पसन्नचित्तं मं ञत्वान पटिग्गण्हि।&lt;br&gt;&#xA;अहं कल्याणं बुद्धवण्णितं कम्मं करित्वान देवे च मनुस्से च सन्धावित्वा ततो चुतो बाराणसियं नगरे अड्ढे कुलस्मिं सेट्ठिस्स एकपुत्तको उप्पज्जिं, पाणेहि च पियतरो आसिम्।&lt;br&gt;&#xA;ततो च तस्मिं काले विञ्ञुतं पत्तो हुत्वा देवपुत्तेन चोदितो अहं पासादा ओरुहित्वान सम्बुद्धं भगवन्तं गोतमं उपसङ्कमिम्।&lt;br&gt;&#xA;सो सम्बुद्धो भगवा गोतमो अनुकम्पाय मे धम्मं अदेसेसि। दुक्खं दुक्खसच्चञ्च दुक्खसमुप्पादं समुदयसच्चञ्च दुक्खस्स अतिक्कमं निरोधसच्चञ्च अरियं अट्ठङ्गिकं दुक्खूपसमगामिनं मग्गं मग्गसच्चञ्च इति चत्तारि सच्चानि देसितानि, तदुप्पादकं धम्मं मुनि भगवा गोतमो अदेसयि।&lt;br&gt;&#xA;अहं तस्स भगवतो गोतमस्स वचनं सुत्वा सासने रतो हुत्वा विहरिं, अहं रत्तिन्दिवं अतन्दितो हुत्वा समथं पटिविज्झिम्।&lt;br&gt;&#xA;अज्झत्तञ्च ये आसवा, बहिद्धा च ये आसवा मग्गेन समुच्छिन्ना आसुं, सब्बे ते आसवा मे मम विज्जिंसु, पुन न च उप्पज्जरे।&lt;br&gt;&#xA;दुक्खं ‘‘परियन्तकतं यस्स दुक्खस्सा’’ति परियन्तकतं आसि, अयं समुस्सयो जातिमरणसंसारो चरिमो अन्तिमो आसि, इदानि इमस्स अत्तभावस्स अनन्तरं पुनब्भवो मम नत्थीति अवोचाति योजना। यं नानाविधं वासनाभागियं सुत्तं उदाहरणवसेन निद्धारितं, इदं नानाविधं सुत्तं वासनाभागे पुञ्ञकोट्ठासे विसये वाचकञापकभावेन पवत्तनतो वासनाभागियं सुत्तं नाम।&lt;br&gt;&#xA;नानाविधं वासनाभागियं सुत्तं आचरियेन निद्धारितं, अम्हेहि च ञातं, ‘‘कतमं निब्बेधभागियं सुत्त’’न्ति पुच्छितब्बत्ता ‘‘तत्थ कतमं निब्बेधभागियं सुत्त’’न्तिआदि वुत्तम्। तत्थ तेसु सोळससु संकिलेसभागियादीसु सुत्तेसु कतमं सुत्तं निब्बेधभागियं सुत्तं नामाति पुच्छति।&lt;br&gt;&#xA;उद्धं ब्रह्मलोके अधो कामावचरे भवे सब्बधि सब्बेसु भवेसु विप्पमुत्तो अरहा ‘‘अयं नाम धम्मो अहं अस्मी’’ति अनानुपस्सी, एवं विमुत्तो अरहा अतिण्णपुब्बं ओघं अपुनब्भवाय उदतारि उत्तिण्णोति योजना। इदं सुत्तं निब्बेधभागे सेक्खधम्मे विसये वाचकञापकभावेन पवत्तनतो निब्बेधभागियं सुत्तं नाम।&lt;br&gt;&#xA;‘‘एत्तकमेवा’’ति वत्तब्बत्ता ‘‘सीलवतो’’तिआदि वुत्तम्। आनन्द, सीलवतो पुग्गलस्स ‘‘किन्ति मे मम अविप्पटिसारो जायेय्य पवत्तेय्या’’ति चेतना न करणीया न कातब्बा। आनन्द, सीलवतो अविप्पटिसारो यं जायेय्य पवत्तेय्य, एसा अविप्पटिसारस्स जायना पवत्तना धम्मता भवति। आनन्द, अविप्पटिसारिना पुग्गलेन ‘‘किन्ति मे मम पामोज्जं जायेय्य पवत्तेय्या’’ति चेतना न करणीया, आनन्द, अविप्पटिसारिनो पुग्गलस्स पामोज्जं यं जायेय्य पवत्तेय्य, एसा पामोज्जस्स जायना पवत्तना धम्मता। सेसेसुपि इमस्स योजनानयानुसारेन योजनानयो गहेतब्बो। इदं सुत्तम्पि निब्बेधभागियं सुत्तं नाम।&lt;br&gt;&#xA;आतापिनो किलेसानं आतापेन सम्मप्पधानेन समन्नागतस्स झायतो झायन्तस्स ब्राह्मणस्स बाहितपापस्स खीणासवस्स धम्मा अनुलोमपच्चयाकारपटिवेधसाधका बोधिपक्खियधम्मा यदा यस्मिं काले हवे एकन्तेन पातुभवन्ति उप्पज्जन्ति। अथ वा धम्मा चतुअरियसच्चधम्मा पातुभवन्ति पकासयन्ति अभिसमयवसेन पाकटा होन्ति। अथ वा पातुभवनकाले अस्स आतापिनो झायतो ब्राह्मणस्स खीणासवस्स सब्बा कङ्खा वपयन्ति अपगच्छन्ति निरुज्झन्ति। कस्मा? सहेतुधम्मं अविज्जादिकेन हेतुना सह पवत्तं सङ्खारादिकं सुखेन असम्मिस्सं दुक्खक्खन्धधम्मं यतो यस्मा पजानाति अञ्ञासि पटिविज्झति , ततो तस्मा वपयन्ति अपगच्छन्ति निरुज्झन्तीति योजना। इदं सुत्तं निब्बेधभागियं सुत्तं नाम।&lt;br&gt;&#xA;दुतियगाथायं पन पच्चयानं खयं खयसङ्खातं निब्बानं यतो यस्मा अवेदि अञ्ञासि पटिविज्झि, ततो तस्मा सब्बापि कङ्खा वपयन्तीति योजना। इदं सुत्तं निब्बेधभागियं सुत्तम्।&lt;br&gt;&#xA;तिस्स, त्वं किं नु कुज्झसि? मा कुज्झि, तिस्स, ते तव अक्कोधो अकुज्झनं वरं उत्तमं, हि सच्चं, तिस्स, तया कोधमानमक्खविनयत्थं ब्रह्मचरियं वुस्सति नूति भगवा अवोचाति योजना।&lt;br&gt;&#xA;आरञ्ञं आरञ्ञकं पंसुकूलिकं अञ्ञातुञ्छेन अञ्ञातअनभिलक्खितघरपटिपाटिया ठत्वा उञ्छेन पिण्डपातचरणवीरियेन लद्धेन मिस्सकभोजनेन यापेन्तं नन्दं कदा काले अहं पस्सेय्यन्ति अवोचाति योजना। इदं सुत्तं निब्बेधभागियं सुत्तम्।&lt;br&gt;&#xA;गोतम , किंसु कतमं छेत्वा वधित्वा वधन्तो कोधपरिळाहेन अपरिदय्हमानो हुत्वा सुखं सेति सयति, किंसु कतमं छेत्वा वधित्वा वधन्तो कोधविनासेन विनट्ठदोमनस्सो हुत्वा न सोचति, गोतम, त्वं किस्स एकधम्मस्स वधं वधनं रोचेसीति ब्राह्मणो पुच्छति।&lt;br&gt;&#xA;ब्राह्मण, कोधं कुज्झनं छेत्वा वधित्वा वधन्तो कोधपरिळाहेन अपरिदय्हमानो हुत्वा सुखं सेति सयति, कोधं कुज्झनं छेत्वा वधित्वा वधन्तो कोधविनासेन विनट्ठदोमनस्सो हुत्वा न सोचति, विसमूलस्स विससदिसस्स दुक्खस्स मूलभूतस्स मधुरग्गस्स मधुरसङ्खातस्स सुखपरियोसानस्स कोधस्स कुज्झनस्स वधं वधनं अरिया बुद्धादयो पुग्गला पसंसन्ति। हि सच्चं तं कोधं कुज्झनं छेत्वा वधित्वा वधन्तो कोधविनासेन विनट्ठदोमनस्सो हुत्वा सेति सयतीति योजना। मधुरग्गस्साति च मधुरं चेतसिकसुखं अस्सादअग्गं परियोसानं अस्स कोधस्साति मधुरग्गोति समासो वेदितब्बो। कुज्झन्तस्स हि अक्कोसित्वा परिभासित्वा पहरित्वा परियोसाने चेतसिकसुखस्सादो उप्पज्जतीति। इदं सुत्तं निब्बेधभागियं सुत्तम्।&lt;br&gt;&#xA;गोतम, हनन्तो धीरो उप्पतितं किंसु कतमं हने हनेय्य। विनोदेन्तो धीरो जातं किंसु कतमं विनोदये विनोदयेय्य। पजहन्तो धीरो किं च कतमं पजहे पजहेय्य। धीरस्स किस्स धम्मस्स अभिसमयो सुखोति देवता पुच्छति।&lt;br&gt;&#xA;देवपुत्त, हनन्तो धीरो उप्पतितं कोधं कुज्झनं हने हनेय्य। विनोदेन्तो धीरो जातं रागं विनोदये विनोदयेय्य। पजहन्तो धीरो अविज्जं पजहे पजहेय्य। सच्चधम्मस्स अभिसमयो सुखोति भगवा अवोचाति योजना। इदं सुत्तं निब्बेधभागियं सुत्तम्।&lt;br&gt;&#xA;१०१. भगवा सत्तिया ओमट्ठो उपरितो याव हेट्ठा विद्धो पुरिसो सत्तिप्पहानाय वीरियं आरभति विय, अग्गिना मत्थके डय्हमानो आदित्तसिरो पुरिसो अग्गिनिब्बापनत्थाय वीरियं आरभति इव, एवं कामरागेन डय्हमानो भिक्खु कामरागप्पहानाय कामरागविक्खम्भनाय अप्पमत्तो वायममानो सतो सतिसम्पन्नो हुत्वा परिब्बजे विहरेय्याति देवता कथेसि।&lt;br&gt;&#xA;भगवा पन ‘‘समुच्छेदप्पहानाय वीरियं आरभीयती’’ति दस्सेतुं ‘‘सत्तिया विय ओमट्ठो’’तिआदिमाह। देवपुत्त, सत्तिया ओमट्ठो पुरिसो सत्तिप्पहानाय वीरियं आरभति विय, अग्गिना मत्थके डय्हमानो आदित्तसिरो पुरिसो अग्गिनिब्बापनत्थाय वीरियं आरभति इव, एवं सक्कायदिट्ठिया अभिभूतो भिक्खु सक्कायदिट्ठिया पहानाय मग्गेन समुच्छेदप्पहानाय अप्पमत्तो वायममानो सतो सतिसम्पन्नो हुत्वा परिब्बजे विहरेय्याति भगवा अवोचाति योजना। इदं सुत्तं निब्बेधभागियं सुत्तं नाम।&lt;br&gt;&#xA;सब्बे निचया भोगा खयन्ता खयपरियोसाना भवन्ति, सब्बे समुस्सया धम्मा पतनन्ता पतनपरियोसाना भवन्ति, सब्बेसं सत्तानं मरणमागम्म सब्बेसं सत्तानं जीवितं अद्धुवं भवति, इति एतं वुत्तप्पकारं भयं भयहेतुं मरणं सम्मुतिमरणं अपेक्खमानो पण्डितो सुखावहानि दिट्ठधम्मिकसम्परायिकसुखावहानि पुञ्ञानि दानसीलभावनामयपुञ्ञानि कयिराथाति देवता अवोच।&lt;br&gt;&#xA;देवपुत्त, सब्बे निचया भोगा खयन्ता खयपरियोसाना, सब्बे समुस्सया धम्मा पतनन्ता पतनपरियोसाना, सब्बेसं सत्तानं मरणमागम्म सब्बेसं सत्तानं जीवितं अद्धुवं, इति एतं वुत्तप्पकारं भयं भयहेतुं मरणं अपेक्खमानो सन्तिपेक्खो सब्बसङ्खारुपसमं निब्बानं अपेक्खमानो पण्डितो लोकामिसं कामगुणं पजहे पजहेय्याति भगवा अवोचाति योजना। इदं सुत्तं निब्बेधभागियं सुत्तं नाम।&lt;br&gt;&#xA;माविध येसं मुनीनं चित्तं झानरतं झाने रतं होति, ते मुनयो सुखं सयन्ति न सोचन्ति। पञ्ञवा मग्गपञ्ञवा सुसमाहितो आरद्धवीरियो पहितत्तो निब्बानं पेसितचित्तो पुग्गलो दुत्तरं ओघं संसारोघं तरति।&lt;br&gt;&#xA;कामसञ्ञाय विरतो विगतचित्तो यो खीणासवो सब्बसंयोजनातीतो अरहत्तमग्गेन सब्बे संयोजने अतीतो नन्दिभवपरिक्खीणो अहोसि, सो खीणासवो गम्भीरे संसारण्णवे न सीदतीति योजना। नन्दिसङ्खाता तण्हा च कामभवरूपभवअरूपभवा च नन्दिभवा, नन्दिभवा परिक्खीणा यस्स खीणासवस्साति नन्दिभवपरिक्खीणोति समासो वेदितब्बो। इदं सुत्तं निब्बेधभागियं सुत्तं नाम।&lt;br&gt;&#xA;अरहतं अरहन्तानं बुद्धपच्चेकबुद्धसावकानं धम्मं सुचरितादिभेदञ्च सत्ततिंसबोधिपक्खियभेदञ्च धम्मं यो पण्डितो सद्दहानो सद्दहन्तो हुत्वा निब्बानप्पत्तिया अप्पमत्तो विचक्खणो हुत्वा सुस्सूसं सुस्सूसन्तो भवे, सो पण्डितो पञ्ञं लोकियलोकुत्तरपञ्ञं लभते लभति।&lt;br&gt;&#xA;यो वीरियवा पुग्गलो पतिरूपदेसकारी देसकालादीनि अहापेत्वा लोकियलोकुत्तरधम्मपतिरूपं अधिगमूपायं करोति, धुरवा चेतसिकवीरियेन अनिक्खित्तधुरो उट्ठाता कायिकवीरियवसेन उट्ठानसम्पन्नो होति, सो वीरियवा पुग्गलो धनं लोकियलोकुत्तरधनं विन्दते अधिगच्छति। सच्चेन वचीसच्चेन च परमत्थसच्चेन च बुद्धादिको सच्चधम्मे ठितो सप्पुरिसो कित्तिं पप्पोति। ददं ददन्तो यं किञ्चि इच्छितं पत्थितं चतुसङ्गहवत्थुं ददन्तो सङ्गहन्तो सप्पुरिसो मित्तानि एकन्तमित्तानि गन्थति सम्पादेति, एवं चतूहि सच्चधम्मधितिचागेहि समन्नागतो सो सप्पुरिसो अस्मा लोका परं लोकं पेच्च गन्त्वा एकन्तेन सोककारणस्स अभावतो न सोचतीति योजना।&lt;br&gt;&#xA;गोतम, सब्बगन्थप्पहीनो तीहि भवेहि विप्पमुत्तो सतो सतिसम्पन्नो त्वं, समणो, अञ्ञं देवमनुस्सादिकं यं अनुसाससि यं अनुसासनं करोसि, तं अनुसासनं सब्बगन्थप्पहीनस्स तीहि भवेहि विप्पमुत्तस्स समणस्स ते तव न साधूति सक्कनामको मारपक्खिको यक्खो गाथाय अज्झभासि।&lt;br&gt;&#xA;‘‘सक्क सक्कनामक यक्ख अनुकम्पितेन पुरिसेन सद्धिं येन केनचि वण्णेन कारणेन संवासो एकस्मिं ठाने सहवासो जायति, तं अनुकम्पितब्बं सहवासगतं पुरिसं सप्पञ्ञो मनसा अनुकम्पितुं न अरहति अनुकम्पितुंयेव अरहति। या अनुकम्पा करुणा, या अनुद्दया मेत्ता, मुदिता च उप्पन्ना, ताय अनुकम्पाय करुणाय, ताय अनुद्दयाय मेत्ताय मुदिताय च समुस्साहितेन पसन्नेन मनसा यो सप्पञ्ञो सप्पुरिसो अञ्ञं देवमनुस्सादिकं यं अनुसासति यं अनुसासनं करोति, सो सप्पञ्ञो सप्पुरिसो तेन अनुसासनेन संयुत्तो कामच्छन्दादीनं संयोजनानं वसेन अननुलोमसंयोगेन संयुत्तो न होतीति भगवा अवोचाति योजना।&lt;br&gt;&#xA;१०२. समण , रागो च दोसो च इमे द्वे धम्मा कुतोनिदाना, किंनिदाना, किंपच्चया भवन्ति, अरति च रति च लोमहंसो च इमे तयो कुतोजा कुतो भवन्ति? कुमारका धङ्कं काकं गहेत्वा पादे दीघसुत्तकेन बन्धित्वा सुत्तकोटिं अङ्गुलियं वेठेत्वा ओसजन्ति इव, एवं मनोवितक्का कुतो समुट्ठाय चित्तं ओसजन्तीति सूचिलोमयक्खो भगवन्तं पुच्छि।&lt;br&gt;&#xA;रागो च दोसो च इमे द्वे धम्मा इतोनिदाना इतो अत्तभावतो निदाना जायन्ति; अरति च रति च लोमहंसो च इमे तयो इतोजा इतो अत्ततो भवन्ति; कुमारका धङ्कं काकं गहेत्वा पादे दीघसुत्तकेन बन्धित्वा सुत्तकोटिं अङ्गुलियं वेठेत्वा ओसजन्ति इव, एवं मनोवितक्का इतो अत्तभावतो समुट्ठाय चित्तं ओसजन्ति।&lt;br&gt;&#xA;निग्रोधस्स खन्धजा पारोहा साखासु जायन्ति इव, वने रुक्खं निस्साय जाता मालुवा लता तं रुक्खं अज्झोत्थरित्वा वितता ओततवितता तिट्ठति इव, एवं, यक्ख, त्वं सुणोहि स्नेहजा तण्हास्नेहतो जाता अत्तसम्भूता अत्तनि सम्भूता पुन अनेकप्पकारा मनोवितक्का पापमनोवितक्का चेव तंसम्पयुत्तकिलेसा च कामेसु वत्थुकामेसु विसत्ता लग्गा संसिब्बिता ठिता।&lt;br&gt;&#xA;ये पण्डिता ‘‘यं निदानं अस्स अत्तभावस्सा’’ति यतोनिदानं नं किलेसगहनं समुदयसच्चं पजानन्ति, ते पण्डिता अत्तभावसङ्खातस्स दुक्खसच्चस्स निदानभूतं नं किलेसगहनं समुदयसच्चं मग्गसच्चेन विनोदेन्ति। अपुनब्भवाय अपुनभवसङ्खाताय निरोधसच्चत्थाय अतिण्णपुब्बं अनमतग्गे संसारे सुपिनेनापि अतिण्णपुब्बं दुत्तरं इमं ओघं चतुब्बिधं संकिलेसोघं तरन्तीति भगवा अवोचाति योजना।&lt;br&gt;&#xA;‘‘भगवा, समणधम्मस्स करणं नाम दुक्करं, भगवा, समणधम्मस्स करणं नाम सुदुक्करं सुट्ठुतरं दुक्कर’’न्ति एको कुलपुत्तो पब्बजित्वा समणधम्मं कत्वा अरियभूमिं अप्पत्वा कालं कत्वा देवलोके निब्बत्तो, सो देवपुत्तो भगवन्तं उपसङ्कमित्वा आह। कामद, सीलसमाहिता ठितत्ता ठितसभावा सत्त सेक्खा पुग्गला दुक्करं वापि समणधम्मं करोन्ति। अनगारियुपेतस्स अनगारियं निग्गेहभावं उपगतस्स पब्बजितस्स तुट्ठि चतुपच्चयसन्तोसो सुखावहा होती’’ति भगवा अवोच।&lt;br&gt;&#xA;‘‘भगवा, यदिदं या एसा तुट्ठि सुखावहा, एसा तुट्ठि दुल्लभा’’ति सो देवपुत्तो आह। ‘‘कामद, येसं सेक्खानं मनो दिवा च रत्तो च भावनाय रतो चित्तवूपसमे रतो, ते सेक्खा दुल्लभं वापि तुस्सनं लभन्ती’’ति भगवा अवोच।&lt;br&gt;&#xA;‘‘भगवा, यदिदं यं इदं चित्तं भावनाय रतं, तं चित्तं दुस्समादह’’न्ति सो देवपुत्तो आह। ‘‘कामद, ये अरिया इन्द्रियूपसमे रत्तिन्दिवं रता, ते अरिया दुस्समादहं वापि चित्तं समादहन्ति, कामद, ते अरिया मच्चुनो जालं किलेसजालं छेत्वा मग्गं गच्छन्ती’’ति भगवा अवोच।&lt;br&gt;&#xA;‘‘भगवा, यो मग्गो पुब्बभागपटिपदावसेन विसमो, सो मग्गो दुग्गमो’’ति सो देवपुत्तो आह। ‘‘कामद, अरिया दुग्गमे विसमे वापि मग्गं गच्छन्ति, अनरिया विसमे मग्गे अवंसिरा पपतन्ति, अरियानं सो मग्गो समोव भवे, न असमो। हि सच्चं विसमे विसत्तकाये अरिया समा भवन्ती’’ति भगवा अवोचाति योजना।&lt;br&gt;&#xA;१०३. यं जेतवनं इसिसङ्घनिसेवितं धम्मराजेन आवुत्थं, इदं तं जेतवनं मम पीतिसञ्जननं पीतिया सञ्जननं करं हि करं एव।&lt;br&gt;&#xA;कम्मं मग्गचेतनाकम्मञ्च विज्जा मग्गपञ्ञा च धम्मो समाधि चेव समाधिपक्खिको च धम्मो सीलं, सीले ठितस्स जीवितं उत्तमं, एतेन अट्ठङ्गिकेन मग्गेन सत्ता सुज्झन्ति, गोत्तेन वा धनेन वा सत्ता न सुज्झन्ति।&lt;br&gt;&#xA;तस्मा मग्गेनेव सत्तानं विसुज्झनतो अत्तनो अत्थं सम्पस्सं पस्सन्तो पण्डितो पोसो योनिसो उपायेन धम्मं बोधिपक्खियधम्मं विचिने विचिनेय्य, एवं विचिनने सति तत्थ अरियमग्गे विचिनन्तो पुग्गलो सुज्झति।&lt;br&gt;&#xA;सारिपुत्तो सीलेन च उपसमेन च पारङ्गतो इव, एवं योपि भिक्खु सीलेन च उपसमेन च पारङ्गतो, सो भिक्खु एताव परमो सारिपुत्तसदिसोव सियाति अनाथपिण्डिकनामो देवपुत्तो भगवन्तं उपसङ्कमित्वा आहाति योजना। इदं सुत्तं निब्बेधभागियं सुत्तं नाम।&lt;br&gt;&#xA;अतीतं अतीतक्खन्धपञ्चकं तण्हादिट्ठीहि नान्वागमेय्य, अनागतं अनागतक्खन्धपञ्चकं तण्हादिट्ठीहि नप्पटिकङ्खे न पत्थेय्य। यं यस्मा अतीतं पहीनं निरुद्धं अत्थङ्गतं, तस्मा अतीतस्स पहीनत्ता निरुद्धत्ता अत्थङ्गतत्ता नान्वागमेय्य। यं यस्मा अनागतं अप्पत्तं, तस्मा न पटिकङ्खे।&lt;br&gt;&#xA;पच्चुप्पन्नं खन्धपञ्चकं वयधम्मं यत्थ यत्थ सन्ताने वा, यत्थ यत्थ अरञ्ञादीसु वा उप्पन्नं, तत्थ तत्थ सन्ताने वा, तत्थ तत्थ अरञ्ञादीसु वा नं पच्चुप्पन्नधम्मं याहि अनिच्चानुपस्सनादीहि विपस्सति, ताहि अनिच्चानुपस्सनादीहि निब्बानं रागादीहि असंहीरं असंकुप्पं भवति, तं निब्बानं विपस्सको पुग्गलो विद्वा निब्बानारम्मणं फलसमापत्तिं अप्पेन्तो हुत्वा अनुब्रूहये वड्ढेय्य।&lt;br&gt;&#xA;आतप्पं संकिलेसानं आतपन्तं वीरियं अज्जेव किच्चं कातब्बं, सुवे जीवितं वा मरणं वा को जञ्ञा जानेय्य, ‘‘सुवे वा दानादिपुञ्ञं जानिस्सामी’’ति चित्तं अनुप्पादेत्वा ‘‘अज्जेव करिस्सामी’’ति एवं वीरियं कातब्बम्। हि सच्चं मरणकारणभावताय अहिविच्छिकविससत्थादिअनेकाय सेनाय वसेन महासेनेन तेन मच्चुना सद्धिं मित्तसन्थवाकारेन वा लञ्जदानेन वा सङ्गरं नत्थीति।&lt;br&gt;&#xA;एवं मनसि कत्वा विहारिं विहरन्तं आतापिं अहोरत्तं अतन्दितं अनलसं उट्ठाहकं सप्पुरिसं ‘‘भद्देकरत्तो’’ति सन्तो मुनि वे एकन्तेन आचिक्खते आचिक्खतियेवाति योजना।&lt;br&gt;&#xA;‘‘चत्तारिमानि भिक्खवे’’त्यादिसुत्तं पाळितो च अट्ठकथातो च पाकटम्।&lt;br&gt;&#xA;१०४. नानाविधं निब्बेधभागियं सुत्तं आचरियेन निद्धारितं, अम्हेहि च ञातं, ‘‘कतमं असेक्खभागियं सुत्त’’न्ति पुच्छितब्बत्ता ‘‘तत्थ कतमं असेक्खभागियं सुत्त’’न्तिआदि वुत्तम्। तत्थाति तेसु सोळससु संकिलेसभागियादीसु सुत्तेसु कतमं सुत्तं असेक्खभागियं सुत्तं नामाति पुच्छति।&lt;br&gt;&#xA;यस्स उत्तमपुरिसस्स चित्तं सेलूपमं ठितं लोकधम्मवातेहि नानुकम्पति, रजनीयेसु लाभादीसु विरत्तं भवे, सो उत्तमपुरिसो कोपनेय्ये अलाभादिके न कुप्पति, तस्स उत्तमपुरिसस्स चित्तं एवं अनिच्चतादिना भावितं, नं भावितचित्तं उत्तमपुरिसं वीतिक्कन्तलोकधम्महेतुकं दुक्खं कुतो एस्सतीति योजना। इदं सुत्तं असेक्खभागे विसये वाचकञापकभावेन पवत्तनतो असेक्खभागियं सुत्तं नाम। एस नयो इतो परेसुपि वेदितब्बो।&lt;br&gt;&#xA;‘‘असेक्खभागियं सुत्तं इदमेवा’’ति वत्तब्बभावतो ‘‘आयस्मतो चा’’तिआदि वुत्तम्।&lt;br&gt;&#xA;यो ब्राह्मणो बाहितपापधम्मत्ता बाहितपापधम्मो भवे, सो ब्राह्मणो निग्गतहुंहुंकत्ता निहुंहुङ्को भवे, निग्गतकिलेसकसावत्ता निक्कसावो भवे, सीलसंवरेन संयतचित्तताय यतत्तो भवे, यो ब्राह्मणो चतुमग्गञाणवेदेहि अन्तं निब्बानं गतत्ता वेदन्तगू भवे, धम्मेन वुसितब्रह्मचरियत्ता वुसितब्रह्मचरियो भवे। यस्स ब्राह्मणस्स कुहिञ्चि लोके उस्सदा रागुस्सदो दोसुस्सदो मोहुस्सदो मानुस्सदो दिट्ठुस्सदो नत्थि, सो ब्राह्मणो ब्रह्मवादं ‘‘अहं ब्राह्मणोम्ही’’ति वाचं वदेय्याति भगवा अवोचाति योजना।&lt;br&gt;&#xA;ये बुद्धा पापके अकुसले धम्मे बाहित्वा सदा चरन्ति सता सतिसम्पन्ना खीणसंयोजना, ते बुद्धा लोकस्मिं ब्राह्मणाति वे एकन्तेन कथीयन्तीति अवोचाति योजना।&lt;br&gt;&#xA;यत्थ निब्बाने आपो च पथवी च तेजो च वायो च न गाधति न पतिट्ठहति, तत्थ निब्बाने सुक्का गहा चेव तारका च न जोतन्ति, तत्थ निब्बाने आदिच्चो नप्पकासति, तत्थ निब्बाने चन्दिमा न भाति, तत्थ निब्बाने तमो न विज्जति।&lt;br&gt;&#xA;यो ब्राह्मणो अत्तना सयं मुनि मोनेन यदा तं निब्बानं अवेदि विन्दति पटिलभति पटिविज्झति, अथ पटिविज्झनक्खणे सो ब्राह्मणो रूपा रूपधम्मतो च अरूपा अरूपधम्मतो च सुखदुक्खा सुखदुक्खतो च पमुच्चतीति अवोचाति योजना।&lt;br&gt;&#xA;यक्ख, यो ब्राह्मणो सकेसु सकअत्तभावेसु धम्मेसु उपादानक्खन्धेसु सच्चेसु, धम्मेसु च पारगू होति, अथ पारगमनक्खणे सो ब्राह्मणो एतं अजकलापकं तया वुत्तं एतं पिसाचं किलेसपिसाचञ्च , तया कतं अक्कुलञ्च अक्कुलं, पक्कुलकरणं अतिवत्ततीति अवोचाति योजना।&lt;br&gt;&#xA;यो भिक्खु आयन्तिं आगच्छन्तिं पुराणदुतियिकं भरियं वा, अञ्ञं आगच्छन्तिं इत्थिं वा चित्तेन न अभिनन्दति, पक्कमन्तिं पुराणदुतियिकं भरियं वा, अञ्ञं पक्कमन्तिं इत्थिं वा चित्तेन न सोचति, सङ्गा पञ्चविधतोपि सङ्गतो मुत्तं सङ्गामजिं तं भिक्खुं ‘‘ब्राह्मण’’न्ति अहं वदामीति अवोचाति योजना।&lt;br&gt;&#xA;एत्थ नदियं बहुजनो न्हायति, सो बहुजनो न्हायको उदकेन उदकन्हानेन सुची न होति। यम्हि पुग्गले सच्चं, सच्चतो सेसधम्मो च अत्थि, सो पुग्गलो सुची च होति, सो पुग्गलो ब्राह्मणो च होतीति अवोचाति योजना; सुचिअसुचिभावो टीकायं वित्थारतो वुत्तोव।&lt;br&gt;&#xA;आतापिनो झायतो यस्स ब्राह्मणस्स धम्मा सच्चधम्मा यदा हवे एकन्तेन पातुभवन्ति, तदा धम्मानं पातुभवनक्खणे सो ब्राह्मणो मारसेनं विधूपयं विधूपयन्तो तिट्ठति। ‘‘किमिवा’’ति वत्तब्बत्ता ‘‘सूरियोव ओभासयमन्तलिक्ख’’न्ति वुत्तम्। सूरियो अन्तलिक्खं ओभासयन्तो तिट्ठति इव, एवं तिट्ठतीति योजना।&lt;br&gt;&#xA;यो पंसुकूलिको भिक्खु सब्बानि चत्तारि योगानि उपातिवत्तो सकिञ्चने लोके अकिञ्चनो इरियति चतुब्बिधइरियापथं वत्तेति। अपहानधम्मं केनचि मग्गेन अप्पहानसभावं अप्पत्तकायेन अप्पत्तं तेविज्जपत्तं, इरियमानं सन्तिन्द्रियं तं पंसुकूलिकं भिक्खुं तुम्हे पस्सथ।&lt;br&gt;&#xA;आजानियं पुरिसआजानीयं जातिबलनिसेधं ‘‘अहं जातिब्राह्मणो’’ति जातिमत्तकेन पवत्तमानबलनिसेधकं तं पंसुकूलिकं भिक्खुं सम्बहुला उळारा देवता ब्रह्मं विमानं उपसङ्कमित्वा इध सासने, ब्रह्मविमाने वा पसन्नचित्ता हुत्वा नमस्सन्ति। निधाति च एत्थ न-कारो आगमो।&lt;br&gt;&#xA;पुरिसाजञ्ञ ते तव अम्हाकं नमो अत्थु, पुरिसुत्तम ते तव अम्हाकं नमो अत्थु, यस्स ते तव निस्सयं मयं नाभिजानाम, सो त्वं किं पुग्गलं निस्साय झायसीति अवोचुन्ति योजना।&lt;br&gt;&#xA;ये भिक्खू कालेन कालं धम्मस्सवनवसेन चिररत्तं समेतिका भवन्ति, इमे भिक्खू सहाया होन्ति वत। नेसं सहायानं भिक्खूनं धम्मे बुद्धप्पवेदिते धम्मे सद्धम्मो समेति।&lt;br&gt;&#xA;कप्पिनेन अरियप्पवेदिते धम्मे सुविनीता ते सहायका भिक्खू सवाहिनिं मारं जेत्वा अन्तिमं देहं अत्तभावं धारेन्तीति अवोचाति योजना।&lt;br&gt;&#xA;सिथिलं वीरियं आरब्भ सब्बदुक्खप्पमोचनं इदं निब्बानं योगावचरेन न अधिगन्तब्बं, अप्पेन अप्पकेन थामसा इदं निब्बानं न अधिगन्तब्बम्।&lt;br&gt;&#xA;अयञ्च योगावचरो भिक्खु दहरो, यो पुरिसो सवाहिनिं मारं जेत्वा अन्तिमं देहं अत्तभावं धारेति, सो अयं पुरिसो सो उत्तमपुरिसोवाति अवोचाति योजना। ‘‘पुरिसो’’ति वत्तब्बे छन्दानुरक्खणवसेन ‘‘पोरिसो’’ति वुत्तम्।&lt;br&gt;&#xA;मोघराज, दुब्बण्णको लूखचीवरो सदा सतो सतिसम्पन्नो खीणासवो च विसंयुत्तो च कतकिच्चो च अनासवो च तेविज्जो च इद्धिप्पत्तो च चेतोपरियायकोविदो च सो भिक्खु सवाहिनिं मारं जेत्वा अन्तिमं देहं धारेतीति अवोचाति योजना।&lt;br&gt;&#xA;१०५. ‘‘तथागतो’’तिआदीसु योजना पाकटा। इदं सुत्तं असेक्खभागे विसये वाचकञापकभावेन पवत्तनतो असेक्खभागियं सुत्तं नाम।&lt;br&gt;&#xA;१०६. नानाविधं असेक्खभागियं सुत्तं आचरियेन निद्धारितं, अम्हेहि च ञातं, ‘‘कतमं संकिलेसभागियञ्च वासनाभागियञ्च सुत्त’’न्ति वत्तब्बत्ता ‘‘तत्थ कतमं संकिलेसभागियञ्च वासनाभागियञ्च सुत्त’’न्तिआदि वुत्तम्। तत्थाति तेसु सोळससु संकिलेसभागियादीसु सुत्तेसु कतमं सुत्तं संकिलेसभागियञ्च वासनाभागियञ्च सुत्तं नामाति पुच्छति।&lt;br&gt;&#xA;छन्नं आपत्तिं आपज्जित्वा छन्नं छादेन्तं भिक्खुं दुक्कटादिवस्सो अतिवस्सति, विवटं आपत्तिं आपज्जित्वा विवटं देसेन्तं आचिक्खन्तं भिक्खुं दुक्कटादिवस्सो नातिवस्सति, तस्मा छन्नस्स अतिवस्सनतो च विवटस्स नातिवस्सनतो च छन्नं छादितब्बं आपत्तिं विवरेथ देसेथ आरोचेथ , एवं विवरणे सति तं विवरन्तं भिक्खुं दुक्कटादिवस्सो नातिवस्सतीति योजना।&lt;br&gt;&#xA;‘‘इमस्मिं सुत्ते कित्तकेन संकिलेसो दस्सितो, कित्तकेन वासना दस्सिता’’ति पुच्छितब्बत्ता ‘‘छन्नमतिवस्सती’’ति संकिलेसो, ‘विवटं नातिवस्सती’ति वासना, ‘तस्मा छन्नं विवरेथ, एवं तं नातिवस्सती’ति अयं संकिलेसो च वासना चा’’ति वुत्तम्। ‘‘छन्नमतिवस्सती’’ति एत्तकेन संकिलेसो दस्सितो। ‘‘विवटं नातिवस्सती’’ति एत्तकेन वासना दस्सिता। ‘‘तस्मा छन्नं विवरेथ, एवं तं नातिवस्सती’’ति एत्तकेन अयं संकिलेसो च दस्सितो, अयं वासना च दस्सिता। इदं ‘‘छन्नं…पे॰.. वस्सती’’ति सुत्तं संकिलेसभागे विसये च वासनाभागे विसये च वाचकञापकभावेन पवत्तनतो संकिलेसभागियञ्च वासनाभागियञ्च सुत्तं नाम।&lt;br&gt;&#xA;‘‘संकिलेसभागियञ्च वासनाभागियञ्च सुत्तं एत्तकमेवा’’ति वत्तब्बत्ता ‘‘चत्तारोमे महाराजा’’तिआदि वुत्तम्। ‘‘तेसु चतूसु पुग्गलेसु कतमे पुग्गला संकिलेसभागिया, कतमे पुग्गला वासनाभागिया’’ति पुच्छितब्बत्ता ‘‘तत्थ यो च पुग्गलो’’तिआदि वुत्तम्। तत्थाति तेसु चतूसु तमोतमपरायणादीसु पुग्गलेसु। तस्सत्थो पाकटो। इदं ‘‘चत्तारोमे’’तिआदिकं सुत्तं संकिलेसभागियेसु द्वीसु पुग्गलेसु च वासनाभागियेसु द्वीसु पुग्गलेसु च वाचकञापकभावेन पवत्तनतो संकिलेसभागियञ्च वासनाभागियञ्च सुत्तं नाम।&lt;br&gt;&#xA;नानाविधं संकिलेसभागियञ्च वासनाभागियञ्च सुत्तं आचरियेन निद्धारितं, अम्हेहि च ञातं, ‘‘कतमं संकिलेसभागियञ्च निब्बेधभागियञ्च सुत्तं नामा’’ति पुच्छितब्बत्ता तत्थ कतमं संकिलेसभागियञ्च निब्बेधभागियञ्च सुत्त’’न्तिआदि वुत्तम्। तस्सत्थो वुत्तनयेन वेदितब्बो।&lt;br&gt;&#xA;अयसं यं बन्धनञ्च दारुजं यं बन्धनञ्च पब्बजं यं बन्धनञ्च लोके अत्थि, तं अयसादिबन्धनं ‘‘दळ्हं बन्धन’’न्ति धीरा बुद्धादयो पण्डितपुरिसा न आहु। मणिकुण्डलेसु च पुत्तेसु च दारेसु च या सारत्तरत्ता बलवरागरत्ता अपेक्खा लोके विज्जति, तं सारत्तरत्तअपेक्खासङ्खातं रागबन्धनं ‘‘दळ्हं बन्धन’’न्ति धीरा पण्डितपुरिसा आहु। इमिना सुत्तप्पदेसेन अयं सारत्तरत्तअपेक्खासङ्खातो अकुसलधम्मो संकिलेसो दस्सितो।&lt;br&gt;&#xA;‘‘केन निब्बेधो दस्सितो’’ति वत्तब्बत्ता ‘‘एत’’न्तिआदि वुत्तम्। धीरा पण्डितपुरिसा एतं रागबन्धनं ‘‘दळ्हं बन्धन’’न्ति आहु। एतं रागबन्धनं ओहारिनं हेट्ठा अपायं अवहरणं होति, सिथिलं बन्धनट्ठाने छविआदीनि अकोपेतत्ता सिथिलं होति, दुप्पमुञ्चं लोभवसेन एकवारम्पि उप्पन्नस्स रागबन्धनस्स दुम्मोचयत्ता दुप्पमुञ्चं होति, पण्डितपुरिसा एतम्पि वुत्तप्पकारं रागबन्धनम्पि मग्गेन छेत्वान अनपेक्खिनो हुत्वा कामसुखं पहाय परिब्बजन्ति। इति इमिना सुत्तप्पदेसेन अयं मग्गो निब्बेधो दस्सितो। इदं ‘‘अयस’’न्तिआदिकं सुत्तं रागादिसंकिलेसभागे विसये च वासनाभागे विसये च वाचकञापकभावेन पवत्तनतो संकिलेसभागियञ्च वासनाभागियञ्च सुत्तं नाम।&lt;br&gt;&#xA;१०७. भिक्खवे, यञ्च चेतेति यञ्च चेतनं निब्बत्तेति, यञ्च पकप्पेति यञ्च पकप्पनं करोति, यञ्च अनुसेति यञ्च अनुसयनं भवति, एतं चेतनं एतं पकप्पनं एतं अनुसयनं विञ्ञाणस्स ठितिया आरम्मणं पच्चयो होति। आरम्मणे पच्चये सति तस्स अभिसङ्खार विञ्ञाणस्स पतिट्ठा होति। तस्मिं अभिसङ्खारविञ्ञाणे पतिट्ठिते विरुळ्हे सति आयतिं पुनब्भवाभिनिब्बत्ति विञ्ञाणादिनिब्बत्ति होति। आयतिं पुनब्भवाभिनिब्बत्तिया सति आयतिं जातिजरामरणं सम्भवति। आयतिं सोक…पे॰… समुदयो होति।&lt;br&gt;&#xA;भिक्खवे, चे नो चेतेति, चे नो पकप्पेति, अथ तथापि चे अनुसेति अनुसयनं भवति, एवं सति एतं अनुसयनं विञ्ञाणस्स अभिसङ्खारविञ्ञाणस्स आरम्मणं पच्चयो होति…पे॰… समुदयो होति। इति इमिना सुत्तप्पदेसेन अयं वुत्तप्पकारो चेतयनादिको अकुसलधम्मो संकिलेसो दस्सितो।&lt;br&gt;&#xA;‘‘केन निब्बेधो दस्सितो’’ति वत्तब्बत्ता ‘‘यतो चा’’तिआदि वुत्तम्। भिक्खवे, यतो च अरियमग्गिको नेव चेतेति, नो च पकप्पेति, नो च अनुसेति, एतं अचेतयनं एतं अकप्पनं एतं अननुसयनं विञ्ञाणस्स अभिसङ्खारविञ्ञाणस्स आरम्मणं पच्चयो न होति…पे॰… आयतिं जातिजरामरणं निरुज्झति, आयतिं सोक…पे॰… यासा निरुज्झन्ति…पे॰… निरोधो होति। इति इमिना सुत्तप्पदेसेन अयं अरियमग्गो निब्बेधो दस्सितो। इदं ‘‘यञ्च भिक्खवे’’तिआदिकं सुत्तं संकिलेसभागे विसये च निब्बेधभागे विसये च वाचकञापकभावेन पवत्तनतो संकिलेसभागियञ्च निब्बेधभागियञ्च सुत्तं नाम।&lt;br&gt;&#xA;१०८. नानाविधं संकिलेसभागियञ्च निब्बेधभागियञ्च सुत्तं आचरियेन निद्धारितं, अम्हेहि च ञातं, ‘‘कतमं संकिलेसभागियञ्च असेक्खभागियञ्च सुत्त’’न्ति पुच्छितब्बत्ता ‘‘तत्थ कतमं संकिलेसभागियञ्च असेक्खभागियञ्च सुत्त’’न्तिआदि वुत्तम्। तस्सत्थो वुत्तनयेन वेदितब्बो।&lt;br&gt;&#xA;भिक्खवे, अस्सुतवा पुथुज्जनो समुद्दो जलसागरसमुद्दो ‘‘समुद्दो समुद्दो’’ति भासति। केनट्ठेन भासति? दुप्पूरणट्ठेन च संसरणट्ठेन च दुरतिक्कमनट्ठेन च समुद्दोति भासति। एवं सति, भिक्खवे, एसो जलसागरसमुद्दो अरियस्स भगवतो विनये वुत्तप्पकारट्ठेन समुद्दो न होति। भिक्खवे, एसो जलसागरसमुद्दो महा उदकरासि महा उदकण्णवो होति। भिक्खवे, चक्खु पुरिसस्स समुद्दो होति, तस्स चक्खुस्स रूपमयो रूपायतनमयो वेगो। केनट्ठेन? पथवितो याव अकनिट्ठब्रह्मलोका नीलादिरूपारम्मणं समोसरन्तम्पि दुप्पूरणट्ठेन च अनमतग्गे संसारे संसरणट्ठेन च दुरतिक्कमनट्ठेन च चक्खुमेव समुद्दो होति। नीलादिरूपायतनस्स अप्पमेय्यस्स अप्पमेय्येन ऊमिमयेन वेगेन संसरणट्ठेन नीलादिरूपमेव वेगो होति। इति इमिना सुत्तप्पदेसेन अयं चक्खु समुद्दो रूपमयो वेगो च संकिलेसो संकिलेसहेतु दस्सितो।&lt;br&gt;&#xA;‘‘केन असेक्खो दस्सितो’’ति वत्तब्बत्ता ‘‘यो त’’न्तिआदि वुत्तम्। यस्मिं अरहत्तफले ठितो यो अरहा रूपमयं तं वेगं सहति मनापे रूपे रागं, अमनापे रूपे दोसं, असमपेक्खने मोहं अनुप्पादेन्तो हुत्वा उपेक्खकभावेन सहति, अयं अरहा, भिक्खवे, सऊमिं सावट्टं सगहं सरक्खसं चक्खुसमुद्दं अतरीति वुच्चति, तिण्णो पारङ्गतो थले तिट्ठति ब्राह्मणोति वुच्चति। इति इमिना सुत्तप्पदेसेन अयं अरहत्तफलभूतो असेक्खो दस्सितो।&lt;br&gt;&#xA;‘‘सोतं भिक्खवे’’तिआदीसुपि इमिना नयेन यथासम्भवं अत्थो वेदितब्बो। इदं ‘‘समुद्दो’’तिआदिकं सुत्तं संकिलेसभागे विसये च असेक्खभागे विसये च वाचकञापकभावेन पवत्तनतो संकिलेसभागियञ्च असेक्खभागियञ्च सुत्तं नाम।&lt;br&gt;&#xA;‘‘एत्तकमेवा’’ति वत्तब्बत्ता ‘‘छयिमे’’तिआदि वुत्तम्। भिक्खवे, लोकस्मिं सत्तानं अनयाय अनत्थाय पाणीनं ब्याबाधाय इमे मया वुच्चमाना बळिसा छ भवन्ति। कतमे छ? भिक्खवे, चक्खुविञ्ञेय्या चक्खुविञ्ञाणेन विञ्ञेय्या इट्ठा कन्ता कामनीया मनापा मनवड्ढका पियरूपा पियसभावा कामूपसंहिता किलेसकामसहिता रजनीया रूपा नीलादिरूपारम्मणा सन्ति, तं वुत्तप्पकारं रूपं भिक्खु चे अभिनन्दति सप्पीतिकतण्हाय अभिमुखो नन्दति, चे अभिवदति ‘‘अहो सुखं अहो सुख’’न्ति वदापेन्तिया तण्हायनवसेन अभिवदति, चे अज्झोसाय तिट्ठति गिलित्वा विय परिनिट्ठपेत्वा तिट्ठति, एवं सति, भिक्खवे, अयं भिक्खु ‘‘गिलितबळिसो…पे॰… पापिमतो’’ति वुच्चति। एत्थ च नीलादिभेदेन अनेकविधत्ता ‘‘रूपा इट्ठा…पे॰… रजनीया’’ति बहुवचननिद्देसो कतोपि रूपायतनरूपारम्मणभावेन च चक्खुविञ्ञेय्यभावेन च एकविधतं अनतिवत्तनतो ‘‘त’’न्ति एकवचननिद्देसो कतोति वेदितब्बो। ‘‘सन्ति, भिक्खवे, सोतविञ्ञेय्या’’तिआदीसुपि इमिना नयेन यथासम्भवं अत्थो वेदितब्बो। इति इमिना सुत्तप्पदेसेन अयं चक्खुविञ्ञेय्यादिको छब्बिधो बळिसो संकिलेसो किलेसहेतु दस्सितो।&lt;br&gt;&#xA;‘‘केन असेक्खो दस्सितो’’ति वत्तब्बत्ता ‘‘सन्ति चा’’तिआदि वुत्तम्।&lt;br&gt;&#xA;अभेदि भिन्दि, परिभेदि परिसमन्ततो भिन्दि। इति इमिना सुत्तप्पदेसेन अयं अरहत्तफलभूतो असेक्खो दस्सितो। इदं ‘‘छयिमे’’तिआदिकं सुत्तं वुत्तनयेन संकिलेसभागियञ्च असेक्खभागियञ्च सुत्तं नाम।&lt;br&gt;&#xA;१०९. नानाविधं संकिलेसभागियञ्च असेक्खभागियञ्च सुत्तं आचरियेन निद्धारितं, अम्हेहि च ञातं, ‘‘कतमं संकिलेसभागियञ्च निब्बेधभागियञ्च असेक्खभागियञ्च सुत्त’’न्ति पुच्छितब्बत्ता ‘‘तत्थ कतमं संकिलेसभागियञ्च निब्बेधभागियञ्च असेक्खभागियञ्च सुत्त’’न्तिआदि वुत्तम्।&lt;br&gt;&#xA;अयं लोको सत्तलोको सन्तापजातो ञातिब्यसनादिवसेन जातसोकसन्तापो चेव रागादिवसेन जातपरिळाहसन्तापो च फस्सपरेतो अनेकेहि दुक्खसम्फस्सेहि अभिभूतो रोदं रोदन्तो वदति। किन्ति वदति? अत्तना फुट्ठं दुक्खं अभावितकायताय अधिवासेतुं असक्कोन्तो हुत्वा ‘‘अहो दुक्खं, ईदिसं दुक्खं मय्हं सत्तुनोपि मा होतू’’तिआदिना रोदन्तो विलपन्तो वदति, ‘‘कस्मा एवं वदती’’ति वत्तब्बत्ता ‘‘अत्ततो येन येन हि मञ्ञन्ती’’तिआदि वुत्तम्। एते सत्ता येन येन कामज्झोसादिना पकारेन अत्ततो दुक्खस्स पटिकारं मञ्ञन्ति, ततो पकारतो अञ्ञथा अञ्ञेन पकारेन तं दुक्खं तिकिच्छितब्बं हि यस्मा होति।&lt;br&gt;&#xA;अञ्ञथाभावीति यस्मा रोदं रोदन्तो वदति, येन येन वा परविहिंसादिपकारेन अत्तनो वड्ढिं मञ्ञन्ति आसीसन्ति, ततो पकारतो अञ्ञथा अवड्ढि एव होति। तं आसीसितब्बं अञ्ञथाभावि अवड्ढितभावि एव हि यस्मा होति, तस्मा मञ्ञितब्बस्स आसीसितब्बस्स अञ्ञथा भवनसीलत्ता रोदं रोदन्तो वदति, अयं सत्तलोको रोदन्तो च हुत्वा वदति। ‘‘कि’’न्ति पुच्छितब्बत्ता ‘‘भवसत्तो’’तिआदि वुत्तम्। भवसत्तो कामभवादीसु सत्तो विसत्तो लोको भवमेव कामभवादिभवमेव अभिनन्दति। यं भवं अभिनन्दति, तं जरामरणादिअनेकब्यसनानुबन्धत्ता भयानकट्ठेन भयं होति। यस्स यतो जरामरणादितो भायति, तं जरामरणादिदुक्खस्स अधिट्ठानभावतो दुक्खं दुक्खाधिट्ठानं होति। इति इमिना सुत्तप्पदेसेन अयं सन्तापादिको संकिलेसो संकिलेसहेतु दस्सितो।&lt;br&gt;&#xA;संकिलेसो दस्सितो, ‘‘केन निब्बेधो दस्सितो’’ति वत्तब्बत्ता ‘‘भवविप्पहानाय खो’’तिआदि वुत्तम्। भवविप्पहानाय खो पन कामभवादिकस्स भवस्स पजहनत्थाय एव इदं मया अधिगतं मग्गब्रह्मचरियं वुस्सति। इति इमिना सुत्तप्पदेसेन अयं ब्रह्मचरियभूतो मग्गो निब्बेधो दस्सितो।&lt;br&gt;&#xA;‘‘भवविप्पहानाया’’तिआदिना एकन्तेन निय्यानिकमग्गो निब्बेधो आचरियेन दस्सितो, अम्हेहि च ञातो, ‘‘कतमो अनिय्यानिकमग्गो’’ति पुच्छितब्बत्ता ‘‘ये हि केचि समणा वा’’तिआदि वुत्तम्। हि-सद्दो वाचासिलिट्ठत्थो। ये केचि समणा वा ये केचि ब्राह्मणा वा भवेन रूपभवेन भवस्स कामभवस्स विप्पमोक्खं आहंसु, भवेन अरूपभवेन भवस्स कामभवस्स चेव रूपभवस्स च विप्पमोक्खं आहंसु, सब्बे ते समणा वा सब्बे ते ब्राह्मणा वा भवस्मा वुत्तप्पकारभवतो अविप्पमुत्ता भवन्तीति अहं वदामि।&lt;br&gt;&#xA;‘‘रूपभवादिना ये च कामभवादिभवस्स विप्पमोक्खं आहंसू’’ति वत्तब्बत्ता विभवेन भवस्स निस्सरणं आहंसूति दस्सेतुं ‘‘ये वा पना’’तिआदि वुत्तम्। ये वा पन केचि समणा वा ये वा पन केचि ब्राह्मणा वा विभवेन उच्छेददिट्ठिया भवस्स संसारभवस्स निस्सरणं आहंसु, सब्बे ते समणा वा सब्बे ते ब्राह्मणा वा भवस्मा संसारभवतो अनिस्सटाव होन्तीति अहं वदामि। ‘‘कस्मा अनिस्सटा’’ति वत्तब्बत्ता अनिस्सटकारणं दस्सेतुं ‘‘उपधिं ही’’तिआदि वुत्तम्। इदं दुक्खं संसारदुक्खं उपधिं खन्धूपधिकिलेसूपधिअभिसङ्खारूपधयो पटिच्च हि यस्मा सम्भोति, तस्मा अनिस्सटा होन्ति। इति इमिना सुत्तप्पदेसेन अयं मिच्छादिट्ठिसङ्खातो संकिलेसो दस्सितो।&lt;br&gt;&#xA;ये हि ‘‘केची’’तिआदिना संकिलेसो दस्सितो, ‘‘केन निब्बेधो दस्सितो’’ति वत्तब्बत्ता ‘‘सब्बुपादानक्खया’’तिआदि वुत्तम्। सब्बुपादानक्खया अरियमग्गतो दुक्खस्स संसारदुक्खस्स सम्भवो नत्थि। इति इमिना सुत्तप्पदेसेन अयं अरियमग्गो निब्बेधो दस्सितो।&lt;br&gt;&#xA;‘‘वुत्तप्पकारा अञ्ञसुत्तप्पदेसेनपि दस्सितो’’ति दस्सेतुं ‘‘लोकमिम’’न्तिआदि वुत्तम्। पुथू विसुं विसुं अविज्जाय परेतं अभिभूतं भूतरतं भूतेसु इत्थिपुरिसेसु अञ्ञमञ्ञरतं भूतं खन्धपञ्चकं भवेहि अपरिमुत्तं इमं लोकं मम चित्त त्वं पस्स। ये केचि भवा इत्तरखणा वा भवा, दीघायुका वा भवा, सातवन्तो वा भवा, असातवन्तो वा भवा पञ्चक्खन्धा सब्बधि ‘‘उद्धं अधो तिरिय’’न्ति इमेसु सब्बेसु सब्बत्थताय सब्बत्थभावेन अहेसुं, सब्बे ते वुत्तप्पकारा भवा निच्चधुवरहितत्ता अनिच्चा सम्पीळितत्ता दुक्खा विपरिणामभावतो विपरिणामधम्मा अहेसुम्। इति इमिना सुत्तप्पदेसेन अयं अविज्जादिको संकिलेसो दस्सितो।&lt;br&gt;&#xA;‘‘लोकमिम’’न्तिआदिना संकिलेसो दस्सितो, ‘‘केन निब्बेधो दस्सितो’’ति वत्तब्बत्ता ‘‘एवमेत’’न्तिआदि वुत्तम्। एवं वुत्तप्पकारेन एतं खन्धपञ्चकं यथाभूतं सम्मप्पञ्ञाय सस्स अत्तनो मग्गपञ्ञाय, विपस्सनापञ्ञाय वा पस्सतो पस्सन्तस्स पुग्गलस्स भवतण्हा पहीयति, सम्मप्पञ्ञाय यथाभूतं खन्धपञ्चकं पस्सन्तो विभवं उच्छेददिट्ठिं नाभिनन्दति न पत्थेति। तस्स पुग्गलस्स सब्बसो तण्हानं खया असेसविरागनिरोधो असेसविरागसङ्खातेन मग्गेन निरोधो निरुज्झनं निब्बानं निब्बुति होति। इति इमिना सुत्तप्पदेसेन अयं मग्गो निब्बेधो दस्सितो।&lt;br&gt;&#xA;‘‘एवमेत’’न्तिआदिना निब्बेधो दस्सितो, ‘‘केन असेक्खो दस्सितो’’ति वत्तब्बत्ता ‘‘तस्स निब्बुतस्सा’’तिआदि वुत्तम्। तण्हादिट्ठिनिब्बुतस्स तस्स भिक्खुनो अनुपादा किलेसाभिसङ्खारानं अनुप्पादनतो अग्गहणतो पुनब्भवो न होति, एवंभूतेन अरियपुग्गलेन पुब्बे अत्तानं अभिभूतो पञ्चविधो मारो विजितो अहोसि, अनेन अरियपुग्गलेन पञ्चहि मारेहि सङ्गामो विजितो, सङ्गामे, इट्ठानिट्ठादीसु वा तादी तादिलक्खणप्पत्तो अरियपुग्गलो सब्बभवानि उपच्चगा अतिक्कन्तोव जातो। इति इमिना सुत्तप्पदेसेन अयं असेक्खो दस्सितो। इदं वुत्तप्पकारं ‘‘अयं लोको’’तिआदिकं सुत्तं संकिलेसभागे विसये च निब्बेधभागे विसये च असेक्खभागे विसये च वाचकञापकभावेन एकदेसवसेन पवत्तनतो संकिलेसभागियञ्च निब्बेधभागियञ्च असेक्खभागियञ्च सुत्तं नाम।&lt;br&gt;&#xA;‘‘एत्तकमेवा’’ति वत्तब्बत्ता ‘‘चत्तारोमे’’तिआदि वुत्तम्। अन्धपुथुज्जनो संसारसोतस्स अनुकूलभावेन गच्छनतो अनुसोतगामी नाम, कल्याणपुथुज्जनो संसारसोतस्स निब्बिदानुपस्सनादीहि पटिक्कूलवसेन पवत्तनतो पटिसोतगामी नाम, सेक्खो अचलप्पसादादिसमन्नागमेन ठितसभावत्ता ठितत्तो नाम, असेक्खो संसारपारङ्गतवसेन तिट्ठनतो ‘‘थले तिट्ठती’’ति वुच्चति।&lt;br&gt;&#xA;‘‘तेसु चतूसु पुग्गलेसु कतमो पुग्गलो संकिलेसभागियादी’’ति वत्तब्बभावतो ‘‘तत्थ योय’’न्तिआदि वुत्तम्।&lt;br&gt;&#xA;११०. नानाविधं संकिलेसभागियञ्च निब्बेधभागियञ्च असेक्खभागियञ्च सुत्तं आचरियेन निद्धारितं, अम्हेहि च ञातं, ‘‘कतमं संकिलेसभागियञ्च वासनाभागियञ्च निब्बेधभागियञ्च सुत्त’’न्ति पुच्छितब्बत्ता ‘‘तत्थ कतम’’न्तिआदि वुत्तम्।&lt;br&gt;&#xA;अभिजातियो पुग्गला छ संविज्जन्ति लोकस्मिं, कण्हे नीचे कुले निब्बत्तो कण्हाभिजातिको, कण्हधम्मसमन्नागतत्ता वा कण्हो कण्हाभिजातिको हुत्वा कण्हं काळकं दसविधं दुस्सील्यधम्मं अभिजायति पसवति, एसो पुग्गलो अत्थि। वुत्तप्पकारेन कण्हो कण्हाभिजातिको हुत्वा सुक्कं दसविधं कुसलधम्मं अभिजायति, एसो पुग्गलो अत्थि। कण्हो कण्हाभिजातिको हुत्वा अकण्हं असुक्कं अकण्हअसुक्कविपाकं अच्चन्तदिट्ठं निब्बानं आराधेति, एसो पुग्गलो अत्थि। वुत्तविपरियायेन तयो पुग्गला जानितब्बा।&lt;br&gt;&#xA;‘‘तेसु कतमे पुग्गला संकिलेसभागिया’’तिआदिना वत्तब्बत्ता ‘‘तत्थ यो चा’’तिआदि वुत्तम्।&lt;br&gt;&#xA;‘‘एत्तकमेवा’’ति वत्तब्बत्ता ‘‘चत्तारिमानी’’तिआदि वुत्तम्।&lt;br&gt;&#xA;१११. नानाविधं संकिलेसभागियञ्च वासनाभागियञ्च निब्बेधभागियञ्च सुत्तं आचरियेन निद्धारितं, अम्हेहि च ञातं, ‘‘कतमं वासनाभागियञ्च निब्बेधभागियञ्च सुत्त’’न्ति पुच्छितब्बत्ता ‘‘तत्थ कतमं वासनाभागियञ्च निब्बेधभागियञ्चा’’तिआदि वुत्तम्।&lt;br&gt;&#xA;मानुसत्तं मनुस्सभावं लद्धान किच्चं, अकिच्चञ्च द्वे भवन्ति, द्वे किच्चानियेव कत्तब्बानि। तेनाह अट्ठकथाचरियो (नेत्ति॰ अट्ठ॰ १११) ‘‘कत्तब्ब’’न्ति दस्सेति। ‘‘कतमं कत्तब्बं किच्च’’न्ति वत्तब्बत्ता कत्तब्बकिच्चं दस्सेतुं ‘‘सुकिच्चं चेवा’’तिआदि वुत्तम्। पुञ्ञानि च कत्तब्बत्ता सुकिच्चं एव, संयोजनविप्पहानं वा कत्तब्बत्ता सुकिच्चं नामाति योजना।&lt;br&gt;&#xA;‘‘तत्थ सुत्ते कतमेन कतमो दस्सितो’’ति वत्तब्बत्ता ‘‘सुकिच्चंचेव पुञ्ञानीति वासना, संयोजनविप्पहानं वाति निब्बेधो’’ति वुत्तो।&lt;br&gt;&#xA;‘‘एत्तकमेवा’’ति वत्तब्बत्ता ‘‘पुञ्ञानि करित्वाना’’तिआदि वुत्तम्। पुञ्ञानि करित्वान कतपुञ्ञा पुग्गला सग्गा सग्गतो सग्गंयेव वजन्ति। संयोजनप्पहाना अरिया जरामरणा जरामरणतो विप्पमुच्चन्ति।&lt;br&gt;&#xA;‘‘तत्थ सुत्ते कतमेन कतमो दस्सितो’’ति वत्तब्बत्ता ‘‘पुञ्ञानि करित्वान, सग्गा सग्गं वजन्ति कतपुञ्ञा’ति वासना, ‘संयोजनप्पहाना, जरामरणा विप्पमुच्चन्ती’ति निब्बेधो’’ति वुत्तम्।&lt;br&gt;&#xA;‘‘एत्तकमेवा’’ति वत्तब्बत्ता ‘‘द्वेमानी’’तिआदि वुत्तम्। ‘‘कतमेन कतमो दस्सितो’’ति वत्तब्बत्ता ‘‘तत्थ यो…पे॰… अयं निब्बेधो’’ति वुत्तम्।&lt;br&gt;&#xA;नानाविधं वासनाभागियञ्च निब्बेधभागियञ्च सुत्तं आचरियेन निद्धारितं, अम्हेहि च ञातं , ‘‘कतमं तण्हासंकिलेसभागियं सुत्त’’न्ति पुच्छितब्बत्ता ‘‘तत्थ तण्हासंकिलेसभागिय’’न्तिआदि वुत्तम्। तत्थाति तेसु सोळससु संकिलेसभागियादीसु सुत्तेसु तण्हासंकिलेसभागियं सुत्तं तण्हापक्खेनेव निद्दिसितब्बं, बहुविसयत्ता नियमेत्वान निद्धारेस्सामीति वुत्तं होति। ‘‘केन पकारेन निद्दिसितब्ब’’न्ति वत्तब्बत्ता ‘‘तीहि तण्हाही’’तिआदि वुत्तम्। भवतण्हायाति रूपभवतण्हाय। विभवतण्हायाति अरूपभवतण्हाय। येन येन वा पन वत्थुना तण्हापभेदउच्छेदादिवत्थुना अज्झोसिता भवतण्हादिवसेन अज्झोसिता, तेन तेन पकारेन तण्हादिना वा तण्हापभेदउच्छेदादिवत्थुना वा तण्हासंकिलेसभागियं सुत्तं निद्दिसितब्बम्।&lt;br&gt;&#xA;तण्हासंकिलेसभागियं सुत्तं तण्हापक्खेनेव निद्दिसितब्बन्ति आचरियेन वुत्तं, अम्हेहि च लक्खितं, ‘‘दिट्ठिसंकिलेसभागियं सुत्तं केन पक्खेन निद्दिसितब्ब’’न्ति वत्तब्बत्ता ‘‘तत्थ दिट्ठिसंकिलेसभागिय’’न्तिआदि वुत्तम्। येन येन वा पन वत्थुनाति दिट्ठिप्पभेदअमराविक्खेपादिवत्थुना।&lt;br&gt;&#xA;दिट्ठिसंकिलेसभागियं सुत्तं दिट्ठिपक्खेनेव निद्दिसितब्बन्ति आचरियेन वुत्तं, अम्हेहि च लक्खितं, ‘‘दुच्चरितसंकिलेसभागियं सुत्तं केन पकारेन निद्दिसितब्ब’’न्ति वत्तब्बत्ता ‘‘तत्थ दुच्चरितसंकिलेसभागिय’’न्तिआदि वुत्तम्। तथेव वत्तब्बत्ता ‘‘तत्थ तण्हावोदानभागिय’’न्तिआदि वुत्तं, ‘‘दिट्ठिवोदानभागिय’’न्तिआदि वुत्तं, ‘‘दुच्चरितवोदानभागिय’’न्तिआदि वुत्तम्।&lt;br&gt;&#xA;११२. यस्मिं सासनपट्ठाने अट्ठारस मूलपदा दट्ठब्बा, तं सासनपट्ठानं सोळसहि संकिलेसभागियादीहि सुत्तेहि एकदेसनिद्धारणवसेन विभजितं, अम्हेहि च ञातं, ‘‘किं पन तं सासनपट्ठानं तेहि सोळसहि एव संकिलेसभागियादीहि विभजितब्बं, उदाहु अञ्ञेहि सुत्तेहिपि विभजितब्ब’’न्ति वत्तब्बत्ता अञ्ञेहि अट्ठवीससुत्तेहिपि विभजितुं ‘‘तत्थ कतमे अट्ठारस मूलपदा? लोकियं लोकुत्तर’’न्तिआदि वुत्तम्। ‘‘यदि अञ्ञेहिपि अट्ठवीससुत्तेहि विभजितब्बं, एवं सति ‘लोकिय’न्तिआदिवचनमेव वत्तब्बं, कस्मा ‘तत्थ कतमे अट्ठारस मूलपदा’ति वुत्ता’’ति चे? तस्स सासनपट्ठानविभागो अट्ठारसहि मूलपदेहि सङ्गहितो, अट्ठारस मूलपदापि विभजिते सासनपट्ठाने दट्ठब्बा, तस्मा मूलपदा विभत्तायेव। तानि मूलपदानि विभजितुं ‘‘तत्थ कतमे अट्ठारस मूलपदा’’ति वुत्तम्। अट्ठकथायं (नेत्ति॰ अट्ठ॰ ११२) पन –&lt;br&gt;&#xA;‘‘एवं सोळसविधेन सासनपट्ठानं नानासुत्तेहि उदाहरणवसेन विभजित्वा इदानि अट्ठवीसतिविधेन सासनपट्ठानं दस्सेन्तेन यस्मा अयम्पि पट्ठानविभागो मूलपदेहि सङ्गहितो, न इमस्सापि तेहि असङ्गहितो पदेसो अत्थि, तस्मा मूलपदं, विभजितब्बतञ्च दस्सेतुं ‘तत्थ कतमे अट्ठारस मूलपदा’ति पुच्छाय वसेन मूलपदानि उद्धरित्वा ‘लोकियं लोकुत्तर’न्तिआदिना नव तिका, थवो चाति अट्ठवीसतिविधं सासनपट्ठानं उद्दिट्ठ’’न्ति –&lt;br&gt;&#xA;वुत्तम्। तत्थाति तेसु सोळसहारपञ्चकनयअट्ठारसमूलपदेसु कतमानि पदानि मूलपदानि होन्तीति पुच्छति। लोके नियुत्तो सभावधम्मोति लोकियो, लोके वा विदूहि विदितो सभावोतिपि लोकियो, लोकियो सभावधम्मो अस्स विसेससुत्तस्स अत्थीति तं विसेससुत्तं लोकियं नाम। एस नयो ‘‘लोकुत्तर’’न्तिआदीसुपि वेदितब्बो। जानातीति ञाणं, ञाणं अस्स विसेससुत्तस्स अत्थीति ञाणम्। ञातब्बाति ञेय्या, ञेय्या अस्स विसेससुत्तस्स अत्थीति ञेय्यम्। एसेव नयो – ‘‘ञाणञ्च ञेय्यञ्चा’’ति एत्थापि वेदितब्बो। निब्बानं पठमं पस्सतीति दस्सनं, पठममग्गञाणं, दस्सनं अस्स विसेससुत्तस्स अत्थीति दस्सनम्। भावना अस्स विसेससुत्तस्स पाळिया अत्थीति भावना। ‘‘दस्सनञ्च भावना चा’’ति एत्थापि एस नयो वेदितब्बो। सस्स अत्तनो वचनन्ति सकं, सकं वचनं सकवचनं, भगवतो वचनन्ति अत्थो। परस्स वचनं परवचनम्। विस्सज्जनीयो अस्स विसेससुत्तस्स अत्थीति विस्सज्जनीयम्। नत्थि विस्सज्जनीयो अस्स विसेससुत्तस्साति अविस्सज्जनीयम्। कम्मं अस्स विसेससुत्तस्स अत्थीति कम्मम्। विपाको अस्स पाठस्स अत्थीति विपाको । सेसेसुपि अस्सत्थिअत्थो गहेतब्बो। अथ वा लोकियादिअत्थो मुख्यत्थो, तंवाचकसुत्तम्पि ठान्यूपचारेन वुत्तम्। बुद्धादीनं गुणे अभित्थवति एतेन सुत्तप्पदेसेनाति थवो, सुत्तप्पदेसो।&lt;br&gt;&#xA;‘‘तेसु अट्ठवीसतिविधेसु लोकियादीसु सासनपट्ठानसुत्तेसु कतमं सुत्तं लोकियं सुत्त’’न्ति पुच्छितब्बत्ता ‘‘तत्थ कतमं लोकिय’’न्तिआदि वुत्तम्। तत्थाति तेसु अट्ठवीसतिविधेसु लोकियादीसु सासनपट्ठानसुत्तेसु कतमं सुत्तं लोकियं सासनपट्ठानं सुत्तन्ति पुच्छति।&lt;br&gt;&#xA;भिक्खवे, धेनुया थनेहि निक्खन्तं सज्जुखीरं निक्खन्तक्खणे न मुच्चति न परिणमति खीरभावं पजहित्वा दधिभावं न पापुणाति, तक्कादिअम्बिलसमायोगतो पच्छा खीरभावं पजहति दधिभावं पापुणाति इव, एवं येन बालेन पापं यं कम्मं कतं, तं कम्मं करणक्खणे तस्स बालस्स अपायदुक्खादिनिब्बत्तापनवसेन न विपच्चति। दुतिये पन वा ततियादिम्हि वा अत्तभावे विपच्चति। भस्मच्छन्नो छारिकाय पटिच्छन्नो पावको अग्गि अक्कन्तं जनं अक्कमनक्खणे न डहति। छारिकं पन तापेत्वा कालन्तरे डहति इव, एवं येन बालेन पापं यं कम्मं कतं, तं कम्मं करणक्खणे तं बालं अपायदुक्खादिनिब्बत्तापनवसेन डहापेन्तं हुत्वा न अन्वेति। दुतिये वा ततियादिम्हि वा अत्तभावे अपायदुक्खादिनिब्बत्तापनवसेन डहापेन्तं हुत्वा डहन्तं तं बालं तं अन्वेतीति योजना। इदं ‘‘न हि…पे॰… पावको’’ति सुत्तं लोकिये अत्थे वाचकञापकभावेन पवत्तनतो लोकियं नाम।&lt;br&gt;&#xA;‘‘एत्तकमेव लोकिय’’न्ति वत्तब्बत्ता ‘‘चत्तारिमानी’’तिआदि वुत्तम्। अत्थो पाकटो। इदं ‘‘चत्तारिमानि…पे॰… काळपक्खेव चन्दिमा’’ति सुत्तं लोकिये अत्थे वाचकञापकभावेन पवत्तनतो लोकियं नाम।&lt;br&gt;&#xA;‘‘एवं दुविधंयेव लोकिय’’न्ति वत्तब्बत्ता ‘‘अट्ठिमे, भिक्खवे, लोकधम्मा’’तिआदि वुत्तम्। अत्थो पाकटो। इदं ‘‘अट्ठिमे’’तिआदिकं सुत्तं लोकियेसु अट्ठविधेसु अत्थेसु वाचकञापकभावेन पवत्तनतो लोकियं नाम।&lt;br&gt;&#xA;नानाविधं लोकियं आचरियेन निद्धारितं, अम्हेहि च ञातं, ‘‘कतमं सुत्तं लोकुत्तर’’न्ति वत्तब्बत्ता ‘‘तत्थ कतमं लोकुत्तर’’न्तिआदि वुत्तम्। इतो परेसुपि एस नयो वेदितब्बो। तत्थाति तेसु अट्ठवीसतिविधेसु लोकियादीसु सुत्तेसु।&lt;br&gt;&#xA;छेकेन सारथिना सुदन्ता अस्सा समथङ्गता यथा, एवं पहीनमानस्स पहीननवविधमानस्स यस्स अनासवस्स भिक्खुनो इन्द्रियानि छब्बिधानि चक्खुन्द्रियादीनि समथङ्गतानि। तादिनो तादिलक्खणेन समन्नागतस्स अनासवस्स तस्स भिक्खुनो देवापि मनुस्सापि पिहयन्तीति योजना। इदं ‘‘यस्सिन्द्रियानी’’तिआदिकं सुत्तं लोकुत्तरे अत्थे वाचकञापकभावेन पवत्तनतो लोकुत्तरं नाम।&lt;br&gt;&#xA;‘‘एत्तकमेवा’’ति वत्तब्बत्ता ‘‘पञ्चिमानि भिक्खवे इन्द्रियानी’’तिआदि वुत्तम्। इदं ‘‘पञ्चिमानी’’तिआदिकं सुत्तम्पि लोकुत्तरे अत्थे वाचकञापकभावेन पवत्तनतो लोकुत्तरं नाम। (१)&lt;br&gt;&#xA;‘‘लद्धान मानुसत्तं द्वे, किच्चं अकिच्चमेव चा’’तिआदिका द्वे गाथा वुत्ता। इह गाथासु ‘‘सुकिच्चं चेव पुञ्ञानी’’ति यं गाथापदञ्च ‘‘पुञ्ञानि करित्वान, सग्गा सग्गं वजन्ति कतपुञ्ञा’’ति यं गाथापदञ्च वुत्तं, इदं गाथापदं लोकिये अत्थे वाचकञापकभावेन पवत्तनतो लोकियं नाम।&lt;br&gt;&#xA;इह गाथासु ‘‘संयोजनविप्पहानं वा’’ति यं गाथापदञ्च ‘‘संयोजनविप्पहाना, जरामरणा विप्पमुच्चन्ती’’ति यं गाथापदञ्च वुत्तं, इदं गाथापदं वुत्तनयेन लोकुत्तरं नाम। इदं ‘‘लद्धाना’’तिआदिकं वुत्तप्पकारेन लोकियञ्च लोकुत्तरञ्च।&lt;br&gt;&#xA;भिक्खवे, विञ्ञाणे आहारे आहारपटिबद्धे छन्दरागे सति नामरूपस्स अवक्कन्ति होति। ‘‘विञ्ञाणे…पे॰… होती’’ति इदं वुत्तनयेन लोकियं नाम। ‘‘विञ्ञाणे…पे॰… निरोधो’’ति इदं सुत्तं लोकुत्तरं नाम। इदं ‘‘विञ्ञाणे चे भिक्खवे’’तिआदिकं सुत्तं लोकिये अत्थे च लोकुत्तरे अत्थे च एकदेसवसेन वाचकञापकवसेन पवत्तनतो लोकियञ्च लोकुत्तरञ्च। (२)&lt;br&gt;&#xA;११३. सत्तलोके सब्बा दिसा अनुपरिगम्म क्वचि दिसायं चेतसा अत्तना अत्ततो पियतरं अञ्ञं नेव अज्झगा, अत्ताव पियतरो यथा , एवं परेसं सत्तानं पुथु विसुं विसुं अत्ताव पियो पियतरो, तस्मा अत्तनोव पियतरत्ता अत्तकामो अत्तनो हितकामो पण्डितो सत्तलोको अत्तानं उपमं कत्वा परं न हिंसे न हिंसेय्याति योजना। इदं ‘‘सब्बा दिसा’’तिआदिकं सुत्तं सत्तेसु वाचकञापकभावेन पवत्तनतो सत्ताधिट्ठानं नाम।&lt;br&gt;&#xA;ये केचि खीणासवा पुग्गला भूताव न भविस्सन्ति, सब्बे ते खीणासवा पुग्गला देहं अत्तभावं पहाय निब्बानं गमिस्सन्ति। ये च पुथुज्जनादयो सत्ता पुनब्भवेसु भविस्सन्ति, सब्बे ते पुथुज्जनादयो सत्ता देहं अत्तभावं पहाय परलोकं गमिस्सन्ति, तं सब्बजानिं सब्बस्स सत्तस्स हानिं मरणं, विनासं वा कुसलो यो पुग्गलो विजानाति, सो कुसलो पुग्गलो तं सब्बजानिं विदित्वा आतापियो ब्रह्मचरियं चरेय्याति योजना। इदं ‘‘ये केची’’तिआदिकं वुत्तनयेन सत्ताधिट्ठानम्।&lt;br&gt;&#xA;सत्तहि अङ्गेहि समन्नागतं कल्याणमित्तं यावजीवं कुसलेन पुग्गलेन न विजहितब्बम्। कतमेहि सत्तहि? परिसुद्धसीलसम्पत्तिपरिसुद्धदिट्ठिसम्पत्तीहि समन्नागतत्ता पियो च पियायितब्बो च होति, पासाणछत्तं विय गरु च होति, सम्भावेतब्बताय भावनीयो च होति, ‘‘कालेन वदामि, नो अकालेना’’तिआदिके पञ्चधम्मे अत्तनि उपट्ठापेत्वा सब्रह्मचारीनं वा सिस्सानं वा विनिच्छयउल्लुम्पनओवाददानभावे ठत्वा वत्ता च होति, सब्रह्मचारीहि वा सिस्सादीहि वा वुच्चमानो सुवचो हुत्वा तेसं वचनक्खमो च होति, सच्चपटिच्चसमुप्पादादिगम्भीरं वा अञ्ञं गम्भीरं वा कथं कत्ता च होति, धम्मविनयादिवसेनेव दीपनतो अट्ठाने च न नियोजको होति। इमेहि सत्तहि अङ्गेहि समन्नागतं कल्याणमित्तं यावजीवं न विजहितब्बम्। इदं ‘‘सत्तही’’तिआदिवचनं भगवा अवोच। इदं ‘‘सत्तही’’तिआदिकं वचनं सुगतो वत्वा अथापरं एतं गाथावचनं सत्था अवोच। किं अवोच?&lt;br&gt;&#xA;‘‘पियो गरु भावनीयो, वत्ता च वचनक्खमो।&lt;br&gt;&#xA;गम्भीरञ्च कथं कत्ता, न चट्ठाने नियोजको।&lt;br&gt;&#xA;तं मित्तं मित्तकामेन, यावजीवम्पि सेविय’’न्ति॥ –&lt;br&gt;&#xA;एतं गाथावचनं सत्था अवोचाति योजना। ‘‘न च अट्ठानयोजको’’ति पाठो अत्थि। इदं ‘‘सत्तही’’तिआदिकं वचनं सत्ताधिट्ठानम्।&lt;br&gt;&#xA;लोके यं कामसुखञ्च यं इदं दिवियं सुखञ्च अत्थि, एते कामसुखदिवियसुखा तण्हाक्खयसुखस्स सोळसिं कलं न अग्घन्तीति योजना। इदं ‘‘यञ्चा’’तिआदिकं सुत्तं धम्माधिट्ठानम्।&lt;br&gt;&#xA;यत्थ निब्बाने दुक्खं निरुज्झति, सम्मासम्बुद्धदेसितं असोकं विरजं खेमं तं निब्बानं सुसुखं वताति योजना। इदं ‘‘सुसुख’’न्तिआदिकं सुत्तम्पि धम्माधिट्ठानम्। (३)&lt;br&gt;&#xA;तीसु भवेसु सत्तानं जननतो तण्हासङ्खातं मातरञ्च, पितरं निस्साय मानस्स उप्पज्जनतो मानसङ्खातं पितरञ्च, रट्ठे लोको रट्ठिस्सरं राजानं भजति विय द्विन्नं सस्सतुच्छेददिट्ठीनं सब्बदिट्ठिगतेहि भजनीयत्ता सस्सतुच्छेददिट्ठिसङ्खाते खत्तिये द्वे राजानो च, आयसाधको पुरिसो रट्ठे अत्थं अनुचरति इव नन्दिरागस्स द्वादसायतने अनुचरणतो नन्दिरागसङ्खातेन अनुचरणेन सह पवत्तनट्ठानं द्वादसायतनसङ्खातं रट्ठञ्च खीणासवो यो ब्राह्मणो हनति, सो ब्राह्मणो हन्त्वा अनीघो निद्दुक्खो हुत्वा यातीति योजना। इह ‘‘मातर’’न्तिआदिगाथायं ‘‘मातरं…पे॰… हन्त्वा’’ति इदं गाथावचनं धम्माधिट्ठानम्। ‘‘अनीघो याति ब्राह्मणो’’ति इदं गाथावचनं सत्ताधिट्ठानम्। इदं ‘‘मातर’’न्तिआदिकं सुत्तं सत्ताधिट्ठानञ्च धम्माधिट्ठानञ्च।&lt;br&gt;&#xA;‘‘चत्तारोमे भिक्खवे इद्धिपादा’’ति इदं सुत्तप्पदेसवचनं धम्माधिट्ठानम्। सो चतूहि इद्धिपादेहि समन्नागतो पुग्गलो कायेपि करजकायेपि चित्तं पादकज्झानचित्तं समोदहति पक्खिपति, सो पुग्गलो दिस्समानकायेन गन्तुकामो करजकायगतिकं पादकज्झानचित्तं अधिट्ठहति। चित्तेपि पादकज्झानचित्तेपि कायं करजकायं समोदहति पक्खिपति, सो पुग्गलो सीघं अञ्ञं गन्तुकामो पादकज्झानचित्तगतिकं करजकायं अधिट्ठहति। काये करजकाये सुखसञ्ञञ्च सुखविहारसञ्ञञ्च लहुसञ्ञञ्च लहुगमनसञ्ञञ्च ओक्कमित्वा अञ्ञं गमनेय्यं इच्छितट्ठानं एकचित्तक्खणेनेव च गन्त्वा उपसम्पज्ज विहरति। इदं ‘‘सो’’तिआदिकं सुत्तप्पदेसवचनं सत्ताधिट्ठानम्। इदं ‘‘चत्तारोमे’’तिआदिकं सुत्तं सत्ताधिट्ठानञ्च धम्माधिट्ठानञ्च। (४)&lt;br&gt;&#xA;११४. यं सब्बञ्ञुतञाणं लोकुत्तरं लोकं उत्तरित्वा अभिभवित्वा ठितं, येन सब्बञ्ञुतञ्ञाणेन भगवा ‘‘सब्बञ्ञू’’ति वुच्चति, तस्स सब्बञ्ञुतञ्ञाणस्स परिहानं नत्थि, तं सब्बञ्ञुतञ्ञाणं सब्बकाले जानितुं आवज्जनकाले पवत्ततीति योजना। इदं ‘‘यं त’’न्तिआदिकं ञाणे अत्थे वाचकञापकभावेनपि पवत्तनतो ञाणं नाम।&lt;br&gt;&#xA;याय निब्बानगामिनिया मग्गपञ्ञाय जातिमरणसङ्खयं पजानाति, सा निब्बानगामिनी मग्गपञ्ञा सब्बाहि लोकियाहि पञ्ञाहि सेट्ठा पसत्थाति योजना। इदं ‘‘पञ्ञा ही’’तिआदिकं वुत्तनयेन ञाणं नाम।&lt;br&gt;&#xA;‘‘धोतक, वो तुम्हाकं सन्तिं अहं कित्तयिस्सामी’’ति भगवा अवोच। ‘‘दिट्ठे धम्मे दुक्खादिधम्मे वा अत्तभावे वा सतो अनिच्चानुपस्सनादिसतिसम्पन्नो हुत्वा चरं चरन्तो योगावचरो अनीतिहं यं सन्तिं यं निब्बानं अरियमग्गेन विदित्वा लोके संसारलोके विसत्तिकं विसप्पकं तण्हं तरे तरेय्या’’ति भगवा अवोच।&lt;br&gt;&#xA;धोतको भगवन्तं वदति ‘‘महेसि महन्ते सीलक्खन्धादी एसनसील, गोतम, सतो ‘सब्बे सङ्खारा अनिच्चा’तिआदिसरणसम्पन्नो हुत्वा चरं चरन्तो योगावचरो उत्तमं यं सन्तिं यं निब्बानं अरियमग्गेन विदित्वा लोके संसारलोके विसत्तिकं तण्हं तरे तरेय्याति तञ्च वचनं तञ्च सन्तिं निब्बानं अहं अभिनन्दामि अभिपत्थयामि, महेसि त्वं, यञ्च सम्पजानासी’’ति धोतको भगवन्तं वदति।&lt;br&gt;&#xA;‘‘धोतका’’ति आलपित्वा भगवा धोतकं अवोच। ‘‘उद्धं अनागतं उपरि अधो अतीतं हेट्ठा च तिरियञ्चापि मज्झे पच्चुप्पन्नं परितो च लोके संसारलोके एतं तण्हं भवाभवाय खुद्दकभवमहन्तभवत्थाय सङ्गो लग्गोति विदित्वा विचरन्तो त्वं तण्हं माकासि मा अकासी’’ति भगवा धोतकं अवोचाति योजना। इदं ‘‘कित्तयिस्सामी’’तिआदिकं ञेय्ये विसये अत्थे वाचकञापकभावेन पवत्तनतो ञेय्यं नाम।&lt;br&gt;&#xA;‘‘एत्तकमेवा’’ति वत्तब्बत्ता ‘‘चतुन्नं भिक्खवे’’तिआदि वुत्तम्। भिक्खवे, चतुन्नं अरियसच्चानं अरियभावकरानं सच्चानं अननुबोधा अबुज्झनेन अप्पटिवेधा अप्पटिविज्झनेन एवं इमिना कारणेन ममञ्चेव तुम्हाकञ्च दीघमद्धानं इदं सन्धावितं सन्धावनं, इदं संसरितं संसरणं अहोसीति, भिक्खवे, अज्ज तयिदं तं इदं दुक्खं अरियसच्चं मया अनुबुद्धं पटिविद्धं…पे॰… तयिदं तं इदं दुक्खनिरोधगामिनी पटिपदा अरियसच्चं मया अनुबुद्धं पटिविद्धं, मम भवतण्हा उच्छिन्ना, भवनेत्ति तण्हा खीणा, इदानि मम पुनब्भवो नत्थि, इति इदं ‘‘चतुन्न’’न्तिआदिकं भगवा अवोच, सुगतो इदं ‘‘चतुन्न’’न्तिआदिकं वत्वा अथापरं एतं ‘‘चतुन्न’’न्तिआदिगाथावचनं सत्था अवोचाति योजेत्वा गाथायञ्च तथेव योजना कातब्बा। इदं ‘‘चतुन्न’’न्तिआदिकं वुत्तनयेन ञेय्यं नाम। (५)&lt;br&gt;&#xA;‘‘रूपं अनिच्चं…पे॰… विञ्ञाणं अनिच्च’’न्ति इदं सुत्तं ञेय्ये रूपादिधम्मे वाचकञापकभावेन पवत्तनतो ञेय्यं नाम।&lt;br&gt;&#xA;एवं ‘‘रूपं अनिच्च’’न्तिआदिना पकारेन जानं जानन्तो एवं ‘‘रूपं अनिच्च’’न्तिआदिना पकारेन पस्सं पस्सन्तो अरियसावको अरियस्स भगवतो सावको ‘‘इदं रूपं अनिच्च’’न्ति रूपं पस्सति, ‘‘अयं वेदना अनिच्चा’’ति वेदनं पस्सति, ‘‘अयं सञ्ञा अनिच्चा’’ति सञ्ञं पस्सति, ‘‘इमे सङ्खारा अनिच्चा’’ति सङ्खारे पस्सति, ‘‘इदं विञ्ञाणं अनिच्च’’न्ति विञ्ञाणं पस्सति। इति इदं सुत्तं रूपादिपस्सने ञाणे वाचकञापकभावेन पवत्तनतो ञाणं नाम।&lt;br&gt;&#xA;सो ‘‘रूपं अनिच्च’’न्तिआदिना पकारेन पस्सन्तो अरियसावको रूपेन रूपरागेन परिमुच्चति…पे॰… विञ्ञाणम्हा विञ्ञाणरागम्हा परिमुच्चतीति दुक्खस्मा परिमुच्चतीति अहं वदामीति योजना। इदं ‘‘सो परिमुच्चती’’तिआदिकं सुत्तं ञाणे च ञेय्ये च वाचकञापकभावेन पवत्तनतो ञाणञ्च ञेय्यञ्च होति।&lt;br&gt;&#xA;सब्बे पञ्चक्खन्धा पच्चयेहि सङ्खरितत्ता सङ्खारा आदिअन्तवन्तभावतो, अनिच्चन्तिकभावतो, तावकालिकभावतो च खणपरित्तभावतो अनिच्चा भवन्ति। इदं ‘‘सब्बे सङ्खारा अनिच्चा’’ति सुत्तप्पदेसवचनं वुत्तनयेन ञेय्यं नाम। यदा विपस्सनाकरणकाले पञ्ञाय विपस्सनापञ्ञाय पस्सति अनिच्चतादिकं पस्सति। इदं ‘‘यदा पञ्ञाय पस्सती’’ति सुत्तप्पदेसवचनं ञाणं नाम। अथ पस्सनक्खणे दुक्खे पञ्चक्खन्धे विपस्सको निब्बिन्दति, निब्बिन्दन्तो पुग्गलो दुक्खादिजाननादिवसेन चत्तारि सच्चानि पटिविज्झति, एसो चतुसच्चपटिवेधो विसुद्धिया विसुद्धत्थाय मग्गोति। इदं ‘‘अथा’’तिआदिकं सुत्तप्पदेसवचनं ञाणञ्च ञेय्यञ्च होति।&lt;br&gt;&#xA;सोणाति सोणं आलपति। समणा बाहिरकसमणा ब्राह्मणा जातिब्राह्मणा अनिच्चेन रूपेन, दुक्खेन रूपेन, विपरिणामधम्मेन रूपेन ‘‘अहं परेहि सेय्यो उत्तमो अस्मी’’ति वा समनुपस्सन्ति, ‘‘अहं परेन सदिसो समानो अस्मी’’ति वा समनुपस्सन्ति, ‘‘अहं परतो हीनो लामको अस्मी’’ति वा समनुपस्सन्ति, यथाभूतस्स अदस्सना अञ्ञत्र वज्जेत्वा अञ्ञं किं नाम कारणं सिया, यथाभूतं अदस्सनतो ताव समनुपस्सनस्स अञ्ञं कारणं नत्थि, यथाभूतं अदस्सनमेव कारणन्ति वेदितब्बम्। ‘‘अनिच्चाय वेदनाया’’तिआदीसुपि इमिना वुत्तनयेन वुत्तनयानुसारेन योजना कातब्बा। इदं ‘‘ये हि केची’’तिआदिकं सुत्तप्पदेसवचनं ञेय्यं नाम। ‘‘ये च खो केची’’तिआदिको सुक्कपक्खो पन वुत्तविपरियायेन वेदितब्बो। इदं ‘‘ये च खो’’तिआदिकं सुत्तप्पदेसवचनं ञाणं नाम। इदं ‘‘ये हि केची’’तिआदिकं सुत्तं ञाणे च ञेय्ये च अत्थे वाचकञापकभावेन पवत्तनतो ञाणञ्च ञेय्यञ्च होति। (६)&lt;br&gt;&#xA;नानाविधं ञाणञ्च ञेय्यञ्च सासनपट्ठानसुत्तं आचरियेन निद्धारितं, अम्हेहि च ञातं, ‘‘कतमं दस्सन’’न्ति पुच्छितब्बत्ता ‘‘तत्थ कतमं दस्सन’’न्तिआदि वुत्तम्। तत्थाति तेसु लोकियादीसु अट्ठवीसतिविधेसु सासनपट्ठानेसु सुत्तेसु कतमं सुत्तं दस्सनं नामाति पुच्छति।&lt;br&gt;&#xA;११५. गम्भीरपञ्ञेन सब्बञ्ञुबुद्धेन सुदेसितानि सङ्खेपवित्थारादीहि तेहि तेहि नयेहि सुट्ठु देसितानि अरियसच्चानि ये भावितभावना अरियपुग्गला पञ्ञाओभासेन विभावयन्ति, ते भावितभावना अरियपुग्गला देवरज्जचक्कवत्तिरज्जादिपमादट्ठानं आगम्म भुसं पमत्ता किञ्चापि होन्ति, तथापि ते भावितभावना अरियपुग्गला सोतापत्तिमग्गञाणेन अभिसङ्खारविञ्ञाणस्स निरोधेन अट्ठमभवादीसु उप्पज्जनारहानं नामरूपानं निरुद्धत्ता अट्ठमक्खत्तुवसेन अट्ठमं भवं न आदियन्तीति योजना। इदं ‘‘ये अरियसच्चानी’’तिआदिकं सुत्तं दस्सने पठममग्गञाणे वाचकञापकभावेन पवत्तनतो दस्सनं नाम।&lt;br&gt;&#xA;नगरद्वारबाहथिरकरणत्थं उम्मारब्भन्तरे पथवियं अट्ठहत्थदसहत्थप्पमाणं आवाटं खणित्वा तस्मिं आवाटे उस्सापितत्ता पथविस्सितो पथविनिस्सितो अन्तोपथविनिस्सितो इन्दखीलो सारदारुमयो थम्भो चतुब्भि चतूहि दिसाहि आगतेहि वातेहि महावातेहि असम्पकम्पियो सम्पकम्पितुं असक्कुणेय्यो सिया यथा, यो सप्पुरिसो अरियसच्चानि अवेच्च पस्सति, तं सप्पुरिसं सब्बतित्थियवादवातेहि असम्पकम्पियत्ता तथूपमं अहं वदामीति योजना। इदं ‘‘यथिन्दखीलो’’तिआदिकं सुत्तं वुत्तनयेन दस्सनं नाम।&lt;br&gt;&#xA;भिक्खवे, चतूहि सोतापत्तियङ्गेहि समन्नागतो अरियसावको अरियस्स भगवतो सम्मासम्बुद्धस्स सावको आचिक्खितुं आकङ्खमानो हुत्वा अत्तनाव सयमेव अत्तानं ब्याकरेय्य ‘‘भो, मम अत्त अहं इदानि खीणनिरयो अम्हि, खीणतिरच्छानयोनि अम्हि…पे॰…. दुक्खस्सन्तं करिस्सामी’’ति ब्याकरेय्य। चतुरङ्गसरूपं दस्सेतुं ‘‘कतमेहि चतूही’’तिआदि वुत्तम्। इदं ‘‘चतूही’’तिआदिकं दस्सनं नाम।&lt;br&gt;&#xA;नानाविधं दस्सनं निद्धारितं, ‘‘कतमा भावना’’ति पुच्छितब्बत्ता ‘‘तत्थ कतमा भावना’’तिआदि वुत्तम्।&lt;br&gt;&#xA;इध सासने यस्स अरियसावकस्स अज्झत्तं कामभवे निब्बत्तापकानं ओरम्भागियसंयोजनानं पजहनवसेन च बहिद्धा रूपारूपभवेसु निब्बत्तापकानं उद्धम्भागियसंयोजनानं पजहनवसेन च इन्द्रियानि सद्धिन्द्रियादीनि इन्द्रियानि सुभावितानि अरियमग्गभावनावसेन सुट्ठु भावितानि भवन्ति, भावितो भावितमग्गो स दन्तो सो अरियसावको इमं लोकञ्च परं लोकञ्च निब्बिज्झ निब्बिज्झित्वा पटिविज्झित्वा कालं मरणकाले , कालंकिरियं वा कङ्खति पत्थेतीति योजना। अयं ‘‘यस्सिन्द्रियानी’’तिआदिका पाळि भावनाय वाचकञापकभावेन पवत्तनतो भावना नाम।&lt;br&gt;&#xA;धम्मपदानि झानविपस्सनामग्गफलनिब्बानधम्मकोट्ठासानि। अनभिज्झा धम्मपदं अनभिज्झासीसेन अधिगतझानविपस्सनामग्गनिब्बानधम्मपदं कोट्ठासम्। एस नयो सेसेसुपि। अयं ‘‘चत्तारिमानी’’तिआदिका पाळि वुत्तनयेन भावना नाम। (७)&lt;br&gt;&#xA;देवपुत्त छिन्दन्तो पुग्गलो पञ्च ओरम्भागियसंयोजनानि हेट्ठा मग्गत्तयेन छिन्दे छिन्देय्य, पजहन्तो पुग्गलो पञ्च उद्धम्भागियसंयोजनानि अरहत्तमग्गेन जहे पजहेय्य, भावयन्तो पुग्गलो पञ्च सद्धिन्द्रियादीनि च उत्तरि भावये भावेय्य। पञ्चसङ्गातिगो रागसङ्गदोससङ्गमोहसङ्गमानसङ्गदिट्ठिसङ्गातिगो भिक्खु ओघतिण्णोति कामोघभवोघदिट्ठोघअविज्जोघतिण्णोति वुच्चति कथीयतीति योजना। ‘‘पञ्च छिन्दे पञ्च जहे’’ति इदं वचनं दस्सनं नाम। ‘‘पञ्च चुत्तरि…पे॰… वुच्चती’’ति अयं पाळि भावना नाम। इदं ‘‘पञ्चा’’तिआदिकं सुत्तं दस्सनञ्च भावना च होति।&lt;br&gt;&#xA;‘‘तीणिमानि, भिक्खवे’’तिआदीसु योजना पाकटा। (८)&lt;br&gt;&#xA;११६. ‘‘सब्बपापस्स अकरणं…पे॰… बुद्धान सासन’’न्ति इदं सुत्तं सम्मासम्बुद्धस्स वचनभावतो सकवचनं नाम। अत्थो हेट्ठा वुत्तोव।&lt;br&gt;&#xA;भिक्खवे, बालस्स बाललक्खणानि बालउपलक्खणकारणानि बालनिमित्तानि ‘‘अयं बालो’’ति गहणकारणानि बालापदानानि बालस्स अपदानानि पोराणानि विरुळ्हानि कम्मानि येहि बाललक्खणादीहि बालं ‘‘बालो’’ति परे पण्डिता सञ्जानन्ति, इमानि बाललक्खणानि मया वुच्चमानानि तीणि। कतमानि तीणि? भिक्खवे, बालो दुच्चिन्तितचिन्ती च दुच्चिन्तितं अभिज्झाब्यापादमिच्छादस्सनं चिन्ती च होति, दुब्भासितभासी दुब्भासितं मुसावादादिं भासी च होति. दुक्कटकम्मकारी च दुक्कटं पाणातिपातादिकम्मं कारी च होति। भिक्खवे, बालस्स…पे॰… बालापदानानि इमिना मया वुत्तानि तीणि खो भवन्ति। सुक्कपक्खो पन वुत्तविपरियायेन वेदितब्बो। इदं ‘‘तीणिमानि भिक्खवे’’तिआदिकं वचनं सम्मासम्बुद्धस्स वचनभावतो सकवचनं नाम।&lt;br&gt;&#xA;पथवीसमो वित्थतो सम्बोधो नाम नत्थि। पातं वुट्ठं उदकं आभुसो लाभि गण्हातीति पातालो, पातालेन समो पातालसमो निन्नो न विज्जति। मेरुसमो उन्नतो नत्थि, चक्कवत्तिसदिसो पोरिसो नत्थीति योजना। इदं ‘‘पथवीसमो’’तिआदिकं वचनं परस्स देवस्स वचनभावतो परवचनं होति।&lt;br&gt;&#xA;‘‘देवानं इन्द, तव सुभासितेन जयो होती’’ति वत्वा ‘‘वेपचित्ति, तव सुभासितेन जयो होतू’’ति वत्वा ‘‘वेपचित्ति, त्वं गाथं भण भणाही’’ति अवोच। भिक्खवे, अथ खो असुरिन्दो वेपचित्ति इमं वुच्चमानं गाथं अभासि ‘‘ते पटिसेधको नो चे अस्स नो चे भवेय्य , एवं सति बाला भिय्यो पकुज्झेय्युं, तस्मा धीरो पण्डितो भुसेन दण्डेन बालं निसेधये’’ति।&lt;br&gt;&#xA;गाथाय, भिक्खवे, असुरिन्देन वेपचित्तिना भासिताय असुरा अनुमोदिंसु, देवा तुण्ही अहेसुम्। भिक्खवे, अथ खो असुरिन्दो वेपचित्ति देवानं इन्दं सक्कं एतं वचनं अवोच ‘‘देवानमिन्द, त्वं गाथं भण भणाही’’ति एतं वचनं अवोच। भिक्खवे, अथ खो देवानमिन्दो सक्को इमं गाथं अभासि ‘‘बालस्स पटिसेधनं परं पच्चत्थिकं सङ्कुपितं ञत्वा सतो सतिमा यो पण्डितो कोधतो उपसम्मति, तस्स पण्डितस्स एतदेव उपसमं वरन्ति अहं मञ्ञे’’ति।&lt;br&gt;&#xA;गाथाय, भिक्खवे, देवानमिन्देन सक्केन भासिताय देवा अनुमोदिंसु, असुरा तुण्ही अहेसुम्। भिक्खवे, अथ खो देवानमिन्दो सक्को असुरिन्दं वेपचित्तिं एतं वचनं अवोच ‘‘वेपचित्ति, त्वं गाथं भणाही’’ति एतं वचनं अवोच। भिक्खवे, अथ खो असुरिन्दो वेपचित्ति इमं गाथं अभासि ‘‘वासव यदा तितिक्खति, तदा नं तितिक्खन्तं पुग्गलं बालो ‘‘अयं मे भया तितिक्खती’’ति मञ्ञति, तितिक्खाय एतदेव वज्जं अहं पस्सामि। वासव गोगणो पलायिनं गवं अज्झोत्थरति इव, एवं दुम्मेधो खमन्तं भिय्यो अज्झारुहति अज्झोत्थरति।&lt;br&gt;&#xA;गाथाय, भिक्खवे, असुरिन्देन वेपचित्तिना भासिताय असुरा अनुमोदिंसु, देवा तुण्ही अहेसुम्। जायमाने च गोयुद्धे पठमं द्वेयेव गोणा युज्झन्ति, गोगणो पन याव एको गोणो न पलायति, ताव ओलोकेन्तोव तिट्ठति। यदा च एको गोणो पलायति , तदा सब्बो गोणो तं पलायिनं गवं भिय्यो अज्झोत्थरतीति गोयुद्धसभावो वेदितब्बो। ‘‘अथ खो’’तिआदीनं योजनत्थो पाकटो।&lt;br&gt;&#xA;वेपचित्ति, यो पुग्गलो तितिक्खति, तं खमन्तं पुग्गलं ‘‘अयं मे भया तितिक्खती’’ति कामं मञ्ञतु वा, मा मञ्ञतु वा, तं मञ्ञनं निप्फलमेव। अत्था सदत्थपरमा भवन्ति। खन्त्या खन्तितो भिय्यो सदत्थो नाम न विज्जति।&lt;br&gt;&#xA;यो बलवा सन्तो दुब्बलस्स हवे तितिक्खतीति तस्स बलवन्तस्स तं तितिक्खनं परमं खन्तिन्ति सप्पुरिसा आहु, दुब्बलो निच्चं खमति एव।&lt;br&gt;&#xA;यस्स बालस्स बालबलं अत्थि, तस्स बालस्स बालबलं ‘‘अबल’’न्ति सप्पुरिसा आहु, यस्स धम्मगुत्तस्स यं बलं अत्थि, तस्स धम्मगुत्तस्स तस्स बलस्स पटिवत्ता पटिप्फरित्वा वत्ता न विज्जति।&lt;br&gt;&#xA;वेपचित्ति, यो पुग्गलो कुद्धं पठमं कुज्झन्तस्स पटिकुज्झति, सो पटिकुज्झन्तो पुग्गलो तेन पटिकुज्झनेन तस्स पठमं कुज्झन्तस्स पापपुग्गलस्स पापपुग्गलतो पापियो एव पापतरो हीनतरो एव भवे।&lt;br&gt;&#xA;वेपचित्ति, यो सप्पुरिसो सतो सतिमा परं सङ्कुपितं ञत्वा पठमं कुज्झन्तस्स अप्पटिकुज्झन्तोव भवे, सो सप्पुरिसो दुज्जयं सङ्गामं जेति नाम, अत्तनो च परस्स च उभिन्नं अत्थं चरति नाम।&lt;br&gt;&#xA;अत्तनो च परस्स च तिकिच्छन्तानं उभिन्नं कोधो उपसम्मति, ये जना धम्मस्स खन्तिधम्मस्स अत्थे, चतुसच्चधम्मे वा अकोविदा भवन्ति, ते जना खमन्तं सप्पुरिसं ‘‘अयं बालो’’ति मञ्ञन्ति, तेसं अकोविदानं जनानं तं मञ्ञनं निप्फलन्ति।&lt;br&gt;&#xA;गाथासु, भिक्खवे, देवानमिन्देन सक्केन भासितासु देवा अनुमोदिंसु, असुरा तुण्ही अहेसुन्ति योजना। इदं ‘‘भिय्यो बाला’’तिआदिकं वचनं सक्कवेपचित्तीनं वचनभावतो परवचनं नाम। (९)&lt;br&gt;&#xA;११७. पत्तं एतरहि अधिगतं यञ्च कामूपकरणं, आयतिं पत्तब्बं अधिगतं यञ्च कामूपकरणं अत्थि, एतं उभयं रजानुकिण्णं रागरजादिकिण्णं इति आतुरस्स आतुरानंयेव पुग्गलानं सन्तिके अनुसिक्खतो अनुसिक्खन्तस्स सिक्खासारा हुत्वा उपट्ठहन्ति, सीलं वतं जीवितं ब्रह्मचरियं इमे सिक्खासारा हुत्वा उपट्ठहन्तीति ये उपट्ठानसारा पुग्गला सारतो गहेत्वा ठिता। एत्थ सीलं नाम ‘‘न करोमी’’ति ओरमणम्। वतं नाम भोजनकिच्चकरणादि। जीवितं नाम आजीवो। ब्रह्मचरियं नाम मेथुनविरतिविसेसभावो वेदितब्बो। तेसं उपट्ठानसारानं पुग्गलानं अयं वादो एको पठमो अन्तो लामको। ये च पुग्गला ‘‘कामेसु दोसो नत्थी’’ति एवंवादिनो एवंदिट्ठिनो हुत्वा ठिता, तेसं पुग्गलानं अयं वादो एको दुतियो अन्तो लामको। इच्चेते उभो अन्ता अन्तवादा पुग्गला कटसिवड्ढना कटसियो दिट्ठिं वड्ढेन्ति। एते उभो अन्ते अत्तकिलमथानुयोगे कामसुखल्लिकानुयोगे एके पुग्गला अनभिञ्ञाय ओलीयन्ति, एके पुग्गला अतिधावन्तीति योजना। इदं ‘‘यञ्च पत्त’’न्तिआदिकं वचनं परेसं पुग्गलानं वचनभावतो परवचनं नाम।&lt;br&gt;&#xA;ये च सम्मादिट्ठिपुग्गला ते उभो अन्ते अत्तकिलमथानुयोगकामसुखल्लिकानुयोगे अभिञ्ञाय तत्र च अन्ते न अहेसुम्। तेन च अभिजाननेन ते उभो अन्ते न अमञ्ञिंसु, तेसं सम्मादिट्ठिपुग्गलानं वट्टं तिविधं वट्टं पञ्ञापनाय नत्थि। इति एवं इदं ‘‘ये चा’’तिआदिकं वचनं भगवतो वचनभावतो सकवचनं नाम। अयं उदानो ‘‘यञ्च पत्तं…पे॰… पञ्ञापनाया’’ति अयं उदानो वुत्तनयेन सकवचनञ्च परवचनञ्च होति।&lt;br&gt;&#xA;पसेनदि नाम कोसलो कोसलिस्सरो राजा भगवन्तं एतं ‘‘इध मय्हं…पे॰… तेसं पियो अत्ता’’ति वचनं अवोच। भन्ते, इध रहोगतस्स पटिसल्लीनस्स मय्हं मम चेतसो चित्तस्स एवं परिवितक्को उदपादि, केसं सत्तानं अत्ता पियो नु खो, केसं सत्तानं अत्ता अप्पियो नु खो इति एतं परिवितक्कनं उदपादि। भन्ते, तस्स मय्हं एतं परिवितक्कनं अहोसि, ये च केचि सत्ता कायेन दुच्चरितं चरन्ति खो…पे॰… मनसा दुच्चरितं चरन्ति खो, तेसं सत्तानं अत्ता अप्पियो खो। ते दुच्चरितं चरन्ता सत्ता ‘‘नो अत्ता पियो’’ति एवं किञ्चापि वदेय्युं, अथ खो तेसं दुच्चरितं चरन्तानं सत्तानं अत्ता अप्पियोव। तं किस्स हेतु? अप्पियो अप्पियस्स अनत्थाय यं दुच्चरितं करेय्य, तं दुच्चरितं ते दुच्चरितं चरन्ता सत्ता अत्तनाव. सयमेव। अत्तनो अनत्थाय हि यस्मा करोन्ति, तस्मा तेसं दुच्चरितं चरन्तानं सत्तानं अत्ता अप्पियोवाति एतं परिवितक्कनं अहोसि।&lt;br&gt;&#xA;भन्ते , ये च केचि सत्ता कायेन सुचरितं चरन्ति खो…पे॰… मनसा सुचरितं चरन्ति खो, तेसं सुचरितं चरन्तानं सत्तानं अत्ता पियो खो, ते सुचरितं चरन्ता सत्ता ‘‘नो अत्ता अप्पियो’’ति एवं किञ्चापि वदेय्युं, अथ खो तेसं सुचरितं चरन्तानं सत्तानं अत्ता पियोव। तं किस्स हेतु? पियो पियस्स अत्थाय यं सुचरितं चरेय्य, तं सुचरितं ते सुचरितं चरन्ता सत्ता अत्तनाव सयमेव अत्तनो अत्थाय हि यस्मा करोन्ति , तस्मा तेसं सुचरितं चरन्तानं सत्तानं अत्ता पियोवाति एतं परिवितक्कनं अहोसि। एतं वचनं अवोचाति योजना।&lt;br&gt;&#xA;‘‘एवमेतं महाराजा’’ति वचनं पठमं वत्वा ‘‘ये हि केची’’तिआदिके भगवतो वुत्तवचनेपि योजना तथेव कातब्बा।&lt;br&gt;&#xA;गाथासु पन यो पण्डितो अत्तानं ‘‘पिय’’न्ति चे जञ्ञा, एवं सति सो पण्डितो नं अत्तानं पापेन कम्मेन न संयुजे न संयोजेय्य, तं वचनं हि सच्चं पियं अत्तानं सुलभं न होति, दुक्कटकारिना सुखं सुलभं न होति।&lt;br&gt;&#xA;अन्तकेन मच्चुना अधिपन्नस्स मानुसं भवं जहतो पजहन्तस्स तस्स मरणमुखे ठितस्स सत्तस्स किं सकं होति, मरणमुखे ठितो सो सत्तो किञ्च आदाय परलोकं गच्छति, छाया गच्छन्तं सत्तं अनपायिनी इव, एवं अस्स परलोकगतस्स सत्तस्स किञ्च अनुगं होति।&lt;br&gt;&#xA;इति भगवा एवं पुच्छति, पुच्छित्वा ‘‘उभो’’तिआदिविस्सज्जनवचनञ्च आह। इध लोके यो मच्चो यं पुञ्ञञ्च यं पापञ्च उभो कम्मे कुरुते करोति, तस्स परलोकगतस्स मच्चस्स तं पुञ्ञपापद्वयं सकं होति। परलोकं गतो मच्चो तंव पुञ्ञपापद्वयं आदाय परलोकं गच्छति, छाया गच्छन्तं सत्तं अनपायिनी इव, एवं अस्स परलोकगतस्स मच्चस्स तंव पुञ्ञपापद्वयं अनुगं होति।&lt;br&gt;&#xA;तस्मा पण्डितो सम्परायिकं सम्पराये फलनिब्बत्तापकं कल्याणं निचयं निचयन्तो हुत्वा करेय्य। पाणिनं परलोकस्मिं पुञ्ञानि पतिट्ठा होन्ति, इति भगवा आहाति योजना कातब्बा। इदं ‘‘राजा पसेनदी’’तिआदिकं सुत्तं कोसलरञ्ञो वचनभावतो परवचनं होति। ‘‘एवमेतं , महाराज, एवमेतं महाराजा’’तिआदिका अनुगीति भगवतो वचनभावतो सकवचनं होति। इदं द्वयं वचनं सकवचनञ्च परवचनञ्च होति। (१०)&lt;br&gt;&#xA;११८. पञ्हे पुच्छिते इदं दुक्खसच्चं अभिञ्ञेय्यं, इदं समुदयसच्चं पहातब्बं, इदं मग्गसच्चं भावेतब्बं, इदं निरोधसच्चं, फलं वा सच्छिकातब्बं, इमे कुसलाकुसला धम्मा एवं कुसलाकुसलभावेन गहिता अनवज्जसावज्जभावेन वा गहिता सुखविपाकदुक्खविपाकभावेन वा गहिता , इदं इट्ठविपाकं इदं अनिट्ठविपाकं फलं निब्बत्तयइति एवंगहितानं तेसं कुसलाकुसलधम्मानं अयं वुड्ढि अत्थो, अयं हानि अत्थोति। इति इदं ‘‘पञ्हे पुच्छिते’’तिआदिकं सुत्तं विस्सज्जनीये अत्थे वाचकञापकभावेन पवत्तनतो विस्सज्जनीयं नाम।&lt;br&gt;&#xA;‘‘उळारो बुद्धो भगवा’’ति इमिना पदेन बुद्धउळारतं एकंसेनेव एककोट्ठासेनेव निद्दिसे। ‘‘स्वाक्खातो धम्मो’’ति इमिना पदेन धम्मस्वाक्खाततं एकंसेनेव एककोट्ठासेनेव निद्दिसे। ‘‘सुप्पटिपन्नो सङ्घो’’ति इमिना पदेन सङ्घसुप्पटिपत्तिं एकंसेनेव एककोट्ठासेनेव निद्दिसे ‘‘सब्बे सङ्खारा अनिच्चा’’ति इमिना पदेन सङ्खारानिच्चतं एकंसेनेव निद्दिसे। ‘‘सब्बे सङ्खारा दुक्खा’’ति इमिना पदेन सङ्खारदुक्खतं एकंसेनेव निद्दिसे। ‘‘सब्बे धम्मा अनत्ता’’ति इमिना पदेन धम्मानत्ततं एकंसेनेव निद्दिसे। ‘‘सब्बे सङ्खारा अनत्ता’’ति अवत्वा ‘‘सब्बे धम्मा अनत्ता’’ति वुत्तेन इमिना पदेन सङ्खारेहि अञ्ञं यं वा पन मग्गफलनिरोधसमापत्तिधम्मजातं अत्थि, तं मग्गफलनिरोधसमापत्तिधम्मजातम्पि एवंजातियं एवं एकंसब्याकरणीयन्ति मग्गफलनिरोधसमापत्तिधम्मजातस्सापि अनत्ततं एकंसेनेव निद्दिसेति योजना। इदं ‘‘उळारो’’तिआदिकं सुत्तं विस्सज्जनीये बुद्धउळारतादिके वाचकञापकभावेन पवत्तनतो विस्सज्जनीयं नाम।&lt;br&gt;&#xA;नरदम्मसारथि आकङ्खतो ते भगवतो मनसा सब्बञ्ञुतञ्ञाणसहितादिमनसा विचिन्तितं ञेय्यधम्मं देवा मनुस्सा सब्बे पाणिनो न जञ्ञा न जानेय्युम्। सन्तं अरणं समाधिं निसेवतो ते भगवतो मनसा विचिन्तिता कसिणापि सब्बे पाणिनो न जञ्ञा न जानेय्युम्। कसिणापि वा कसिणारम्मणाय पञ्ञायपि न जञ्ञा न जानेय्युम्। कसिणापीति एत्थ च ‘‘कसिणायपी’’ति वत्तब्बेपि य-कार लोपवसेन ‘‘कसिणापी’’ति वुत्तम्। अथ वा ‘‘यं आकङ्खति यं आकङ्खनं करोति, तं आकङ्खनं किं कतम’’न्ति पुच्छितं पञ्हं अञ्ञेसं अविसयत्ता अविस्सज्जनीयं होतीति योजना। इदं ‘‘आकङ्खतो’’तिआदिकं सुत्तं अविस्सज्जनीये विसये वाचकञापकभावेन पवत्तनतो अविस्सज्जनीयं नाम।&lt;br&gt;&#xA;भगवा सीलक्खन्धे सीलक्खन्धहेतु एत्तको एतपरिमाणो, भगवा समाधिक्खन्धे समाधिक्खन्धहेतु एत्तको एतपरिमाणो, भगवा पञ्ञाक्खन्धे पञ्ञाक्खन्धहेतु एत्तको एतपरिमाणो, भगवा विमुत्तिक्खन्धे विमुत्तिक्खन्धहेतु एत्तको एतपरिमाणो, भगवा विमुत्तिञाणदस्सनक्खन्धे विमुत्तिञाणदस्सनक्खन्धहेतु एत्तको एतपरिमाणो, भगवा इरियायं कायवचीसमाचारे कायवचीसमाचारहेतु एत्तको एतपरिमाणो, भगवा पभावे आनुभावहेतु एत्तको एतपरिमाणो, भगवा हितेसितायं मेत्ताहेतु एत्तको एतपरिमाणो, भगवा करुणायं करुणाहेतु एत्तको एतपरिमाणो, भगवा इद्धियं इद्धिविधहेतु एत्तको एतपरिमाणोति अविस्सज्जनीयोति योजना। इदं ‘‘एत्तको’’तिआदिकं सुत्तं अविस्सज्जनीये विसये वाचकञापकभावेन पवत्तनतो अविस्सज्जनीयं नाम।&lt;br&gt;&#xA;भिक्खवे, अरहतो सम्मासम्बुद्धस्स तथागतस्स लोके उप्पादा उप्पादहेतु तिण्णं रतनानं उप्पादो सम्भवति, आयतिं बुद्धरतनस्स उप्पादो सम्भवति, एकस्स बुद्धरतनस्स धरमानक्खणेन हि अञ्ञस्स बुद्धरतनस्स अनुप्पज्जनतो आयतिन्ति वुत्तं, धम्मरतनस्स उप्पादो सम्भवति, सङ्घरतनस्स उप्पादो सम्भवतीति तीणि रतनानि। ‘‘तानि तीणि रतनानि गुणतो किंपमाणानी’’ति पुच्छिते सति तानि तीणि रतनानि गुणतो एतपरिमाणानीति न विस्सज्जितब्बानीति योजना। इदं ‘‘तथागतस्सा’’तिआदिकं सुत्तं अविस्सज्जनीये विसये वाचकञापकभावेन पवत्तनतो अविस्सज्जनीयं नाम।&lt;br&gt;&#xA;बुद्धविसयो पुग्गलपरो पुग्गलपधानो पञ्हो अविस्सज्जनीयो, बुद्धविसयाव पुग्गलपरोपरञ्ञुता अविस्सज्जनीया। भिक्खवे, अविज्जानीवरणानं सत्तानं पुब्बा कोटि न पञ्ञायति तण्हासंयोजनानं, सकिं निरयं सन्धावतं संसरतं सत्तानं, सकिं तिरच्छानयोनिं सन्धावतं संसरतं सत्तानं, सकिं पेत्तिविसयं सन्धावतं संसरतं सत्तानं, सकिं असुरयोनिं सन्धावतं संसरतं सत्तानं, सकिं देवे सन्धावतं संसरतं सत्तानं, सकिं मनुस्से सन्धावतं संसरतं सत्तानं पुब्बा कोटि न पञ्ञायति न दिस्सति न उपलब्भतीति। ‘‘सा पुब्बा कोटि कतमा’’ति केनचि कतं पुच्छनं अविस्सज्जनीयं संसारस्स पुब्बकोटिया अभावतो अविस्सज्जनीयं होति। ‘‘न पञ्ञायती’’ति देसना सावकानं ञाणवेकल्लेन कता, न अत्तनो ञाणवेकल्लेन। ‘‘न पञ्ञायती’’ति देसना अत्तनो चेव सावकानञ्च ञाणवेकल्लेन कातब्बा सियाति चोदनं मनसि कत्वा ‘‘दुविधा बुद्धानं भगवन्तानं देसना’’तिआदि वुत्तम्। अत्ता उपनेतब्बो एतिस्सा देसनायाति अत्तूपनायिका। परो उपनेतब्बो एतिस्सा देसनायाति परूपनायिका। ‘‘कतमा अत्तूपनायिका देसना, कतमा परूपनायिका देसना’’ति पुच्छितब्बत्ता नियमेत्वा दस्सेतुं ‘‘न पञ्ञायती’’तिआदि वुत्तम्। ‘‘न पञ्ञायती’’ति देसना सावकानं नेतब्बानं वसेन देसितत्ता परूपनायिका देसना नाम, ‘‘नत्थि बुद्धानं भगवन्तानं अविजानना’’ति देसना अत्तनो नेतब्बस्स वसेन देसितत्ता अत्तूपनायिका देसना नाम। ‘‘नत्थि बुद्धानं भगवन्तानं अविजानना’’ति वुत्तत्ता पुब्बाय कोटिया अभावतो एव न पञ्ञायतीति विञ्ञायति, भगवतो ञाणस्स पञ्ञापनं कातुं असमत्थत्ता न पञ्ञायतीति न विञ्ञायति तेन अट्ठकथायं ‘‘नत्थि बुद्धानं भगवन्तानं अविजाननाति एतेन पुरिमाय कोटिया अभावतो एव न पञ्ञायति, न तत्थ ञाणस्स पटिघातोति दस्सेती’’ति (नेत्ति॰ अट्ठ॰ ११८) वुत्तम्।&lt;br&gt;&#xA;‘‘कथं पन बुद्धानं भगवन्तानं अविजाननाय नत्थिभावोविजानितब्बो’’ति वत्तब्बत्ता अविजाननाय नत्थिभावं जानापेतुं ‘‘यथा भगवा कोकालिकं भिक्खु’’न्तिआदि वुत्तम्। अट्ठकथायं पन – ‘‘यं पन अत्थि, तं अञ्ञेसं अप्पमेय्यम्पि भगवतो न अप्पमेय्यन्ति भगवतो सब्बत्थ अप्पटिहतञाणतं दस्सेतुं ‘यथा भगवा कोकालिकं भिक्खुं आरब्भा’तिआदिमाहा’’ति वुत्तम्। भगवा कोकालिकं भिक्खुं आरब्भ ‘‘कीव दीघं नु खो, भन्ते, पदुमे निरये आयुप्पमाण’’न्ति पञ्हं पुच्छित्वा निसिन्नं अञ्ञतरं भिक्खुं यथा येन पकारेन ‘‘सेय्यथापि…पे॰… आघातेत्वा’’ति एवमाह। ततो तेन पकारेन अविजाननाय नत्थिभावो विजानितब्बोति अत्थो गहेतब्बो।&lt;br&gt;&#xA;भिक्खु, त्वं सल्लक्खेहि, कोकालिको वीसतिखारिको कोसलको तिलवाहो रासिं कत्वा ठपितो, ततो तिलतो पुरिसो वस्ससतस्स वस्ससतस्स अच्चयेन एकमेकं तिलं उद्धरेय्य, सो वीसतिखारिको कोसलको तिलवाहो इमिना उद्धरानुपक्कमेन खिप्पतरं परिक्खयं परियादानं सेय्यथापि गच्छेय्य, एको अब्बुदो निरयो परिक्खयं परियादानं न त्वेव गच्छेय्य। वीसति अब्बुदा निरया तत्तके काले परिक्खयं परियादानं सेय्यथापि गच्छेय्युं, एवमेव एको निरब्बुदो निरयो तत्तके काले परिक्खयं परियादानं न त्वेव गच्छेय्य। एस नयो सेसेसुपि। सारिपुत्तमोग्गल्लानेसु चित्तं आघातेत्वा पदुमं निरयं कोकालिको भिक्खु उपपन्नो खो, भिक्खु, त्वं एवं सल्लक्खेहीति भगवा आहाति योजना। भगवा ‘‘अयं अप्पमेय्यो अयं असङ्ख्येय्यो’’ति वा न किञ्चि आह। ‘‘तस्मिं अप्पमेय्ये कतमो अप्पमेय्यो, तस्मिं असङ्ख्येय्ये कतमो असङ्ख्येय्यो’’ति केनचि कतं पुच्छनं बुद्धविसयत्ता अविस्सज्जनीयम्। इदं अप्पमेय्यअसङ्ख्येय्यसुत्तं वुत्तनयेन अविस्सज्जनीयम्। (११)&lt;br&gt;&#xA;११९. ‘‘यदा सो उपको’’तिआदीसु योजना पाकटा।&lt;br&gt;&#xA;‘‘कथं केन पकारेन जिनो’’ति उपकेन कतं पुच्छनं ‘‘किलेसप्पहानपकारेन जिनो’’ति विस्सज्जनीयत्ता विस्सज्जनीयम्। ‘‘केन पकारेन जिनो’’ति उपकेन कतं पुच्छनं ‘‘पापकानं धम्मानं जितत्ता जिनो’’ति विस्सज्जनीयत्ता विस्सज्जनीयम्। ‘‘कतमो जिनो’’ति कतं पुच्छनं ‘‘रूपादिको जिनो’’ति वा ‘‘रूपादिकं मुञ्चित्वा अञ्ञो जिनो’’ति वा विस्सज्जेतुं असक्कुणेय्यत्ता अविस्सज्जनीयम्। ‘‘कतमो आसवक्खयो, कतमो रागक्खयो, कतमो दोसक्खयो, कतमो मोहक्खयो’’ति कतं पुच्छनं ‘‘निब्बानं आसवक्खयो’’ति वा ‘‘अरहत्तमग्गो आसवक्खयो’’ति वा ‘‘अरहत्तफलं रागक्खयो’’ति वा इति एवमादिना विस्सज्जनीयत्ता विस्सज्जनीयम्। ‘‘कित्तको आसवक्खयो, कित्तको रागक्खयो, कित्तको दोसक्खयो, कित्तको मोहक्खयो’’ति कतं पुच्छनं ‘‘एत्तको एतपरिमाणो आसवक्खयो’’ति एवमादिना अविस्सज्जनीयत्ता अविस्सज्जनीयम्। इदं वुत्तप्पकारं सुत्तं वुत्तनयेन विस्सज्जनीयञ्च अविस्सज्जनीयञ्च होति। (१२)&lt;br&gt;&#xA;‘‘तथागतो सत्तो अत्थी’’ति पुच्छनं ‘‘पञ्चक्खन्धे उपादाय पञ्ञापेतब्बो सत्तभूतो अत्थी’’ति विस्सज्जनीयत्ता विस्सज्जनीयम्। ‘‘अत्थि रूप’’न्ति कतं पुच्छनं रूपस्स विस्सज्जमानत्ता ‘‘आमन्ता’’ति विस्सज्जनीयत्ता विस्सज्जनीयं, ‘‘रूपं तथागतो’’ति कतं पुच्छनं तथाभावतो अलब्भनतो अविस्सज्जनीयत्ता अविस्सज्जनीयम्। ‘‘रूपवा तथागतो’’तिआदीसुपि एस नयो यथासम्भवं योजेतब्बो। इदं वुत्तप्पकारं सुत्तं वुत्तनयेन विस्सज्जनीयञ्च अविस्सज्जनीयञ्च होति।&lt;br&gt;&#xA;‘‘पस्सति भगवा दिब्बेन चक्खुना…पे॰… यथाकम्मूपगे सत्ते पजानाती’’ति कतं पुच्छनं ‘‘पस्सति भगवा’’ति वा…पे॰… ‘‘पजानाति भगवा’’ति वा विस्सज्जनीयत्ता विस्सज्जनीयम्। ‘‘कतमे सत्ता, कतमो तथागतो’’ति कतं पुच्छनं परमत्थतो अलब्भनतो अविस्सज्जनीयत्ता अविस्सज्जनीयम्।&lt;br&gt;&#xA;‘‘अत्थि तथागतो’’ति कतं पुच्छनं हेट्ठा वुत्तनयेन विस्सज्जनीयम्। ‘‘अत्थि तथागतो परं मरणा’’ति कतं पुच्छनं ‘‘अत्थि तथागतो परं मरणा’’ति विस्सज्जमाने सति च इधलोको एव परलोकोति आपज्जति, ‘‘नत्थि तथागतो परं मरणा’’ति विस्सज्जमाने सति च इधलोकतो अञ्ञो परलोकोति आपज्जति, तस्मा अविस्सज्जनीयत्ता अविस्सज्जनीयम्। इदं वुत्तप्पकारं सुत्तं विस्सज्जनीये विसये च अविस्सज्जनीये विसये च वाचकञापकभावेन पवत्तनतो विस्सज्जनीयञ्च अविस्सज्जनीयञ्च होति।&lt;br&gt;&#xA;१२०. नानाविधं विस्सज्जनीयाविस्सज्जनीयसुत्तं आचरियेन निद्धारितं, अम्हेहि च ञातं, ‘‘कतमं सुत्तं कम्म’’न्ति पुच्छितब्बत्ता ‘‘तत्थ कतमं कम्म’’न्तिआदि वुत्तम्।&lt;br&gt;&#xA;‘‘अन्तकेनाधिपन्नस्सा’’तिआदीसु अत्थो हेट्ठा वुत्तनयत्ता पाकटो ‘‘मरणेनाभिभूतस्स…पे॰… छायाव अनपायिनी’’ति इदं सुत्तं पुञ्ञकम्मपापकम्मद्वये वाचकञापकभावेन पवत्तनतो कम्मं नाम।&lt;br&gt;&#xA;भिक्खवे, तुम्हे पुन चपरं कम्मं सल्लक्खेथ। (अनुट्ठानगिलानं) अनुट्ठानगिलानस्स पीठसमारुळ्हं पीठसमारुळ्हस्स बालं बालस्स वा मञ्चसमारुळ्हं मञ्चसमारुळ्हस्स बालं बालस्स वा छमायं भूमियं सेमानं सेमानस्स सयन्तस्स बालं बालस्स वा कायेन दुच्चरितानि वाचाय दुच्चरितानि मनसा दुच्चरितानि पापकानि यानि कम्मानि पुब्बे पुब्बकाले वा अतीते अनेककप्पकोटिसतसहस्से वा अस्स बालेन कतानि, तानि पापकानि कम्मानि तम्हि पीठसमारुळ्हादिसमये ओलम्बन्ति विय उपट्ठहन्ति अज्झोलम्बन्ति विय उपट्ठहन्ति अभिप्पलम्बन्ति विय उपट्ठहन्ति। भिक्खवे , महतं महन्तानं पब्बतकूटानं छाया सायन्हसमयं पथवियं सेय्यथापि ओलम्बन्ति अज्झोलम्बन्ति अभिप्पलम्बन्ति यथा, भिक्खवे, एवमेव बालं…पे॰… अभिप्पलम्बन्ति। भिक्खवे, तत्र तस्मिं उपट्ठानाकारे उपट्ठानाकारहेतु बालस्स कतपापस्स एवं परिवितक्को होति ‘‘मे मया कल्याणं अकतं वत, मे मया कुसलं अकतं वत, भीरुत्ताणं कतं वत, मे मया पापं कतं वत, मे मया लुद्दं कतं वत, मे मया किब्बिसं कतं वत, भो अगिलान सप्पुरिस अकतकल्याणानं अकतकुसलानं अकतभीरुत्ताणानं कतपापानं कतलुद्दानं कतकिब्बिसानं यावता गति दुग्गति अत्थि, तं गतिं अहं पेच्च गच्छामी’’ति एवं परिवितक्को होति। एवं वितक्केन्तो सो बालो सोचति किलमति परिदेवति, उरत्ताळिं कन्दति सम्मोहं आपज्जतीति योजना।&lt;br&gt;&#xA;पब्बतकूटानं छाया नाम सूरियुग्गमनकालेपि पथविया ओलम्बन्तीपि छाया हायनवसेन ओलम्बन्ति। सायन्हसमयं पन छाया वड्ढनवसेन ओलम्बन्ति, तथेव कम्मानिपि तस्मिं काले वड्ढनवसेन उपट्ठहन्ति, तस्मा तमेव वड्ढनुपट्ठानं सन्धाय ‘‘सायन्हसमय’’न्ति वुत्तम्। सुक्कपक्खेपि योजना कण्हपक्खे योजनानुसारेन कातब्बा। इदं ‘‘पुन चपर’’न्तिआदिकं सुत्तद्वयं कुसलकम्मअकुसलकम्मेसु वाचकञापकभावेन पवत्तनतो कम्मं नाम।&lt;br&gt;&#xA;नानाविधं कम्मं आचरियेन निद्धारितं, अम्हेहि च ञातं, ‘‘कतमो विपाको’’ति पुच्छितब्बत्ता तत्थ कतमो विपाको’’तिआदि वुत्तम्। तत्थ तेसु अट्ठवीसतिविधेसु लोकियादीसु सासनपट्ठानेसु कतमो विपाकोति पुच्छति। भिक्खवे, वो तुम्हेहि ये मनुस्सत्तसद्धापटिलाभादयो पटिलद्धा, ते मनुस्सत्तसद्धापटिलाभादयो वो तुम्हाकं लाभा भवन्ति। तुम्हेहि पब्बजित्वा यं चतुपारिसुद्धिसीलादिसम्पादनं लद्धं, तं चतुपारिसुद्धिसीलादिसम्पादनं वो तुम्हाकं सुलद्धं भवति। भिक्खवे, यो बुद्धुप्पादो नवमो खणो तुम्हेहि लद्धो, सो बुद्धुप्पादो नवमो खणो वो तुम्हाकं ब्रह्मचरियवासाय पटिलद्धो भवति।&lt;br&gt;&#xA;भिक्खवे, मया छफस्सायतनिका नाम निरया दिट्ठा, तत्थ तेसु दिट्ठेसु छफस्सायतनिकेसु नाम निरयेसु यं किञ्चि रूपं चक्खुना पस्सति, तं अनिट्ठरूपंयेव पस्सति, नो इट्ठरूपम्। अकन्तरूपंयेव पस्सति, नो कन्तरूपम्। अमनापरूपंयेव पस्सति, नो मनापरूपम्।&lt;br&gt;&#xA;यं किञ्चि सद्दं सोतेन…पे॰… घानेन…पे॰… जिव्हाय…पे॰… कायेन…पे॰… यं किञ्चि धम्मं मनसा विजानाति, तं अनिट्ठधम्मंयेव विजानाति, नो इट्ठधम्मम्। अकन्तधम्मंयेव विजानाति, नो कन्तधम्मम्। अमनापधम्मंयेव विजानाति, नो मनापधम्मन्ति पाठो युत्तो। ‘‘अनिट्ठरूपंयेव विजानाति, नो इट्ठरूप’’न्तिआदिपाठो अयुत्तो, कत्थचि पाळियं अयुत्तपाठो दिट्ठो। सुक्कपक्खे वुत्तनयविपरियायेन योजना कातब्बा। अयं वुत्तप्पकारा ‘‘लाभा वो, भिक्खवे’’तिआदिको पाठो विपाके वाचकञापकभावेनेव पवत्तनतो विपाको नाम।&lt;br&gt;&#xA;मारिसा निरये पच्चमानानं अम्हाकं सब्बसो निमुज्जनउम्मुज्जनवसेन सट्ठिवस्ससहस्सानि परिपुण्णानि, निरयस्स अन्तो परियोसानं कदा कस्मिं काले भविस्सति।&lt;br&gt;&#xA;निरयस्स अन्तो परियोसानं नत्थि। निरयस्स अन्तो परियोसानं कुतो अत्थि? निरयस्स अन्तो परियोसानं अम्हाकं न पटिदिस्सति। मारिसा, यदा तुम्हे च अहञ्च सेट्ठिपुत्ता जाता, तदा तुय्हं तुम्हाकञ्च मय्हं मम च पापं हि यस्मा पकतं पकारेहि कतं, तस्मा निरयस्स अन्तो परियोसानं अम्हाकं न दिस्सतीति अयं पाठो विपाके वाचकञापकभावेन पवत्तनतो विपाको नाम। (१३)&lt;br&gt;&#xA;१२१. अधम्मचारी नरो कुसलधम्मेसु पमत्तो हि यस्मा होति, तस्मा सो अधम्मचारी पमत्तो नरो यहिं यहिं यं यं दुग्गतिं गच्छति, तं तं गच्छन्तं अधम्मचारिं नं नरं अत्तना चरितो सो धम्मोव हनति। किमिव हनति? सयं अत्तना गहितो कण्हसप्पो गण्हन्तं जनं हनति यथा, एवं अत्तना चरितो अधम्मो अधम्मचारिं नं हनति। ‘‘न हि धम्मो अधम्मो चा’’तिआदिगाथाय अत्थो पाकटो। इदं सुत्तद्वयं कम्मे च विपाके च वाचकञापकभावेन पवत्तनतो कम्मञ्च विपाको च होति।&lt;br&gt;&#xA;भिक्खवे, तुम्हे पुञ्ञानं मा भायित्थ; भिक्खवे, यदिदं यं इदं ‘‘पुञ्ञानी’’ति अधिवचनं पवत्तं; एतं ‘‘पुञ्ञानी’’ति अधिवचनं इट्ठस्स कन्तस्स पियस्स मनापस्स सुखस्स सुखविपाकजनकस्स कम्मस्स अधिवचनं होति। भिक्खवे, अहं दीघरत्तं कतानं पुञ्ञानं दीघरत्तं पच्चनुभूतं इट्ठं कन्तं पियं मनापं अभिजानामि खो। ‘‘कथं अभिजानामी’’ति चे पुच्छेय्य , पुब्बे सत्त वस्सानि मेत्तचित्तं मेत्ताय सहितं दुतियज्झानचित्तं भावेत्वा सत्त संवट्टविवट्टकप्पे इमं लोकं मनुस्सलोकं पुन न आगमासिम्। सत्त संवट्टविवट्टकप्पेति चेत्थ संवट्टग्गहणेन संवट्टट्ठायी, विवट्टग्गहणेन विवट्टट्ठायीपि गहिताति वेदितब्बा। सेसेसुपि एवमेव गहेतब्बो। भिक्खवे, संवट्टमाने कप्पे अहं आभस्सरूपगो होमि, विवट्टकप्पे सुञ्ञं ब्रह्मविमानं उपपज्जामि। भिक्खवे, तत्र ब्रह्मविमाने तत्र उपपज्जमाने उपपज्जमानहेतु अहं ब्रह्मा होमि, अञ्ञे महानुभावेन अभिभवनतो अभिभू, अञ्ञेहि अनभिभवनतो अनभिभूतो महाब्रह्मा होमि, अञ्ञदत्थु एकंसेन दसो अहं वसवत्ती होमि।&lt;br&gt;&#xA;भिक्खवे, अहं देवानमिन्दो सक्को छत्तिंसक्खत्तुं अहोसिं खो, धम्मिको धम्मराजा चातुरन्तो विजितावी जनपदत्थावरियप्पत्तो चक्करतनादिसत्तरतनसमन्नागतो चक्कवत्तिराजा अनेकसतक्खत्तुं अहोसिं, पदेसरज्जस्स राजभावे को पन वादो।&lt;br&gt;&#xA;भिक्खवे, तस्स चक्कवत्तिराजभूतस्स मय्हं एतं परिवितक्कनं अहोसि ‘‘येन फलेन येन विपाकेन अहं एतरहि एवंमहिद्धिको एवंमहानुभावो अम्हि, तं इदं फलं किस्स कम्मस्स फलं नु खो, सो अयं विपाको किस्स कम्मस्स विपाको नु खो’’ति एतं परिवितक्कनं अहोसि। भिक्खवे, तस्स वितक्केन्तस्स मय्हं एतं परिवितक्कनं अहोसि ‘‘येन फलेन येन विपाकेन अहं एतरहि एवंमहिद्धिको एवंमहानुभावो अम्हि, मे पवत्तं तं इदं फलं तिण्णं कम्मानं फलं खो, सो अयं विपाको तिण्णं कम्मानं विपाको खो, सेय्यथिदं कतमेसं तिण्णं कम्मानं फलं विपाको? दानस्स दमस्स संयमस्साति तिण्णं कम्मानं फलं विपाको’’ति एतं परिवितक्कनं अहोसीति अवोचाति योजना।&lt;br&gt;&#xA;तत्थ तस्मिं ‘‘मा, भिक्खवे, पुञ्ञानं भायित्था’’तिआदिके सुत्ते यञ्च दानं, यो च दमो, यो च संयमो अत्थि, इदं दानादित्तयं कम्मं, तंवाचकञापकं सुत्तम्पि कम्मं नाम। तप्पच्चयो तंकम्मपच्चयो पच्चयुप्पन्नभूतो पच्चनुभूतो यो विपाको अत्थि, एतं विपाके फलम्पि पक्खिपितब्बं, अयं विपाको तंवाचकञापको पाठोपि विपाको नाम। चूळकम्मविभङ्गो चूळकम्मविपाकपुथुत्तविभागो तथा वत्तब्बो।&lt;br&gt;&#xA;तोदेय्यपुत्तस्स सुभस्स माणवस्स यं सुत्तं भगवता देसितं, तत्थ सुत्ते वुत्ता ये पाणातिपातादयो धम्मा अप्पायुकदीघायुकताय संवत्तन्ति, ये हिंसनादयो धम्मा बह्वाबाधअप्पाबाधताय संवत्तन्ति, ये उसूयनादयो धम्मा अप्पेसक्खमहेसक्खताय संवत्तन्ति, ये कोधादयो धम्मा दुब्बण्णसुवण्णताय संवत्तन्ति, ये अगारवादयो धम्मा नीचकुलिकउच्चकुलिकताय संवत्तन्ति, ये मच्छेरादयो धम्मा अप्पभोगमहाभोगताय संवत्तन्ति, ये असल्लक्खणादयो धम्मा दुप्पञ्ञपञ्ञवन्तताय संवत्तन्ति। इदं पाणातिपातसत्तयुगं कम्मं, तंवाचकञापकं सुत्तम्पि कम्मं नाम। तत्थ सुभसुत्ते या अप्पायुकदीघायुकता वुत्ता…पे॰… या दुप्पञ्ञपञ्ञवन्तता वुत्ता, सो अयं अप्पायुकदीघायुकतादिको विपाको, तंवाचकञापकपाठोपि विपाको। इदं सुभसुत्तं कुसलाकुसलकम्मे चेव विपाके च वाचकञापकभावेन पवत्तनतो कम्मञ्च विपाको च होति। (१४)&lt;br&gt;&#xA;१२२. यो पुग्गलो वचीदुच्चरितपरिवज्जनेन वाचानुरक्खी भवेय्य, अभिज्झादिअनुप्पादनेन मनसा संवुतो भवेय्य, पाणातिपातादिपजहनेन कायेन अकुसलं न कयिरा, इति तयो एते कम्मपथे विसोधये, सो पुग्गलो इसिप्पवेदितं मग्गं अरियं अट्ठङ्गिकं मग्गं आराधये आराधयेय्याति योजना। इदं ‘‘वाचानुरक्खी’’तिआदिकं सुत्तं कुसले वाचकञापकभावेन पवत्तनतो कुसलं नाम।&lt;br&gt;&#xA;यस्स पुग्गलस्स कायेन दुक्कटं दुग्गतिसंवत्तनियकम्मं नत्थि, वाचाय दुक्कटकम्मं नत्थि, मनसा दुक्कटकम्मं नत्थि, तीहि ठानेहि उप्पज्जनट्ठानेहि संवुतं तं पुग्गलं ‘‘ब्राह्मण’’न्ति अहं वदामीति योजना। इदं गाथावचनं वुत्तनयेन कुसलं नाम।&lt;br&gt;&#xA;‘‘तीणिमानि, भिक्खवे…पे॰… कुसलमूलानी’’ति इदं वचनं वुत्तनयेन कुसलम्। भिक्खवे, कुसलानं धम्मानं समापत्तिया विज्जा पुब्बङ्गमा होति, हिरी च ओत्तप्पञ्च अनुदेवाति योजना। इदं वचनं वुत्तनयेन कुसलं नाम।&lt;br&gt;&#xA;मालुवा सालं रुक्खं ओनतं भूमियं पतनं करोति इव, तथा यस्स जनस्स अच्चन्तं द्वीसु तीसु भवेसु दुस्सील्यं अत्थि, सो जनो अत्तानं ओनतं अपायेसु पाकटं करोति। अनत्थकामो जनो यथा अनत्थं इच्छति, तथा अनत्थं करोति यथा, तथा ईदिसो दुस्सीलो नं अत्तानं अनत्थं करोतीति योजना। इदं ‘‘यस्सा’’तिआदिकं वचनं वुत्तनयेन अकुसलम्।&lt;br&gt;&#xA;अस्ममयं अस्मसङ्खातं पासाणमणिमयं वजिरं वजिरस्स उट्ठानसङ्खातं पासाणमणिं अभिमत्थति विधंसेति इव, तथा अत्तना हि सयमेव कतं अत्तजं अत्तसम्भवं पापं दुम्मेधं पापं करोन्तं जनं अभिमत्थतीति योजना। इदं ‘‘अत्तना ही’’तिआदिकं वचनं वुत्तनयेन अकुसलम्।&lt;br&gt;&#xA;देवते कुसलेहि विवज्जिता अकुसला दस कम्मपथे निसेविय कत्वा गरहा गारय्हा भवन्ति, बालमती मन्दबुद्धिनो निरयेसु पच्चरेति योजना। इदं ‘‘दस कम्मपथे’’तिआदिकं सुत्तं वुत्तनयेन अकुसलम्।&lt;br&gt;&#xA;‘‘तीणिमानि, भिक्खवे…पे॰… अकुसलमूलानी’’ति इदं वचनं वुत्तनयेन अकुसलम्। (१५)&lt;br&gt;&#xA;यादिसं यं बीजं वपते, तं बीजं तादिसं फलं हरते इव, तथा कल्याणकारी पण्डितो कल्याणं फलं हरते, पापकारी बालो च पापकं फलं हरतेति योजना। तत्थ ‘‘यादिस’’न्तिआदिके सुत्ते ‘‘कल्याणकारी कल्याण’’न्ति यं वचनं आह, इदं वचनं कुसलम्। ‘‘पापकारी च पापक’’न्ति यं वचनं आह, इदं वचनं अकुसलम्। इदं द्विवचनं वुत्तनयेन कुसलञ्‍च अकुसलञ्‍च होति।&lt;br&gt;&#xA;कल्याणकारी सप्पुरिसा सुभेन कम्मेन सुग्गतिं वजन्ति गच्छन्ति, पापकारी कापुरिसा असुभेन कम्मुना अपायभूमिं वजन्ति गच्छन्ति, कम्मस्स अभिसङ्खारविञ्‍ञाणसहगतकम्मस्स खया खयनतो विमुत्तचेतसा समुच्छेदविमुत्तिपटिप्पस्सद्धिविमुत्तिचित्ता ते सप्पुरिसा असुभे निब्बन्ति। किमिव निब्बन्ति? इन्धनक्खया जोति निब्बाति इव, तथा ते सप्पुरिसा कम्मस्स खया अनवसेसखयनतो निब्बन्तीति योजना। तत्थ तस्मिं ‘‘सुभेना’’तिआदिगाथावचने ‘‘सुभेन…पे॰… सुग्गति’’न्ति यं वचनं आह, इदं ‘‘सुभेन…पे॰…सुग्गति’’न्ति वचनं कुसले वाचकञापकभावेन पवत्तनतो कुसलं नाम। ‘‘अपायभूमिं असुभेन कम्मुना’’ति यं वचनं आह , इदं ‘‘अपाय…पे॰… कम्मुना’’ति वचनं अकुसले वाचकञापकभावेन पवत्तनतो अकुसलं नाम। इदं ‘‘सुभेना’’तिआदिकं गाथावचनं वुत्तनयेन कुसलञ्‍च अकुसलञ्‍च होति। (१६)&lt;br&gt;&#xA;१२३. ‘‘यथापि भमरो पुप्फं…पे॰… मुनी चरे’’ति इदं गाथावचनं अनुञ्‍ञाते चरणे वाचकञापकभावेन पवत्तनतो अनुञ्‍ञातं नाम।&lt;br&gt;&#xA;भमरो नाम पुप्फरसपिवनगहणवसेन चरणको मधुकरादिको भमरो। सो पुप्फरसं गण्हन्तो मन्दवेगो हुत्वा पुप्फञ्‍च वण्णञ्‍च गन्धञ्‍च अविनासेत्वा यावदत्थं पुप्फरसं पिवित्वा मधुकरणत्थाय च पुप्फरसं गहेत्वा मधुकरणट्ठानं वनसण्डं पलेति। पुप्फवण्णगन्धा पाकतिकाव होन्ति। एवमेव पिण्डाय गामं पविसन्तो मुनि पसादजनकं आलोकनविलोकनगमनतिट्ठनादिकं जनेत्वा पीतिसोमनस्ससहितं पसादं जनेत्वा सद्धादेय्यं पिण्डपातं यापनमत्तं पटिग्गहेत्वा गामतो निक्खमित्वा उदकफासुकट्ठाने वने भेसज्‍जं लिम्पन्तो विय, कन्तारे पुत्तमंसं खादन्तो विय, पिण्डपातं पच्‍चवेक्खित्वा परिभुञ्‍जित्वा भमरो वने मधुं करोति विय, कम्मट्ठानानुरूपं वनसण्डं पविसित्वा झानमग्गफलनिब्बत्तनत्थाय समणधम्मकरणत्थाय गामे चरे चरेय्याति अधिप्पायो वेदितब्बो।&lt;br&gt;&#xA;‘‘तीणिमानि, भिक्खवे, भिक्खूनं करणीयानि…पे॰… इमानि खो, भिक्खवे, भिक्खूनं तीणि करणीयानी’’ति इदं सुत्तं भगवता अनुञ्‍ञाते आचारे अत्थे वाचकञापकभावेन पवत्तनतो अनुञ्‍ञातं नाम। तस्मिं सुत्ते यो भिक्खु सीलं पाति रक्खति, इति रक्खणतो सो भिक्खु पाति नाम। यं सीलं तं पातिं भिक्खुं अपायादिदुक्खतो मोचेति, इति मोचनतो तं सीलं पातिमोक्खं नाम। येन सीलेन भिक्खु संवरितब्बचक्खुन्द्रियादिकं संवरति, इति संवरणकरणतो तं सीलं संवरं नाम, पातिमोक्खं एव संवरं पातिमोक्खसंवरं, पातिमोक्खसंवरेन संवुतो समन्‍नागतो हुत्वा संवुणनतो चतुइरियापथेसु चारको होति, इति संवुणनतो भिक्खु पातिमोक्खसंवरसंवुतो नाम। विहरति चतुइरियापथे पवत्तेति। वारित्तचारं वज्‍जेत्वा चारित्तसीलं आदाय चरणं आचारो, अगोचरे वज्‍जेत्वा गोचरे चरणं गोचरोति। अत्थो वुच्‍चमानो अतिवित्थारो भविस्सति, तस्मा किञ्‍चिमत्तं कथेत्वा सासनपट्ठानसुत्तभावं कथेस्साम।&lt;br&gt;&#xA;‘‘एत्तकमेव सुत्तं ‘अनुञ्‍ञात’न्ति निद्धारितब्ब’’न्ति वत्तब्बत्ता ‘‘दसयिमे, भिक्खवे, धम्मा पब्बजितेन अभिण्हं पच्‍चवेक्खितब्बा’’तिआदि वुत्तम्। इदं ‘‘दसा’’तिआदिकं सुत्तम्पि अनुञ्‍ञाते दसविधे पच्‍चवेक्खितब्बे धम्मे वाचकञापकभावेन पवत्तनतो अनुञ्‍ञातं नाम। ‘‘तीणिमानि…पे॰… करणीयानी’’ति इदं सुत्तम्पि अनुञ्‍ञाते तिविधे सुचरिते वाचकञापकभावेन पवत्तनतो अनुञ्‍ञातं नाम।&lt;br&gt;&#xA;नानाविधं अनुञ्‍ञातं सुत्तं आचरियेन निद्धारितं, अम्हेहि च ञातं, ‘‘कतमं सुत्तं पटिक्खित्त’’न्ति पुच्छितब्बत्ता ‘‘तत्थ कतमं पटिक्खित्त’’न्तिआदि वुत्तम्।&lt;br&gt;&#xA;‘‘नत्थि पुत्तसमं पेमं, नत्थि गोसमितं धनम्।&lt;br&gt;&#xA;नत्थि सूरियसमा आभा, समुद्दपरमा सरा’’ति॥ –&lt;br&gt;&#xA;इदं देवपुत्तवचनं पटिक्खिपन्तो भगवा –&lt;br&gt;&#xA;‘‘नत्थि अत्तसमं पेमं, नत्थि धञ्‍ञसमं धनम्।&lt;br&gt;&#xA;नत्थि पञ्‍ञासमा आभा, वुट्ठि वे परमा सरा’’ति॥ –&lt;br&gt;&#xA;गाथं आह। एत्थ एतस्मिं गाथाद्वये यं ‘‘नत्थि पुत्तसमं पेम’’न्तिआदिकं पुरिमकं होति। इदं ‘‘नत्थि पुत्तसमं पेम’’न्तिआदिकं देवपुत्तवचनं भगवता पटिक्खित्तत्ता, पटिक्खित्ते अत्थे पवत्तनतो च पटिक्खित्तं नाम।&lt;br&gt;&#xA;दुब्भिक्खकाले वा कन्तारे वा मातापितरो पुत्तधीतरो घातेत्वापि अत्तानमेव पोसेन्ति, तस्मा ‘‘नत्थि अत्तसमं पेम’’न्ति वुत्तम्। दुब्भिक्खकालादीसु हिरञ्‍ञसुवण्णसारादीनि, गोमहिंसादीनिपि धञ्‍ञगहणत्थाय धञ्‍ञस्सामिकानं दत्वा धञ्‍ञमेव गण्हन्ति, तस्मा ‘‘नत्थि धञ्‍ञसमं धन’’न्ति वुत्तम्। सूरियादीनं आभा पच्‍चुप्पन्‍नतमं एकदेसंव विनोदेति, पञ्‍ञा पन दससहस्सिलोकधातुम्पि एकपज्‍जोतं एकोभासं कातुं समत्था, अतीतानागतपच्‍चुप्पन्‍नधम्मकोट्ठासेसुपि पटिच्छादकं किलेसतमम्पि विधमति, तस्मा ‘‘नत्थि पञ्‍ञासमा आभा’’ति वुत्तम्। समुद्दो भूमिया च एकदेसेयेव तिट्ठति, सो च देवे अवुट्ठे सति खयनसभावो भवेय्य, वुट्ठि पन कोटिसतसहस्सचक्‍कवाळेसुपि याव आभस्सरा ब्रह्मलोकापि पूरा भवति, तस्मा ‘‘वुट्ठि वे परमासरा’’ति वुत्तम्।&lt;br&gt;&#xA;‘‘इदमेव पटिक्खित्तं निद्धारितब्ब’’न्ति वत्तब्बत्ता ‘‘तीणिमानि भिक्खवे’’तिआदि वुत्तम्। इदं ‘‘तीणिमानी’’तिआदिकं सुत्तम्पि पटिक्खित्ते दुच्‍चरिते वाचकञापकभावेन पवत्तनतो पटिक्खित्तं नाम। (१७)&lt;br&gt;&#xA;१२४. नानाविधं पटिक्खित्तं आचरियेन निद्धारितं, अम्हेहि च ञातं, ‘‘कतमं अनुञ्‍ञातञ्‍च पटिक्खित्तञ्‍चा’’ति पुच्छितब्बत्ता ‘‘तत्थ कतमं अनुञ्‍ञातञ्‍चा’’तिआदि वुत्तम्।&lt;br&gt;&#xA;भूरिपञ्‍ञभूरिपञ्‍ञवन्त गोतम, तं भूरिपञ्‍ञं गोतमं अहं पुच्छामि। इध लोके अनेका या जनता भीता, सा जनता किंसु कतमा भवे। यो च मग्गो अनेकायतनो इति पवुत्तो, सो च मग्गो किंसु कतमो भवे। किस्मिं धम्मे ठितो जनो परलोकं न भाये न भायेय्याति पुच्छतीति योजना।&lt;br&gt;&#xA;देवपुत्त यो जनो सम्मावाचञ्‍च पणिधाय, सम्मामनञ्‍च पणिधाय, कायेन पापानि अकुब्बमानो च भवे, अयं एको। बह्वन्‍नपानं घरं आवसन्तो च भवे, अयं एको। सद्धो सद्धासम्पन्‍नो चित्तमुदुभावेन मुदु च भवे, अयं एको। वदञ्‍ञू याचकानं याचनवसेन वुत्तवचनञ्‍ञू हुत्वा संविभागी च भवे, अयं एको। इति एतेसु चतूसु धम्मेसु ठितो जनो धम्मेसु ठितो हुत्वा परलोकं न भाये न भायेय्याति योजना।&lt;br&gt;&#xA;‘‘तस्मिं सुत्ते कतमं अनुञ्‍ञातं, कतमं पटिक्खित्तं नामा’’ति पुच्छितब्बत्ता ‘‘तत्थ यं आहा’’तिआदि वुत्तम्। तत्थ तस्मिं ‘‘किंसूधा’’तिआदिपञ्हाय विस्सज्‍जने ‘‘वाचं मनञ्‍चा’’तिआदिवचने ‘‘वाचं मनञ्‍च पणिधाय सम्मा’’ति यं वचनं भगवा आह, इदं ‘‘वाचं…पे॰… सम्मा’’ति वचनं अनुञ्‍ञाते वचनीयादिके अत्थे वाचकञापकभावेन पवत्तनतो अनुञ्‍ञातं नाम। ‘‘कायेन पापानि अकुब्बमानो’’ति यं वचनं आह, इदं ‘‘कायेन …पे॰… मानो’’ति वचनं पापकुब्बेन पटिक्खित्ते वुत्तनयेन पवत्तनतो पटिक्खित्तं नाम। ‘‘बह्वन्‍न…पे॰… न भाये’’ति यं वचनं आह, इदं ‘‘बह्वन्‍न…पे॰… न भाये’’ति वचनं वुत्तनयेन अनुञ्‍ञातं नाम। इदं ‘‘वाच’’न्तिआदिकं वचनं वुत्तनयद्वयेन अनुञ्‍ञातञ्‍च पटिक्खित्तञ्‍च होति।&lt;br&gt;&#xA;‘‘सब्बपापस्स अकरण’’न्तिआदिको वुत्तत्थोव। ‘‘तस्मिं सब्बपापस्सातिआदिके कतमं अनुञ्‍ञातं, कतमं पटिक्खित्त’’न्ति वत्तब्बभावतो ‘‘तत्थ य’’न्तिआदि वुत्तम्।&lt;br&gt;&#xA;देवानमिन्द, अहं कायसमाचारम्पि दुविधेन वदामि – सेवितब्बं अनवज्‍जं कायसमाचारम्पि वदामि, असेवितब्बं सावज्‍जं कायसमाचारम्पि अहं वदामि। वचीसमाचारादीसुपि वुत्तनयानुसारेन योजना कातब्बा।&lt;br&gt;&#xA;‘‘किञ्‍च वड्ढनहायनं आगम्म कायसमाचारादिकं सेवितब्बासेवितब्बभेदेन वुत्त’’न्ति वत्तब्बभावतो ‘‘किञ्‍चेतं पटिच्‍चा’’तिआदि वुत्तम्। अकुसलधम्मवड्ढनं, कुसलधम्महायनञ्‍च पटिच्‍च कायसमाचारादयो न सेवितब्बा, कुसलधम्मवड्ढनं, अकुसलधम्महायनञ्‍च पटिच्‍च कायसमाचारादयो सेवितब्बाति सल्‍लक्खेतब्बा। (१८)&lt;br&gt;&#xA;१२५. नानाविधं अनुञ्‍ञातञ्‍च पटिक्खित्तञ्‍च आचरियेन निद्धारितं, अम्हेहि च ञातं, ‘‘कतमो सुत्तविसेसो थवो’’ति पुच्छितब्बत्ता तथा पुच्छित्वा अयं सुत्तविसेसो थवो नामाति विञ्‍ञापेतुं ‘‘तत्थ कतमो थवो’’तिआदि वुत्तम्। तत्थ तत्थाति तेसु अट्ठवीसतिविधेसु लोकियादीसु सासनपट्ठानसुत्तेसु कतमो सुत्तविसेसो थवो नामाति पुच्छति।&lt;br&gt;&#xA;मग्गानं जङ्घमग्गदिट्ठिमग्गादीनं अट्ठङ्गिको सम्मादिट्ठिमग्गङ्गादिअट्ठङ्गिको मग्गो सेट्ठो उत्तमो। सच्‍चानं वचीसच्‍चखत्तियादिसम्मुतिसच्‍चपरमत्थसच्‍चानं चतुरो दुक्खसमुदयनिरोधनिरोधगामिनिपटिपदावसेन चतुरो अरियसच्‍चा पदा सेट्ठा उत्तमा। धम्मानं सब्बसङ्खतसप्पच्‍चयधम्मानं विरागो असङ्खतनिब्बानसङ्खातो विरागो धम्मो सेट्ठो उत्तमो। द्विपदानं सब्बदेवमनुस्सादीनं द्विपदानं चक्खुमा पञ्‍चविधचक्खुमा भगवा सेट्ठो उत्तमोति योजना। अयं ‘‘मग्गानट्ठङ्गिको’’तिआदिसुत्तविसेसो थवे अत्थे वाचकञापकभावेन पवत्तनतो थवो नाम।&lt;br&gt;&#xA;‘‘अयमेव सुत्तविसेसो थवो’’ति वत्तब्बत्ता ‘‘तीणिमानि भिक्खवे’’तिआदि वुत्तम्। अपदा अहिमच्छादयो वा, द्विपदा मनुस्ससकुणपक्खिजातिकादयो वा, चतुप्पदा हत्थिअस्सगोमहिंसादयो वा, बहुप्पदा सतपदिआदयो वा, रूपिनो कामरूपसत्ता वा, अरूपिनो अरूपसत्ता वा, सञ्‍ञिनो सत्तविञ्‍ञाणट्ठितिसत्ता वा, असञ्‍ञिनो असञ्‍ञसत्ता वा, नेवसञ्‍ञीनासञ्‍ञिनो भवग्गे निब्बत्तसत्ता वा यावता यत्तका सत्ता संविज्‍जन्ति, तेसं तत्तकानं अपदादीनं सत्तानं यदिदं यो अयं अरहं सम्मासम्बुद्धो तथागतो उप्पन्‍नो, सो अयं अरहं सम्मासम्बुद्धो तथागतो अग्गं अग्गोति अक्खायति, सेट्ठं सेट्ठोति अक्खायति, पवरं पवरोति अक्खायति, अयं पठमो अग्गो।&lt;br&gt;&#xA;सङ्खतानं धम्मानं वा सप्पच्‍चयसभावानं वा, असङ्खतानं पच्‍चयेहि असङ्खरितानं पण्णत्तिमत्तभूतानं धम्मानं वा यावता यत्तका पण्णत्ती वोहरीयन्ति, तत्तकेहि पण्णत्तीहि पञ्‍ञपेतब्बानं तेसं सङ्खतासङ्खतानं धम्मानं यदिदं यो अयं मदनिम्मदनो…पे॰… यो अयं निरोधो, यं इदं निब्बानमग्गफलानमालम्बणं भवति, सो अयं मदनिम्मदनादिको धम्मो अग्गं अग्गोति अक्खायति…पे॰… अक्खायति, अयं दुतियो अग्गो।&lt;br&gt;&#xA;सङ्घानं यावता पण्णत्ति, गणानं यावता पण्णत्ति, महाजनसन्‍निपातानं यावता पण्णत्ति वोहरीयन्ति, तत्तकेहि पण्णत्तीहि पञ्‍ञपेतब्बानं तेसं सङ्घगणादीनं यानि इमानि चत्तारि पुग्गलानि पुरिसयुगानि, ये इमे अट्ठ पुरिसपुग्गला…पे॰… लोकस्स यं इदं पुञ्‍ञक्खेत्तं संविज्‍जति, सो अयं चतुपुरिसयुगादिको तथागतसावकसङ्घो अग्गं अग्गोति अक्खायति…पे॰… अक्खायति, अयं ततियो अग्गो। इमानि तीणि तथागतनिब्बानअरियसङ्घरतनानि अग्गानि भवन्ति।&lt;br&gt;&#xA;सब्बलोकुत्तरो अपदादिसब्बसत्तलोकतो उत्तरो सत्था च, कुसलपक्खतो कुसलअनवज्‍जपक्खभावतो उत्तरो धम्मो च, नरसीहस्स सत्थुनो गणो च इति तीणि सत्थुधम्मगणरतनानि अग्गानि, तानि तीणि सत्थुधम्मगणरतनानि विसिस्सरे गुणवसेन विसिस्सन्ति।&lt;br&gt;&#xA;समणपदुमसञ्‍चयो सरे रुहमानं पदुमं सोभनं इव सासने सोभनसमणपदुमसमूहो गणो च, धम्मवरो च, विदूनं सक्‍कतो नरवरदमको नरवरानं ब्रह्मदेवमनुस्सराजराजमहामच्‍चादीनं दमको अनुदमको चक्खुमा सम्बुद्धो च इति तीणि गणधम्मबुद्धरतनानि लोकस्स उत्तरि भवन्ति।&lt;br&gt;&#xA;अप्पटिसमो सत्था च, निरुपदाहो निग्गतउपदाहो, सब्बो धम्मो च अरियो गणवरो च इति यानि तीणि बुद्धधम्मगणरतनानि अग्गानि, तानि तीणि…पे॰… नानि खलु एकंसेन विसिस्सरे विसिस्सन्ति।&lt;br&gt;&#xA;सच्‍चनामो अवितथसच्‍चदेसनतो सच्‍चनामो खेमो सब्बाभिभू सब्बे मनुस्सदेवादिके अनभिभवमानोपि गुणातिरेकवसेन अभिभवमानो विय पवत्तनतो सब्बाभिभू जिनो च, सच्‍चधम्मो अवितथसभावतो सच्‍चधम्मो च, तस्स सच्‍चधम्मस्स उत्तरि उत्तमो अञ्‍ञो धम्मो नत्थि, विञ्‍ञूनं निच्‍चं पूजितो पूजारहो अरियसङ्घो च इति तीणि लोकस्स उत्तरि उत्तमानि भवन्ति।&lt;br&gt;&#xA;एकायनपदस्स वचनत्थो अट्ठकथायं (नेत्ति॰ अट्ठ॰ १७०) बहुधा वुत्तो। जातिखयन्तदस्सी हितानुकम्पी भगवा एकायनं मग्गं पजानाति। ‘‘यं एकायनं मग्गं पजानाति, तेन मग्गेन किं तरती’’ति वत्तब्बभावतो ‘‘एतेन मग्गेना’’तिआदि वुत्तम्। यं मग्गं भगवा जानाति, एतेन मग्गेन पुब्बे अतीतमद्धानं बुद्धादयो अरिया ओघं संसारोघं तरिंसु, अनागतमद्धानं तरिस्सन्ति, ये चापि बुद्धादयो पच्‍चुप्पन्‍ने उप्पज्‍जन्ति, ते चापि बुद्धादयो पच्‍चुप्पन्‍ने तरन्ति, विसुद्धिपेक्खा विसुद्धिं अपेक्खमाना सत्ता देवमनुस्ससेट्ठं तादिसं यथावुत्तगुणं तं सम्मासम्बुद्धं नमस्सन्ति, इति अयं नानाविधसुत्तविसेसोपि थवे रतनत्तये, रतनत्तयगुणे च वाचकञापकभावेन पवत्तनतो थवो नाम। इच्‍चेतं सासनपट्ठानसुत्तविसेसदस्सको संवण्णनाविसेसोपि सासनपट्ठानं नामाति वेदितब्बो।&lt;br&gt;&#xA;अम्हाकाचरिय तुम्हेहि अम्हाकाचरियेहि सोळसप्पभेदसंकिलेसभागियादिसासनपट्ठानसुत्तञ्‍चेव अट्ठवीसतिविधं लोकियादिसासनपट्ठानसुत्तञ्‍च निद्धारितं, अम्हेहि च ञातं, ‘‘तेसु संकिलेसभागियादीसु सासनपट्ठानसुत्तविसेसेसु कतमं सुत्तविसेसं कतमेन सुत्तविसेसेन संसन्दित्वा निद्दिसितब्ब’’न्ति वत्तब्बत्ता ‘‘तत्थ लोकियं सुत्त’’न्तिआदि आरद्धम्। अट्ठकथायं पन – ‘‘एवं दुविधम्पि सासनपट्ठानं नानासुत्तपदानि उदाहरन्तेन विभजित्वा इदानि संकिलेसभागियादीहि संसन्दित्वा दस्सेतुं पुन ‘लोकियं सुत्त’न्तिआदि आरद्ध’’न्ति (नेत्ति॰ अट्ठ॰ १७०) वुत्तम्।&lt;br&gt;&#xA;तत्थ तत्थाति तेसु सोळसविधेसु संकिलेसभागियादीसु सासनपट्ठानसुत्तविसेसेसु चेव अट्ठवीसतिविधेसु लोकियादीसु सासनपट्ठानसुत्तविसेसेसु च अकुसलपक्खे पवत्तं लोकियं सुत्तं संकिलेसभागियसुत्तेन समानत्थभावेन संसन्दति, कुसलपक्खे पवत्तं लोकियं सुत्तं वासनाभागियसुत्तेन समानत्थभावेन संसन्दति, तस्मा लोकियं सुत्तं एकविधम्पि संकिलेसभागियेन च वासनाभागियेन च द्वीहि सुत्तेहि निद्दिसितब्बम्। दस्सनपक्खे पवत्तं लोकुत्तरं सुत्तं दस्सनभागियेन समानत्थभावेन संसन्दति, भावनापक्खे पवत्तं लोकुत्तरं सुत्तं भावनाभागियेन समानत्थभावेन संसन्दति, असेक्खपक्खे पवत्तं लोकुत्तरं सुत्तं असेक्खभागियेन समानत्थभावेन संसन्दति, तस्मा लोकुत्तरम्पि सुत्तं दस्सनभागियेन च भावनाभागियेन च असेक्खभागियेन च तीहि सुत्तेहि निद्दिसितब्बम्। वुत्तनयानुसारेन सेसेसुपि संसन्दनयोजना कातब्बा।&lt;br&gt;&#xA;अम्हाकाचरिय तुम्हेहि अम्हाकाचरियेहि नयदस्सनवसेन सुत्तविसेससंसन्दनं दस्सितं, अम्हेहि च ञातं, ‘‘किमत्थाय संकिलेसभागियादिभेदेन विभजित्वा भगवता वुत्त’’न्ति वत्तब्बत्ता ‘‘वासनाभागियं सुत्तं संकिलेसभागियस्स सुत्तस्स निग्घाताया’’तिआदि वुत्तम्। एत्थ च सुत्तवसेन सुत्तत्था गहिता।&lt;br&gt;&#xA;‘‘यं सत्ताधिट्ठानं आचरियेन निद्धारितं, तं सत्ताधिट्ठानं कित्तकेहि सुत्तेहि विभजित्वा निद्दिसितब्ब’’न्ति वत्तब्बत्ता ‘‘लोकुत्तरं सुत्तं सत्ताधिट्ठानं छब्बिसतिया पुग्गलेहि निद्दिसितब्ब’’न्ति वुत्तम्। ‘‘ते छब्बीसति पुग्गला कतिहि सुत्तेहि समन्वेसितब्बा’’ति वत्तब्बत्ता ‘‘ते तीही’’तिआदि वुत्तम्। दस्सनभागियेन सत्ताधिट्ठानेन, भावनाभागियेन सत्ताधिट्ठानेन, असेक्खभागियेन सत्ताधिट्ठानेन चाति तीहि सुत्तेहि ते छब्बीसति पुग्गला समन्वेसितब्बा।&lt;br&gt;&#xA;‘‘कतमेहि कतमेहि कतमं कतमं सुत्तं निद्दिसितब्ब’’न्ति वत्तब्बत्ता ‘‘तत्थ दस्सनभागिय’’न्तिआदि वुत्तम्। तत्थ तत्थाति तेसु तीसु दस्सनभागियादीसु सुत्तेसु। तत्थाति वा तेसु छब्बीसतिया पुग्गलेसु। सत्ताधिट्ठानेकदेसं दस्सनभागियं सुत्तं एकबीजिना पुग्गलेन च निद्दिसितब्बं…पे॰… धम्मानुसारिना पुग्गलेन च निद्दिसितब्बं, इति इमेहि पञ्‍चहि पुग्गलेहि सत्ताधिट्ठानेकदेसं दस्सनभागियं सुत्तं निद्दिसितब्बम्। एत्थ च दस्सनग्गहणेन सोतापत्तिफलट्ठापि गहिता, तस्मा एकबीजिकोलंकोलसत्तक्खत्तुपरमा फलट्ठापि गहिता।&lt;br&gt;&#xA;सद्धानुसारी पन यो विपस्सनाक्खणे सद्धं धुरं कत्वा सोतापत्तिमग्गं निब्बत्तेति, सो पुग्गलो निब्बत्तेतब्बसोतापत्तिमग्गक्खणे सद्धानुसारी नाम, सद्धाय समापत्तिं अनुस्सरति, इति सद्धाय समापत्तिया अनुस्सरणतो सोतापत्तिमग्गट्ठो पुग्गलो सद्धानुसारी नाम। सो पुग्गलो सोतापत्तिफलक्खणे सद्धाय विमुत्तत्ता सद्धाविमुत्तो हुत्वा एकबीजिकोलंकोलसत्तक्खत्तुपरमो भवति। यो पन पुग्गलो विपस्सनाक्खणे पञ्‍ञं धुरं कत्वा सोतापत्तिमग्गं निब्बत्तेति, सो पुग्गलो निब्बत्तेतब्बसोतापत्तिमग्गक्खणे धम्मानुसारी नाम, धम्मेन पञ्‍ञाय समापत्तिं अनुस्सरति, इति धम्मेन पञ्‍ञाय समापत्तिया अनुस्सरणतो धम्मानुसारी नाम। सो पुग्गलो फलक्खणे दिट्ठिया पञ्‍ञाय निरोधं पत्तत्ता दिट्ठिपत्तो हुत्वा एकबीजि…पे॰… परमो भवति। धम्मोति चेत्थ पञ्‍ञा गहिता। इति पभेदतो द्वे मग्गट्ठा, छ फलट्ठाति अट्ठहि अरियपुग्गलेहि, सम्पिण्डिते पन पञ्‍चहि अरियपुग्गलेहि सत्ताधिट्ठानेकदेसं दस्सनभागियं सुत्तं निद्दिसितब्बम्।&lt;br&gt;&#xA;इमेसं एकबीजिआदीनं पुग्गलानं सत्ताधिट्ठानेकदेसत्थत्ता चेव दस्सनभागियत्थत्ता च सत्ताधिट्ठानेकदेसं दस्सनभागियं सुत्तं एत्तकेहि पुग्गलेहि निद्दिसितब्बन्ति नियमेत्वा आचरियेन विभत्तं, अम्हेहि च ञातं, ‘‘सत्ताधिट्ठानेकदेसं दस्सनभागियं सुत्तं कित्तकेहि पुग्गलेहि निद्दिसितब्ब’’न्ति पुच्छितब्बत्ता –&lt;br&gt;&#xA;‘‘भावनाभागियं सुत्तं द्वादसहि पुग्गलेहि निद्दिसितब्बं सकदागामिफलसच्छिकिरियाय पटिपन्‍नेन, सकदागामिना, अनागामिफलसच्छिकिरियाय पटिपन्‍नेन, अनागामिना, अन्तरापरिनिब्बायिना, उपहच्‍चपरिनिब्बायिना, असङ्खारपरिनिब्बायिना, ससङ्खारपरिनिब्बायिना , उद्धंसोतेन अकनिट्ठगामिना, सद्धाविमुत्तेन, दिट्ठिप्पत्तेन, कायसक्खिना चाति भावनाभागियं सुत्तं इमेहि द्वादसहि पुग्गलेहि निद्दिसितब्ब’’न्ति –&lt;br&gt;&#xA;वुत्तम्। तत्थापि सत्ताधिट्ठानेकदेसं भावनाभागियं सुत्तन्ति गहेतब्बम्। सकदा…पे॰… पन्‍नेन सकदागामिमग्गट्ठेन पुग्गलेन, सकदागामिना सकदागामिफलट्ठेन, अनागामि…पे॰… पन्‍नेन अनागामिमग्गट्ठेन, अनागामिना अनागामिफलट्ठेन, अविहादीसु पञ्‍चसु सुद्धावासेसु आयुवेमज्झं अनतिक्‍कमित्वा अरहत्तं पत्वा परिनिब्बायनसभावेन अन्तरापरिनिब्बायीनामकेन अनागामिना, आयुवेमज्झं अतिक्‍कमित्वा अरहत्तं पत्वा परिनिब्बायनसभावेन उपहच्‍चपरिनिब्बायीनामकेन अनागामिना, असङ्खारेन अप्पयोगेन अरहत्तं पत्वा परिनिब्बायनसभावेन असङ्खारपरिनिब्बायीनामकेन अनागामिना, ससङ्खारेन सप्पयोगेन अरहत्तं पत्वा परिनिब्बायनसभावेन ससङ्खारपरिनिब्बायीनामकेन अनागामिना, अविहादीहि उद्धं अतप्पादीसु उपपत्तिसोतेन अरहत्तं पत्वा परिनिब्बायनसभावेन उद्धंसोतनामकेन अनागामिना, अकनिट्ठं गन्त्वा अरहत्तं पत्वा परिनिब्बायनसभावेन अकनिट्ठगामीनामकेन अनागामिना, सद्धाय विमुत्तत्ता सद्धाविमुत्तनामकेन अनागामिना, दिट्ठिया पञ्‍ञाय निरोधं पत्तत्ता दिट्ठिप्पत्तनामकेन अनागामिना चाति इमेहि एकादसहि अझानलाभीपुग्गलेहि च, कायेन नामकाये फुट्ठानं अरूपझानानं अनन्तरं निब्बानं सच्छिकरोति, इति सच्छिकरणतो कायसक्खीनामकेन झानलाभिना चाति द्वादसहि पुग्गलेहि निद्दिसितब्बम्।&lt;br&gt;&#xA;इमेसं वुत्तप्पकारानं पुग्गलानं सत्ताधिट्ठानेकदेसत्थत्ता चेव भावनाभागियत्थत्ता च सत्ताधिट्ठानेकदेसं भावनाभागियं सुत्तं एत्तकेहि पुग्गलेहि निद्दिसितब्बन्ति नियमेत्वा आचरियेन विभत्तं, अम्हेहि च ञातं, ‘‘कित्तकेहि पुग्गलेहि सत्ताधिट्ठानेकदेसं असेक्खभागियं सुत्तं निद्दिसितब्ब’’न्ति वत्तब्बत्ता –&lt;br&gt;&#xA;‘‘असेक्खभागियं सुत्तं नवहि पुग्गलेहि निद्दिसितब्बं सद्धाविमुत्तेन, पञ्‍ञाविमुत्तेन, सुञ्‍ञतविमुत्तेन, अनिमित्तविमुत्तेन, अप्पणिहितविमुत्तेन, उभतोभागविमुत्तेन, समसीसिना, पच्‍चेकबुद्धेहि, सम्मासम्बुद्धेहि चाति असेक्खभागियं सुत्तं इमेहि नवहि पुग्गलेहि निद्दिसितब्ब’’न्ति –&lt;br&gt;&#xA;वुत्तम्। तत्थ सत्ताधिट्ठानेकदेसं असेक्खभागियं सुत्तं निद्दिसितब्बन्ति योजेतब्बम्। सद्धाय किलेसेहि विमुत्तत्ता अरहत्तफलक्खणे सद्धाविमुत्तो अरहा, तेन सद्धाविमुत्तेन। पञ्‍ञाय विमुत्तत्ता अरहत्तफलक्खणे पञ्‍ञाविमुत्तो अरहा, तेन पञ्‍ञाविमुत्तेन। सुञ्‍ञतविपस्सनासङ्खातेन अनत्तानुपस्सनेन विमुत्तत्ता सुञ्‍ञतविमुत्तो अरहा, तेन सुञ्‍ञतविमुत्तेन। अनिमित्तानुपस्सनासङ्खातेन अनिच्‍चानुपस्सनेन विमुत्तत्ता अनिमित्तविमुत्तो अरहा, तेन अनिमित्तविमुत्तेन। अप्पणिहितानुपस्सनासङ्खातेन दुक्खानुपस्सनेन विमुत्तत्ता अप्पणिहितविमुत्तो अरहा, तेन अप्पणिहितविमुत्तेन। उभतो रूपकायनामकायतो उभतोभागतो विमुत्तत्ता उभतोभागविमुत्तो अरहा, तेन उभतोभागविमुत्तेन। पुरिमा पञ्‍च पुग्गला अझानलाभिनो गहिता, उभतोभागविमुत्तो पन झानलाभीगहितो।&lt;br&gt;&#xA;समसीसी नाम इरियापथसमसीसी, रोगसमसीसी, जीवितसमसीसीति तिविधा होन्ति। इमेसु तीसु समसीसीसु यो अरहा चतूसु इरियापथेसु एकेकस्मिं इरियापथे अरहत्तं पत्वा अञ्‍ञं इरियापथं असङ्कमित्वा तस्मिं तस्मिं इरियापथेयेव परिनिब्बायति, अयं अरहा इरियापथसमसीसी नाम। यो अरहा यस्मिं रोगे उप्पन्‍ने अरहत्तं पत्वा ततो रोगतो अनुट्ठहित्वा तस्मिं रोगेयेव परिनिब्बायति, अयं अरहा रोगसमसीसी नाम। यो अरहा पच्‍चवेक्खणवीथियानन्तरं भवङ्गं ओतरित्वा ततो मरणासन्‍नजवनवीथियानन्तरमेव परिनिब्बायति, अयं अरहा वारसमताय जीवितसमसीसी नाम। वारसमताति च पच्‍चवेक्खणवीथि मग्गविथ्यानुवत्तकत्ता पच्‍चवेक्खणवीथिअनन्तरं पवत्तमानायपि मरणासन्‍नवीथि मग्गवीथिअनन्तरं पवत्ताति वत्तब्बारहा, तस्मा वीथिअनन्तरता वारसमता नाम। ताय वारसमताय च जीवितसमसीसी वुत्तो।&lt;br&gt;&#xA;सह पटिसम्भिदाहि अरहत्तं पापुणीति एत्थपि पच्‍चवेक्खणवीथियानन्तरं भवङ्गं ओतरित्वा भवङ्गतो वुट्ठाय पवत्तवीथिया पटिसम्भिदाञाणानि पवत्तन्ति। वुत्तनयेन वीथिअनन्तरताय वारसमताय ‘‘सह पटिसम्भिदाही’’ति वुत्तम्। भगवतो सब्बञ्‍ञुतञ्‍ञाणम्पि पच्‍चवेक्खणवीथियानन्तरं भवङ्गं ओतरित्वा भवङ्गतो वुट्ठाय पवत्तवीथिया पठमं पवत्ततीति वेदितब्बम्। इमिना जीवितसमसीसिना, सब्बेहि पच्‍चेकबुद्धेहि, सब्बेहि सम्मासम्बुद्धेहि चाति इमेहि नवहि पुग्गलेहि सत्ताधिट्ठानेकदेसं असेक्खभागियं सुत्तं निद्दिसितब्बम्।&lt;br&gt;&#xA;इमेसं पुग्गलानं सत्ताधिट्ठानेकदेसत्थत्ता चेव असेक्खभागियत्थत्ता च एवं इमिना ‘‘लोकुत्तरं सुत्तं सत्ताधिट्ठान’’न्तिआदिना पकारेन वुत्तेहि इमेहि छब्बीसतिया पुग्गलेहि अरियेहि दस्सनभागियवासनाभागियअसेक्खभागियसुत्तानं वसेन लोकुत्तरं सुत्तं सत्ताधिट्ठानेकदेसं सुत्तं निद्दिसितब्बम्।&lt;br&gt;&#xA;इमेसं छब्बीसतिया पुग्गलानं सकललोकुत्तरसुत्तत्थत्ता चेव सत्ताधिट्ठानेकदेससुत्तत्थत्ता च लोकुत्तरं सत्ताधिट्ठानेकदेसं सुत्तम्। एत्तकेहि पुग्गलेहि निद्दिसितब्बन्ति आचरियेन नियमेत्वा विभत्तं, अम्हेहि च ञातं, ‘‘लोकियं सत्ताधिट्ठानेकदेसं सुत्तं कित्तकेहि पुग्गलेहि निद्दिसितब्ब’’न्ति वत्तब्बत्ता ‘‘लोकियं सुत्तं सत्ताधिट्ठानं एकूनवीसतिया पुग्गलेहि निद्दिसितब्ब’’न्तिआदि वुत्तम्। ‘‘ते एकूनवीसति लोकिया पुग्गला कतमेहि धम्मेहि निद्दिट्ठा समन्वेसितब्बा’’ति वत्तब्बत्ता ‘‘ते चरितेही’’तिआदि वुत्तम्। ते एकूनवीसति लोकिया पुग्गला चरितेहि चरितविसेसेहि निद्दिट्ठा समन्वेसितब्बाति। ‘‘कथं चरितेहि निद्दिट्ठा’’ति वत्तब्बत्ता ‘‘केचि रागचरिता’’तिआदि वुत्तम्। रागचरितदोसचरितादीहि चरितेहि एकूनवीसति लोकियपुग्गला रागचरिता, केचि दोसचरिता…पे॰… मोहचरितो चाति निद्दिट्ठा। इति निद्दिट्ठेहि इमेहि एकूनवीसतिया पुग्गलेहि लोकियसत्ताधिट्ठानेकदेसं सुत्तं निद्दिसितब्बम्। ‘‘लोकिय’’न्ति सामञ्‍ञवसेन वुत्तम्पि ‘‘संकिलेसभागियं लोकिय’’न्ति विसेसतो विञ्‍ञातब्बम्।&lt;br&gt;&#xA;लोकियं सत्ताधिट्ठानेकदेसं सुत्तं एत्तकेहि पुग्गलेहि निद्दिसितब्बन्ति आचरियेन नियमेत्वा विभत्तं, अम्हेहि च ञातं, ‘‘वासनाभागियं सत्ताधिट्ठानेकदेसं सुत्तं कतमेहि पुग्गलेहि निद्दिसितब्ब’’न्ति वत्तब्बत्ता ‘‘वासनाभागिय’’न्तिआदि वुत्तम्। वासनाभागियं सत्ताधिट्ठानेकदेसं सुत्तं सीलवन्तेहि पुग्गलेहि, धम्मेहि च निद्दिसितब्बन्ति योजेतब्बम्। ‘‘कित्तका सीलवन्तपुग्गला’’ति वत्तब्बत्ता ‘‘ते सीलवन्तो पञ्‍च पुग्गला’’ति वुत्तम्। ‘‘कित्तका धम्मा’’ति वत्तब्बत्ता ‘‘पकतिसील’’न्तिआदि वुत्तम्। इदं वुत्तं होति – पकतिसीलवन्तो च समादानसीलवन्तो च चित्तप्पसादवन्तो च समथवन्तो च विपस्सनावन्तो चाति पञ्‍च पुग्गला, पकतिसीलधम्मो च समादानसीलधम्मो च चित्तप्पसादधम्मो च समथधम्मो च विपस्सनाधम्मो चाति पञ्‍च धम्माति इमेहि पञ्‍चहि पुग्गलेहि, इमेहि पञ्‍चहि धम्मेहि वासनाभागियं सत्ताधिट्ठानेकदेसधम्माधिट्ठानेकदेसं सुत्तं यथाक्‍कमं निद्दिसितब्बन्ति।&lt;br&gt;&#xA;लोकुत्तरं सत्ताधिट्ठानं सुत्तं दस्सनभागियवासनाभागियअसेक्खभागियसुत्तेहि निद्दिसितब्बन्ति आचरियेन नियमेत्वा विभत्तं, अम्हेहि च ञातं, ‘‘लोकुत्तरं धम्माधिट्ठानं सुत्तं कित्तकेहि सुत्तेहि निद्दिसितब्ब’’न्ति वत्तब्बत्ता ‘‘लोकुत्तरं सुत्तं धम्माधिट्ठानं…पे॰… असेक्खभागियेना’’ति वुत्तम्।&lt;br&gt;&#xA;‘‘लोकियञ्‍च लोकुत्तरञ्‍च सत्ताधिट्ठानञ्‍च धम्माधिट्ठानञ्‍च कित्तकेहि निद्दिसितब्ब’’न्ति वत्तब्बत्ता ‘‘लोकियञ्‍च…पे॰… उभयेन निद्दिसितब्ब’’न्ति वुत्तम्। उभयेनाति लोकियलोकुत्तरेन, सत्ताधिट्ठानधम्माधिट्ठानेन समानत्थभावेन निद्दिसितब्बन्ति।&lt;br&gt;&#xA;‘‘ञाणं कित्तकेहि निद्दिसितब्ब’’न्ति वत्तब्बत्ता ‘‘ञाणं पञ्‍ञाया’’तिआदि वुत्तम्। यस्मिं यस्मिं सुत्ते ञाणं आगतं, तस्मिं तस्मिं सुत्ते ञाणं ञाणपरियायेन पञ्‍ञादिना निद्दिसितब्बन्ति।&lt;br&gt;&#xA;‘‘ञेय्यं कित्तकेन निद्दिसितब्ब’’न्ति वत्तब्बत्ता ‘‘ञेय्यं अतीतानागतपच्‍चुप्पन्‍नेही’’तिआदि वुत्तम्। यस्मिं यस्मिं सुत्ते ञेय्यं आगतं, तस्मिं तस्मिं सुत्ते ञेय्यं ञेय्यपरियायेन निद्दिसितब्बन्ति।&lt;br&gt;&#xA;‘‘ञाणञ्‍च ञेय्यञ्‍च कित्तकेन निद्दिसितब्ब’’न्ति वत्तब्बत्ता ‘‘ञाणञ्‍च ञेय्यञ्‍च तदुभयेना’’तिआदि वुत्तम्। यस्मिं यस्मिं सुत्ते ञाणञेय्या आगता, तस्मिं तस्मिं सुत्ते ञाणञेय्या ञाणञेय्यपरियायेन निद्दिसितब्बन्ति।&lt;br&gt;&#xA;दस्सनसुत्ते यथा निद्दिट्ठं, तथा उपधारयित्वा लब्भमानतो निद्दिसितब्बम्। भावनासुत्ते यथा निद्दिट्ठं, तथा उपधारयित्वा लब्भमानतो निद्दिसितब्बम्। तदुभयं दस्सनञ्‍च भावना च सुत्ते यथा निद्दिट्ठं, तथा उपधारयित्वा लब्भमानतो निद्दिसितब्बम्।&lt;br&gt;&#xA;‘‘सकवचनं परवचन’’न्तिआदीसुपि एवमेव विसुं विसुं च एकतो च सुत्ते यथा निद्दिट्ठं, तथा उपधारयित्वा लब्भमानतो निद्दिसितब्बन्ति योजना कातब्बा। ‘‘एत्तकमेव निद्दिसितब्ब’’न्ति वत्तब्बत्ता ‘‘यं वा पना’’तिआदि वुत्तम्।&lt;br&gt;&#xA;‘‘विपाकस्स हेतु कम्ममेवा’’ति वत्तब्बत्ता ‘‘दुविधो हेतू’’तिआदि वुत्तम्। किलेसा संकिलेसभागियसुत्तेन समानत्थभावेन निद्दिसितब्बा। तण्हासङ्खातो समुदयो वा किलेससङ्खातो समुदयो वा अकुसलसङ्खातो समुदयो वा संकिलेसभागियेन सुत्तेन समानत्थभावेन निद्दिसितब्बो। लोकियकुसलहेतुसङ्खातो समुदयो वा लोकियकुसलसङ्खातो समुदयो वा वासनाभागियेन सुत्तेन समानत्थभावेन निद्दिसितब्बो।&lt;br&gt;&#xA;कम्मञ्‍च विपाको च यथारहं लब्भमानसुत्तेन निद्दिसितब्बोति सामञ्‍ञवसेन विभत्तो, ‘‘कुसलं कतमेन निद्दिसितब्ब’’न्ति वत्तब्बत्ता ‘‘तत्थ कुसल’’न्तिआदि वुत्तम्। तत्थाति तेसु अट्ठवीसतिया सासनपट्ठानसुत्तेसु कुसलं चतूहि सुत्तेहि समानत्थभावेन निद्दिसितब्बम्। ‘‘कतमेहि चतूही’’ति वत्तब्बत्ता ‘‘वासनाभागियेना’’तिआदि वुत्तम्। लोकियकुसलं वासनाभागियेन निद्दिसितब्बं समानत्थत्ता, लोकुत्तरकुसलं दस्सनभागियेन, वासनाभागियेन, असेक्खभागियेन च यथारहं समानत्थभावेन निद्दिसितब्बम्। कुसलं एत्तकेहि निद्दिसितब्बन्ति नियमेत्वा विभत्तं, ‘‘अकुसलं कतमेन निद्दिसितब्ब’’न्ति वत्तब्बत्ता ‘‘अकुसल’’न्तिआदि वुत्तम्। ‘‘कुसलञ्‍च अकुसलञ्‍च कतमेन निद्दिसितब्ब’’न्ति वत्तब्बत्ता ‘‘कुसलञ्‍च अकुसलञ्‍च तदुभयेन निद्दिसितब्ब’’न्ति वुत्तम्। यस्मिं यस्मिं सुत्ते तदुभयं आगतं, तस्मिं तस्मिं सुत्ते आगतेन तदुभयेन निद्दिसितब्बम्।&lt;br&gt;&#xA;‘‘अनुञ्‍ञातं कतमेन निद्दिसितब्ब’’न्ति वत्तब्बत्ता ‘‘अनुञ्‍ञात’’न्तिआदि वुत्तम्। अनुञ्‍ञातं भगवतो अनुञ्‍ञाताय समानताय निद्दिसितब्बम्। ‘‘कतिविधं अनुञ्‍ञात’’न्ति वत्तब्बत्ता ‘‘तं पञ्‍चविध’’न्तिआदि वुत्तम्। यं अनुञ्‍ञातं यासु यासु भूमीसु दिस्सति, तं अनुञ्‍ञातं तासु तासु भूमीसु आगतेन समानेन कप्पियानुलोमेन निद्दिसितब्बम्।&lt;br&gt;&#xA;अनुञ्‍ञातं इमिना निद्दिसितब्बन्ति आचरियेन नियमेत्वा विभत्तं, ‘‘पटिक्खित्तं कतमेन निद्दिसितब्ब’’न्ति वत्तब्बत्ता ‘‘पटिक्खित्तं भगवता’’तिआदि वुत्तम्। भगवता पटिक्खित्तं भगवता पटिक्खित्तकारणेन सुत्ते आगतेन वत्थुना कारणफलभावेन निद्दिसितब्बम्। यं पटिक्खित्तं यासु यासु भूमीसु दिस्सति, तं पन पटिक्खित्तं तासु तासु भूमीसु आगतेन पाकटेन अकप्पियानुलोमेन निद्दिसितब्बम्।&lt;br&gt;&#xA;‘‘अनुञ्‍ञातञ्‍च पटिक्खित्तञ्‍च कतमेन निद्दिसितब्ब’’न्ति वत्तब्बत्ता ‘‘अनुञ्‍ञातञ्‍च पटिक्खित्तञ्‍च तदुभयेन निद्दिसितब्ब’’न्ति वुत्तम्। यस्मिं यस्मिं सुत्ते अनुञ्‍ञातञ्‍च पटिक्खित्तञ्‍च आगतं, तस्मिं तस्मिं सुत्ते आगतेन तदुभयेन निद्दिसितब्बम्।&lt;br&gt;&#xA;‘‘थवो कतमेन निद्दिसितब्बो’’ति वत्तब्बत्ता ‘‘थवो पसंसाया’’तिआदि वुत्तम्। यस्मिं यस्मिं सुत्ते या या पसंसा आगता, तस्मिं तस्मिं सुत्ते आगताय ताय ताय पसंसाय थवो निद्दिसितब्बो। ‘‘यो थवो पसंसाय निद्दिसितब्बो, सो थवो कतिविधेन निद्दिसितब्बो’’ति वत्तब्बत्ता ‘‘सो पञ्‍चविधेना’’तिआदि वुत्तम्। भगवतो थवो च धम्मस्स थवो च अरियसङ्घस्स थवो च अरियधम्मानं सिक्खाय थवो च लोकियगुणसम्पत्तिया थवो चाति पञ्‍चविधेन वेदितब्बो। इति एवं वुत्तप्पकारेन पञ्‍चविधेन थवो निद्दिसितब्बो।&lt;br&gt;&#xA;अम्हाकाचरिय अम्हाकाचरियेन अट्ठारस मूलपदा सासनपट्ठाने दट्ठब्बाति वुत्ता, ‘‘कतमानि तानि अट्ठारस मूलपदानी’’ति पुच्छितब्बत्ता ‘‘इन्द्रियभूमी’’तिआदि वुत्तम्। सासनपट्ठाने इन्द्रियभूमि सद्धिन्द्रियादिइन्द्रियभूमि येहि नवहि पदेहि निद्दिसितब्बा, सासनपट्ठाने किलेसभूमि येहि नवहि पदेहि निद्दिसितब्बा, एवं इमिना पकारेन एतानि मूलपदानि नव पदानि कुसलपदानि, नव पदानि अकुसलपदानीति अट्ठारस मूलपदानि होन्ति। सासनपट्ठाने दट्ठब्बा, ‘‘केन कारणेन अट्ठारस मूलपदा सासनपट्ठाने दट्ठब्बाति विञ्‍ञायती’’ति वत्तब्बत्ता ‘‘तथा ही’’तिआदि वुत्तम्। तथा हीति ततो एव अट्ठारसमूलपदानं सासनपट्ठाने दट्ठब्बत्ता ‘‘अट्ठारस मूलपदा कुहिं दट्ठब्बा? सासनपट्ठाने’’ति यं वचनं वुत्तं, तेन वचनेन विञ्‍ञायतीति। ‘‘केन मूलपदानं नवकुसलपदनवअकुसलपदभावेन अट्ठारसभावो विञ्‍ञायती’’ति वत्तब्बत्ता ‘‘तेनाहा’’तिआदि वुत्तम्। तेन मूलपदानं नवकुसलपदनवअकुसलपदभावतो आयस्मा महाकच्‍चानो –&lt;br&gt;&#xA;‘‘नवहि च पदेहि कुसला, नवहि च युज्‍जन्ति अकुसलपक्खा।&lt;br&gt;&#xA;एते खो मूलपदा, भवन्ति अट्ठारस पदानी’’ति॥ –&lt;br&gt;&#xA;यं वचनं आह, तेन ‘‘नवहि…पे॰… पदानी’’ति वचनेन मूलपदानं नवकुसलपदनवअकुसलपदभावेन अट्ठारसभावो विञ्‍ञायतीति।&lt;br&gt;&#xA;‘‘यं यं संकिलेसभागियादिसोळसविधं सासनपट्ठानञ्‍चेव यं यं लोकियादिअट्ठवीसतिविधं सासनपट्ठानञ्‍च आचरियेन निद्धारितं, एत्तकमेव परिपुण्णं, अञ्‍ञं सासनपट्ठानं निद्धारेत्वा युत्तं युज्‍जितब्बं नत्थी’’ति वत्तब्बत्ता ‘‘नियुत्तं सासनपट्ठान’’न्ति वुत्तम्। यथानिद्धारितसासनपट्ठानतो यं यं अञ्‍ञं सासनपट्ठानं निद्धारितं अत्थि, तं तं अञ्‍ञं सासनपट्ठानं नियुत्तं यथारहं निद्धारेत्वा युत्तं युज्‍जितब्बन्ति अत्थो गहेतब्बोति।&lt;br&gt;&#xA;‘‘यं लोको पूजयते…पे॰… नियुत्तं सासनपट्ठानन्ति यत्तको वचनक्‍कमो भासितो, एत्तकेन वचनक्‍कमेन किं नेत्ति समत्ता, उदाहु असमत्ता’’ति वत्तब्बत्ता ‘‘एत्तावता’’तिआदि वुत्तम्। आयस्मता महाकच्‍चानेन या नेत्ति भासिता, भगवता सा नेत्ति अनुमोदिता, मूलसङ्गीतियं सङ्गायन्तेहि थेरासभेहि या नेत्ति सङ्गीता, सा नेत्ति ‘‘यं लोको पूजयते…पे॰… नियुत्तं सासनपट्ठान’’न्ति एत्तावता वचनक्‍कमेन समत्ता परिपुण्णाव होति।&lt;br&gt;&#xA;इति समत्ताय आयस्मता महाकच्‍चानेन भासिताय भगवता अनुमोदिताय मूलसङ्गीतियं सङ्गायन्तेहि थेरासभेहि सङ्गीताय नेत्तिया अत्थवण्णना सद्धम्मपालनामेन महाधम्मराजगुरुना महाथेरेन रचिता जिनपुत्तानं हितकरा नेत्तिविभावना छब्बीसाधिकनवसते सक्‍कराजे सावणमासे सुक्‍कपक्खे नवमदिवसे सूरियुग्गमनसमये समत्ता।&lt;br&gt;&#xA;इति सासनपट्ठाने सत्तिबलानुरूपा रचिता विभावना&lt;br&gt;&#xA;निट्ठिता।&lt;/p&gt;</description>
    </item>
  </channel>
</rss>
