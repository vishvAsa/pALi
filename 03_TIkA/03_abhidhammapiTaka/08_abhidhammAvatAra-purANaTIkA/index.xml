<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;०८ अभिधम्मावतार-पुराणटीका on पाळिषु विश्वासटिप्पणयो</title>
    <link>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/</link>
    <description>Recent content in &#43;०८ अभिधम्मावतार-पुराणटीका on पाळिषु विश्वासटिप्पणयो</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/index.xml" rel="self" type="application/rss+xml" />
    <item>
      <title>०१. पठमो परिच्छेदो</title>
      <link>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/01_paThamo_parichChedo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/01_paThamo_parichChedo/</guid>
      <description>&lt;p&gt;१. पठमो परिच्छेदो&lt;br&gt;&#xA;चित्तनिद्देसो&lt;/p&gt;&#xA;&lt;h2 id=&#34;कमवचरकसलवणणन&#34;&gt;कामावचरकुसलवण्णना&lt;/h2&gt;&#xA;&lt;p&gt;८. एवं ताव रतनत्तयप्पणामादिकं दस्सेत्वा इदानि यथारद्धप्पकरणस्स अत्थसरीरभूतमभिधम्मं सङ्खेपतो उद्दिसन्तो आह ‘‘चित्तं चेतसिक’’न्तिआदि। तत्थ चित्तसद्दस्स ताव वचनत्थं सयमेव अनन्तरं विपञ्चेति। ‘‘चेतसिक’’न्तिआदीसु पन अविप्पयोगीभावेन चेतसि चित्ते नियुत्तं, तत्थ वा भवं तदायत्तवुत्तितायाति चेतसिकं, वेदनादिक्खन्धत्तयस्सेतं अधिवचनम्। रुप्पति, रूपीयतीति वा रूपं, सीतुण्हादीहि विकारमापज्जति, आपादीयतीति अत्थो, चतुन्नं महाभूतानं, चतुवीसतिउपादारूपानञ्च वसेन अट्ठवीसतिविधस्स रूपक्खन्धस्सेतं अधिवचनम्। भवाभवं विननतो संसिब्बनतो वानं वुच्चति तण्हा, न विज्जति सा एत्थ, ततो वा निक्खन्तं एतन्ति निब्बानं, अमतं असङ्खतं वत्थु। इति-सद्दो निदस्सने। नत्थि एतस्स उत्तरितरोति निरुत्तरो। अथ वा चतुवेसारज्जविहारत्ता नत्थि एतस्स उत्तरं पच्चनीकवचनन्ति निरुत्तरो। ञाणप्पहानअन्तरायनिय्यानिकेसु हि सदेवके लोके न कोचि सत्थु सहधम्मिकं उत्तरं वचनं कथेतुं समत्थो अत्थीति। तत्र भगवा उत्रासाभावतो विसारदोव होति। वुत्तञ्हेतं भगवता –&lt;br&gt;&#xA;‘‘‘सम्मासम्बुद्धस्स ते पटिजानतो इमे धम्मा अनभिसम्बुद्धाति तत्र वत मं समणो वा ब्राह्मणो वा देवो वा मारो वा ब्रह्मा वा कोचि वा लोकस्मिं सहधम्मेन पटिचोदेस्सतीति निमित्तमेतं, सारिपुत्त, न समनुपस्सामि, एतमहं, सारिपुत्त, निमित्तं असमनुपस्सन्तो खेमप्पत्तो अभयप्पत्तो वेसारज्जप्पत्तो विहरामि।&lt;br&gt;&#xA;‘‘खीणासवस्स ते पटिजानतो इमे आसवा अपरिक्खीणाति तत्र वत मं…पे॰… विहरामि।&lt;br&gt;&#xA;‘‘ये च खो पन ते अन्तरायिका धम्मा वुत्ता, ते पटिसेवतो नालं अन्तरायायाति तत्र वत मं…पे॰… विहरामि।&lt;br&gt;&#xA;‘‘यस्स खो पन ते अत्थाय धम्मो देसितो, सो न निय्याति तक्करस्स सम्मा दुक्खक्खयायाति तत्र वत मं…पे॰… विहरामी’’ति (म॰ नि॰ १.१५०)।&lt;br&gt;&#xA;चत्तारि अरियसच्चानि पकासेतीति चतुसच्चप्पकासनो। दुक्खसमुदयनिरोधमग्गवसेन हि चत्तारि अरियसच्चानि। यथाह, ‘‘चत्तारिमानि, भिक्खवे, अरियसच्चानि। कतमानि चत्तारि? दुक्खं अरियसच्चं, दुक्खसमुदयं अरियसच्चं, दुक्खनिरोधं अरियसच्चं, दुक्खनिरोधगामिनी पटिपदा अरियसच्च’’न्ति (सं॰ नि॰ ५.१०८३)। तत्थ तेभूमका धम्मा अनेकुपद्दवाधिट्ठानताय धुवसुभादिविरहेन, कुच्छिततुच्छट्ठेन च दुक्खं नाम। कम्मादिविसेसपच्चयसमवाये दुक्खुप्पत्तिकारणभावेन तण्हा समुदयो नाम ‘‘समेच्च उदेति दुक्खं इमस्मा’’ति कत्वा। दुक्खस्स अनुप्पादनिरोधपच्चयत्ता दुक्खनिरोधो निब्बानम्। तं पन दुक्खनिरोधं आलम्बणकरणवसेन गमनतो पापुणनतो, तदधिगमाय पटिपदाभावतो चाति ‘‘दुक्खनिरोधगामिनी पटिपदा’’ति लोकुत्तरमग्गो वुच्चति। सच्चट्ठो पन तेसं तच्छाविपरीतभूतभावतो वेदितब्बो। वुत्तञ्हि ‘‘‘इदं दुक्खन्ति, भिक्खवे, तथमेतं अवितथमेतं अनञ्ञथमेत’’न्ति (सं॰ नि॰ ५.१०९०) वित्थारो। एत्थ पन चतुन्नं अरियफलानं, अरियमग्गसम्पयुत्तानञ्च सच्चविनिस्सटभावेपि इध मग्गनिब्बानप्पकासनतावचनेनेव तप्पकासनत्थम्पि वुत्तं होति, अनासवभावेन एकलक्खणत्ता तंतंहेतुकविसयभावतो चाति दट्ठब्बम्।&lt;br&gt;&#xA;एत्थ च ‘‘निरुत्तरो चतुसच्चप्पकासनो’’ति इमेहि भगवतो चित्तादिचतुब्बिधधम्मदेसनानुकूलगुणविसेसं दस्सेति अतथाविधस्स तंदेसनासामत्थियायोगतो। अथ वा ‘‘निरुत्तरो’’ति वचनेन चतुब्बिधधम्मस्स अनञ्ञथत्तं दीपेति। ‘‘चतुसच्चप्पकासनो’’ति पन इमिना ये ते धम्मा भगवता विनेय्यपरिपाचनत्थं देसिता, न ते इध अधिप्पेता। ये पन परिपाचितेहि तेहि अभिसमेतब्बवसेन दुक्खादयो चतुब्बिधा वुत्ता, तेयेव उद्दिसितब्बत्थेन अधिप्पेताति दस्सेति।&lt;br&gt;&#xA;एवं सङ्खेपतो चत्तारो धम्मे उद्दिसित्वा इदानि उद्देसो नाम निद्देसत्थाय होतीति यथाउद्दिट्ठधम्मे निद्दिसितुं ‘‘तत्थ चित्त’’न्तिआदि आरद्धम्। तत्थ तत्थाति तेसु चित्तादीसु धम्मेसु। विसयविजाननं चित्तन्ति यं विसयसङ्खातस्स आरम्मणस्स विजाननं उपलद्धि, तं चित्तन्ति अत्थो। इमिना पन चित्तस्स आरम्मणपटिबद्धवुत्तितं, अनिच्चतं, अकारकतञ्च दीपेति। ‘‘विसयविजानन’’न्ति हि आरम्मणेन चित्तं उपलक्खेन्तो तस्स तदायत्तवुत्तितं, तंदीपनेन च तदभिमुखकालेयेव उप्पत्तिदीपनतो अनिच्चभावञ्च दीपेति। भावनिद्देसेन पन विजाननमत्तदीपनतो अकारकभावम्। यथापच्चयञ्हि पवत्तिमत्तमेवेतं, यदिदं सभावधम्मो नामाति। एवञ्च कत्वा सब्बेसम्पि चित्तचेतसिकधम्मानं भावसाधनमेव निप्परियायतो लब्भति। यं पन ‘‘चिन्तेतीति चित्तं, तेन चित्तं विचरतीति विचारो’’तिआदिना कत्तुकरणवसेन निब्बचनं वुच्चति, तं परियायकथनन्ति वेदितब्बम्। सकसककिच्चेसु हि धम्मानं अत्तप्पधानतासमारोपनेन कत्तुभावो, तदनुकूलभावेन तंसम्पयुत्तधम्मसमूहे कत्तुभावसमारोपनेन करणत्तञ्च परियायतोव लब्भतीति। तथा निदस्सनं पन धम्मसभावतो अञ्ञस्स कत्तादिनो अभावपरिदीपनत्थन्ति वेदितब्बम्।&lt;br&gt;&#xA;‘‘विसयविजानन’’न्ति च एतेन चित्तस्स आरम्मणूपलद्धिलक्खणता वुत्ताति इदानिस्स रसादीनि वुच्चन्ति। पुब्बङ्गमरसञ्हि चित्तं सन्धानपच्चुपट्ठानं नामरूपपदट्ठानम्। द्वारं पत्वा तदारम्मणञ्हि विभावनट्ठेन चित्तं पुब्बङ्गमं पुरेचारिकम्। तथा हि चक्खुद्वारेन दट्ठब्बं रूपारम्मणं चित्तेनेव जानाति…पे॰… मनोद्वारेन विञ्ञातब्बं धम्मारम्मणं चित्तेनेव जानाति। यथा हि नगरगुत्तिको नगरमज्झे सिङ्घाटके निसीदित्वा ‘‘अयं नेवासिको, अयं आगन्तुको’’ति आगतागतं जनं उपधारेति, एवं सम्पदमिदं दट्ठब्बं, तस्मा द्वारं पत्वा तदारम्मणं विभावनट्ठेन पुरेचारिकन्ति पुब्बङ्गमरसम्। पच्छिमं पच्छिमं उप्पज्जमानं पुरिमं पुरिमं निरन्तरं कत्वा सन्दहमानमिव उपट्ठाति, गहणभावं गच्छतीति सन्धानपच्चुपट्ठानम्। पञ्चवोकारे पनस्स नियमतो नामरूपं, चतुवोकारभवे नाममेव पदट्ठानन्ति नामरूपपदट्ठानञ्च होति। नानत्तं पन लक्खणादीनं उपरि वक्खमाननयेन वेदितब्बम्। वक्खति हि रूपपरिच्छेदे –&lt;br&gt;&#xA;‘‘सामञ्ञं वा सभावो वा, धम्मानं लक्खणं मतम्।&lt;br&gt;&#xA;किच्चं वा तस्स सम्पत्ति, रसोति परिदीपितो॥&lt;br&gt;&#xA;‘‘फलं वा पच्चुपट्ठानं, उपट्ठाननयोपि वा।&lt;br&gt;&#xA;आसन्नकारणं यं तु, तं पदट्ठानसञ्ञित’’न्ति॥ (अभिध॰ ६३३-६३४)।&lt;br&gt;&#xA;यत्थ यत्थ पन लक्खणादीनि वुच्चन्ति, तत्थ तत्थ इमिनाव नयेन तेसं नानत्तं वेदितब्बम्।&lt;br&gt;&#xA;वचनत्थविजाननेन विदितचित्तसामञ्ञस्स उत्तरि चित्तविभागो वुच्चमानो सोभेय्याति वचनत्थविजाननमेव ताव आदिम्हि युत्ततरन्ति तं ताव कथेतुकम्यताय पुच्छति ‘‘तस्स पन को वचनत्थो’’ति। पञ्चविधा हि पुच्छा – (दी॰ नि॰ अट्ठ॰ १.७; म॰ नि॰ अट्ठ॰ १.४४९; सं॰ नि॰ अट्ठ॰ २.२.१; अ॰ नि॰ अट्ठ॰ १.१.१७०) अदिट्ठजोतनापुच्छा दिट्ठसंसन्दनापुच्छा विमतिच्छेदनापुच्छा अनुमतिपुच्छा कथेतुकम्यतापुच्छाति। तत्थ यं अञ्ञातं अदिट्ठं, तस्स ञाणाय दस्सनाय पञ्हाकरणं अदिट्ठजोतनापुच्छा नाम। यं पन ञातं दिट्ठं, तस्स अञ्ञेहि पण्डितेहि संसन्दनत्थाय पञ्हाकरणं दिट्ठसंसन्दनापुच्छा नाम। पकतिया पन संसयपक्खन्दनस्स अत्तनो संसयसमुग्घाटनत्थं पञ्हाकरणं विमतिच्छेदनापुच्छा नाम। ‘‘तं किं मञ्ञथ, भिक्खवे, रूपं निच्चं वा अनिच्चं वाति? अनिच्चं, भन्ते। यं पनानिच्चं, दुक्खं वा तं सुखं वा’’तिआदिना (सं॰ नि॰ ३.७९; महाव॰ २१) अनुमतिग्गहणत्थं पञ्हाकरणं अनुमतिपुच्छा नाम। ‘‘चत्तारोमे, भिक्खवे, सतिपट्ठाना। कतमे चत्तारो’’तिआदिना (दी॰ नि॰ २.३७३; सं॰ नि॰ ५.४०२-४०४) पन तंतंधम्मानं देसनाधिप्पायेन पञ्हाकरणं कथेतुकम्यतापुच्छा नाम।&lt;br&gt;&#xA;तासु पुरिमा तिस्सो आचरियानं न सम्भवन्ति। न हि ते गन्थकरणत्थाय आरभित्वा इदानि अदिट्ठं जोतेन्ति, दिट्ठं संसन्देन्ति, संसयं वा पक्खन्दन्ति तब्बिसोधनपुब्बकमेव गन्थकरणे अभिनिवेसनतो। इतरा पन द्वे सम्भवन्ति। तासु अयं कथेतुकम्यतापुच्छा। अपिच चोदनं समुट्ठापेन्ता आचरिया अञ्ञं चोदकं परिकप्पेत्वा तस्स वचनवसेन समुट्ठापेन्तीति तंवसेनेत्थ अदिट्ठजोतनाविमतिच्छेदनापुच्छापि लब्भन्तेवाति दट्ठब्बम्। तस्साति तस्स चित्त-सद्दस्स। चित्ते हि अधिगते तस्स वाचको सद्दोपि सहचरियतो अधिगतोव होतीति तस्स इध त-सद्देन परिग्गहो। केचि पन ‘‘तस्स चित्तस्सा’’ति अत्थं वदन्ति, तं ‘‘तस्स को वचनत्थो’’ति इमिना न समेति। न हि चित्तस्स ‘‘को वचनत्थो’’ति पुच्छा सम्भवतीति।&lt;br&gt;&#xA;इदानि यथापुच्छितमत्थं विस्सज्जेतुं ‘‘वुच्चते’’ति ताव पटिञ्ञं कत्वा ‘‘सब्बसङ्गाहकवसेना’’तिआदिना विस्सज्जनमारद्धम्। तत्थ सब्बसङ्गाहकवसेनाति हेट्ठिमन्ततो चक्खुविञ्ञाणादयो उपादाय सब्बेसं आरम्मणविजाननसभावत्ता तेसं सब्बेसमेव सङ्गाहकवसेन, न पन वक्खमाननिब्बचनेसु विय यथालाभवसेनाति अत्थो। चिन्तेतीति विजानाति। चिन्तेन्ति तेन गोचरन्ति वा चित्तम्। सम्पयुत्तधम्मानं कत्तुतासमारोपनेन हिस्स करणभावो लब्भति। सब्बसङ्गाहकवसेन ताव अत्थं दस्सेत्वा इदानि यथालाभवसेनपि दस्सेतुं ‘‘अत्तसन्तानं वा चिनोतीतिपी’’तिआदि वुत्तम्। सब्बचित्तसाधारणत्ता हि चित्त-सद्दस्स यत्थ यत्थ यथा यथा अत्थो लब्भति, तत्थ तत्थ तथा तथा गहेतब्बो। यस्स पन चित्तस्स यथावुत्तअत्थविसेसो न लब्भति, तं रुळ्हीवसेन चित्तन्ति वेदितब्बम्। यथा किलञ्जादीहि कतम्पि तालपण्णेहि कतसरिक्खकताय रुळ्हीसद्देन ‘‘तालवण्ट’’न्त्वेव वुच्चतीति। अत्तसन्तानन्ति सकसन्तानं, जवनसन्तानन्ति अत्थो। अत्त-सद्दस्स हि परपच्चनीकवचनत्ता अत्तनो सन्तानोति सदिसवसेन उप्पज्जमानो जवनसन्तानो वुच्चति। तं चिनोति रासिं करोतीति अयमत्थो सासेवनकानं जवनचित्तानं वसेन दट्ठब्बो। तानि हि पुरेजातानि पच्छाजातानं आसेवनपच्चया हुत्वा अत्तनो जवनसन्तानस्स पगुणबलवभावकरणेन तं चिनन्ति नाम। वा-सद्दो असब्बसङ्गाहकत्थविकप्पने। पि-सद्दो किरियासम्पिण्डनत्थे। अथ वा ‘‘सब्बसङ्गाहकवसेना’’ति इमस्स इधापि सम्बन्धो होतीति इदम्पि सब्बसङ्गाहकवसेन वुत्तन्ति गय्हमाने अत्तसन्तानन्ति विञ्ञाणवचनस्स अत्त-सद्दस्स सकत्थवुत्तित्तायेव तंवसेन चित्तसन्तानन्ति अत्थो। अनन्तरादिपच्चयवसेन हि चित्तसन्तानस्स अब्बोच्छिन्नप्पवत्तिकरणतो सब्बमेव चित्तजातं चित्तसन्तानं चिनोति नाम। इमस्मिं पनत्थे वा-सद्दो किरियाविकप्पनत्थो। पि-सद्दो ‘‘चित्त’’न्ति इमस्स आकड्ढनत्थोति दट्ठब्बम्। पुरिमपक्खे पन चित्तन्ति अधिकारतोव गहेतब्बम्।&lt;br&gt;&#xA;९. विचित्तं करोति, विचित्तस्स वा करणन्ति विचित्तकरणं, ततो विचित्तकरणा, विचित्तचित्तकम्मादीनं करणतोति अत्थो। लोकस्मिञ्हि यं किञ्चि चित्तकम्मादिभेदं विचित्तं सिप्पजातं, सब्बं तं चित्तेनेव चिन्तेत्वा करीयतीति। तेनाह भगवा – ‘‘दिट्ठं वो, भिक्खवे , चरणं नाम चित्तन्ति? एवं, भन्ते। तम्पि खो, भिक्खवे, चरणं नाम चित्तं चित्तेनेव चिन्तित’’न्ति (सं॰ नि॰ ३.१००)। स्वायमत्थो सविञ्ञत्तिकानं बात्तिंसचित्तानमुपलब्भति। सासवकुसलाकुसलं वा विचित्तगतिआदिकरणतो वा विचित्तकरणट्ठेन चित्तम्। ननु च विचित्तगतिआदयो कम्मवसेन निप्फज्जन्ति। यथाह –&lt;br&gt;&#xA;‘‘कम्मनानाकरणं पटिच्च सत्तानं गतिया नानाकरणं पञ्ञायति अपदा द्विपदा चतुप्पदा बहुप्पदा रूपिनो अरूपिनो सञ्ञिनो असञ्ञिनो नेवसञ्ञीनासञ्ञिनो, कम्मनानाकरणं पटिच्च सत्तानं उपपत्तिया नानाकरणं पञ्ञायति उच्चनीचता हीनपणीतता सुगतदुग्गतता, कम्मनानाकरणं पटिच्च सत्तानं अत्तभावे नानाकरणं पञ्ञायति सुवण्णदुब्बण्णता सुजातदुज्जातता सुसण्ठितदुस्सण्ठितता, कम्मनानाकरणं पटिच्च सत्तानं लोकधम्मे नानाकरणं पञ्ञायति लाभालाभे यसायसे निन्दापसंसायं सुखदुक्खे’’ति (ध॰ स॰ अट्ठ॰ १)।&lt;br&gt;&#xA;तस्मा कम्मभेदनिब्बत्तत्ता गतिआदीनं चित्तता। कम्मन्ति च चेतसिकधम्मभूता चेतना, अभिज्झादयो च वुच्चन्ति, न चित्तन्ति। कथं चित्तस्स विचित्तगतिआदिकरणन्ति? वुच्चते – कम्मस्स चित्तसन्निस्सितत्ता तन्निप्फादितम्पि चित्तेनेव कतं होति, यथा राजयोधेन पराजितो सत्तुरञ्ञा जितोति वुच्चति। विचित्तं करणमस्साति वा विचित्तकरणम्। ततो एकट्ठानिकवज्जितञ्हि चित्तं पच्चेकं पटिसन्धादिविचित्तकिरियवन्तताय, सब्बमेव वा चित्तं आवज्जनादिअञ्ञमञ्ञविसदिसकिरियवन्तताय विचित्तकरणं युत्तन्ति। सब्बविकप्पेसुपि ‘‘रूपभवो रूप’’न्तिआदीसु विय उत्तरपदलोपो चित्तपरियायेन च विचित्त-सद्देन वा विग्गहो वि-सद्दलोपो वा दट्ठब्बो। अथ वा ‘‘विचित्तकरणा’’ति इदं चित्तविचित्तभावस्स ञापकहेतुनिदस्सनम्। तेन यस्मा इदं विचित्तकरणं, तस्मा तस्स विचित्तस्स निप्फादकं सयम्पि तथेव विचित्तन्ति विञ्ञातब्बन्ति एवं करणविचित्तताय विचित्तत्ता चित्तन्ति अत्थो। ठपेत्वा तं करणविचित्तताय विचित्तभावं अत्तनो एव जातिभूमिसम्पयोगादिवसेन विचित्तताय चित्तन्ति दस्सेन्तो आह ‘‘अत्तनो चित्तताय वा’’ति। तत्थ यस्मा अञ्ञदेव कुसलं, अञ्ञं अकुसलं, अञ्ञं अब्याकतं, अञ्ञं कामावचरं, अञ्ञं रूपावचरादिभेदं, अञ्ञं सरागं, अञ्ञं वीतरागं, अञ्ञं सदोसं, अञ्ञं वीतदोसं, अञ्ञं समोहं, अञ्ञं वीतमोहं, अञ्ञं रूपारम्मणं, अञ्ञं सद्दादिआरम्मणं, रूपारम्मणेसु च अञ्ञं नीलारम्मणं, अञ्ञं पीतादिआरम्मणम्। एवं सद्दारम्मणादीसुपि यथासम्भवम्। सब्बेसु चेव तेसु अञ्ञं हीनं, अञ्ञं मज्झिमं, अञ्ञं पणीतं, हीनादीसु च अञ्ञं छन्दाधिपतेय्यं, अञ्ञं चित्ताधिपतेय्यं, अञ्ञं वीरियाधिपतेय्यं, अञ्ञं वीमंसाधिपतेय्यन्ति एवमादिना जातिभूमिसम्पयुत्तआरम्मणहीनमज्झिमपणीतअधिपतिआदीनं वसेन विचित्तमनेकप्पकारं, तस्मा इमाय अत्तविचित्तताय वा चित्तन्ति वुच्चतीति।&lt;br&gt;&#xA;कामञ्चेत्थ एकमेव चित्तं एवं विचित्तं नाम न होति, विचित्तानं पन अन्तोगधत्ता एतेसु यं किञ्चि एकम्पि विचित्तताय चित्तन्ति वत्तुं वट्टति समुदायवोहारेन अवयवस्सापि वोहरियमानत्ता यथा पब्बतनदीसमुद्दादीनमेकदेसा दिट्ठा पब्बतादयो दिट्ठाति, यथा च एकेकचित्तसम्पयुत्तापि वेदनादयो रासट्ठेन खन्धवोहारेन ‘‘वेदनाक्खन्धो सञ्ञाक्खन्धो’’तिआदिना वुच्चन्ति। अपिचेत्थ विपाकविञ्ञाणं कम्मकिलेसेहि चितन्ति चित्तं, तं किलेससहायेन कम्मुना फलभावेन निब्बत्तितं तेहि चितं नाम होति। होतु ताविदं लोकियविपाकं सन्धाय, लोकुत्तरं पन पत्वा कथन्ति? वुच्चते – ‘‘कतमे धम्मा कुसला, यस्मिं समये लोकुत्तरं कुसलं चित्तं उप्पन्नं होति…पे॰… तस्मिं समये अविज्जापच्चया सङ्खारा’’तिआदिना अरियमग्गचेतनायपि अविज्जूपनिस्सयभावस्स पकासितत्ता लोकुत्तरकुसलस्सापि अनुसया उपनिस्सया होन्तीति तन्निब्बत्तितस्स विपाकस्स कम्मकिलेससञ्चिततापरियायो लब्भतीति। चितं तायतीति वा चित्तम्। कम्मादिसञ्चितोपि हि अत्तभावो विञ्ञाणूपरमे मतोति वुच्चति। यथाह –&lt;br&gt;&#xA;‘‘आयु उस्मा च विञ्ञाणं, यदा कायं जहन्तिमम्।&lt;br&gt;&#xA;अप्पविद्धो तदा सेति, निरत्थंव कलिङ्गर’’न्ति॥ (सं॰ नि॰ ३.९५)।&lt;br&gt;&#xA;सो पनायं चित्त-सद्दो किञ्चापि अनेकत्थेसु दिस्सति। तथा हेस ‘‘चित्तो च गहपती’’तिआदीसु (अ॰ नि॰ २.१३३; ४.१७६) पञ्ञत्तियं आगतो। ‘‘सब्बो लोको परचित्तेन अचित्तो’’तिआदीसु विञ्ञाणे। ‘‘नाहं, भिक्खवे, अञ्ञं एकनिकायम्पि समनुपस्सामि, एवं चित्त’’न्तिआदीसु (सं॰ नि॰ ३.१००) विचित्ते, नानप्पकारेति अत्थो। ‘‘चरणं नाम चित्त’’न्तिआदीसु चित्तकम्मके। इध पन चतुब्बिधधम्मे निद्देसतो पकरणवसेन यथावुत्तवचनत्थयुत्तो विञ्ञाणवचनोव दट्ठब्बोति इममत्थं दस्सेन्तो आह ‘‘पञ्ञत्तियम्पी’’तिआदि । पञ्ञापीयति एतायाति पञ्ञत्ति, तस्सं नामपञ्ञत्तियन्ति अत्थो। चित्तोति हि एकस्स गहपतिनो नामम्। पि-सद्दो वक्खमानसम्पिण्डनत्थो। विञ्ञाणेति सविपाकाविपाकभेदे चित्ते। तञ्हि विजाननट्ठेन ‘‘विञ्ञाण’’न्ति वुच्चति। यथाह – ‘‘विजानातीति खो, भिक्खवे, विञ्ञाणं, तस्मा विञ्ञाणन्ति वुच्चती’’ति। चित्तसम्मुतीति चित्तवोहारो। दट्ठब्बाति विञ्ञातब्बा। इधाति इमस्मिं चतुब्बिधधम्मनिद्देसट्ठाने। विञ्ञुनाति विजानता, आभिधम्मिकेनाति अत्थो।&lt;br&gt;&#xA;विभागवन्तानं धम्मानं सभावविभावनं विभागेन विना न होतीति चित्तस्स विभागं दस्सेतुं ‘‘सारम्मणतो’’तिआदि आरद्धम्। तत्थ आलम्बन्ति तं निस्साय पवत्तन्तीति आरम्मणं, पच्चयो, गोचरो च। तथा हि ‘‘लभति मारो आरम्मणं, लभति मारो ओतार’’न्तिआदीसु (दी॰ नि॰ ३.८०) पच्चयो ‘‘आरम्मण’’न्ति वुच्चति। ‘‘निमित्तं अस्सासपस्सासा, अनारम्मणमेकचित्तस्सा’’तिआदीसु (पटि॰ म॰ १.१५९) गोचरो। इध पन उभयम्पि वट्टति सब्बस्सेव चित्तस्स सप्पच्चयसगोचरत्ता। सह आरम्मणेन वत्तति तदविनाभावतोति सारम्मणम्। भावप्पधाननिद्देसवसेन चेत्थ सारम्मणभावो सारम्मण-सद्देन वुत्तो यथा ‘‘इदम्पि बुद्धे रतनं पणीतं (खु॰ पा॰ ६.३)। चक्खु सुञ्ञं अत्तेन वा अत्तनियेन वा’’तिआदीसु (सं॰ नि॰ ४.८५) रतनअत्तत्तनियादिभावो रतनादीहि सद्देहीति, ततो सारम्मणभावतोति अत्थो। एवमञ्ञत्थापि यथानुरूपं दट्ठब्बम्। एकविधन्ति एकप्पकारं, एककोट्ठासन्ति अत्थो।&lt;br&gt;&#xA;सविपाकाविपाकतोति विपाकुप्पादनसभावस्स विज्जमानाविज्जमानभावतो। विपाक-सद्दो हि द्वीसु अत्थेसु पवत्तति। कत्थचि विपक्कभावमापन्नेसु अरूपधम्मेसु, कत्थचि विपाकुप्पादनसभावे । तथा हेस ‘‘विपाका धम्मा’’तिआदीसु (ध॰ स॰ तिकमातिका ३) विपक्कभावमापन्नेसु अरूपधम्मेसु पवत्तति। ‘‘विपाकधम्मधम्मा’’तिआदीसु (ध॰ स॰ तिकमातिका ३) विपाकुप्पादनसभावे। इध पन विपाकुप्पादनसभावो दट्ठब्बो। इतरथा हि अभिञ्ञाकुसलादीनं सविपाक-पदे असङ्गहितभावापत्ति सिया। तथा हि यदि विपक्कभावमापन्ना एव धम्मा इध गहिता सियुं, ते यस्स सन्ति, तं सविपाकमितरमविपाकन्ति अभिञ्ञाकुसलस्स चेव कदाचि अविपाकस्स दिट्ठधम्मवेदनीयादिकम्मस्स भावनायपहातब्बाकुसलस्स च विपाकुप्पत्तिया अभावतो अविपाक-पदसङ्गहो सिया, एवञ्च सति ‘‘अविपाकं अब्याकत’’न्ति वक्खमानत्ता नेसं अब्याकतभावो आपज्जति, न चेतमिट्ठं कुसलाकुसलनिद्देसेयेव तेसं निद्देसतो। विपाकुप्पादनसभावे पन गहिते तंसभावो नाम अनुपच्छिन्नाविज्जमानतण्हानुसयस्मिं सन्ताने सब्यापारप्पवत्ति एवाति तस्सा तेसुपि अत्थिताय असतिपि विपाकुप्पादने सविपाक-पदसङ्गहो सिद्धोति न कोचि इट्ठविघातो आपज्जति। येन पन कारणेन अभिञ्ञाकुसलादिकमविपाकं, यो चेत्थ वत्तब्बो विनिच्छयो, तं सब्बं तस्स तस्स आगतट्ठानेयेव दस्सयिस्साम।&lt;br&gt;&#xA;कतमं पनेत्थ सविपाकं, कतममविपाकन्ति चोदनं सन्धायाह ‘‘तत्थ सविपाक’’न्तिआदि। अब्याकतन्ति विपाककिरियावसेन दुविधमब्याकतम्। तेसु विपाकचित्तं ताव आदासतले मुखनिमित्तं विय निरुस्साहत्ता विपाकुप्पादने असमत्थम्। किरियचित्तेसु च यदेतं खीणासवसन्तानेयेव नियतमट्ठारसविधं विञ्ञाणं, तं उपच्छिन्नभवमूलाय सन्ततियं पवत्ततीति समुच्छिन्नमूलाय लताय पुप्फं विय फलदायी न होति। आवज्जनद्वयं पन अनुपच्छिन्नभवमूलेपि सन्ताने पवत्तमानं अनासेवनभावेन दुब्बलत्ता मोघपुप्फमिव बीजभावे असमत्थं अफलमेव। इति सब्बमेतं अब्याकतं विपाकारहताभावतो अविपाकन्ति वुत्तं ‘‘अविपाकं अब्याकत’’न्ति। जायन्ति एत्थ असदिसापि सदिसाकाराति जाति, समानाकारो, कुसलाकुसलाब्याकतानं जाति कुसलाकुसलाब्याकतजाति, तस्सा भेदतो तिविधं कुसलं अकुसलं अब्याकतन्ति। वचनत्थपुच्छाय पयोजनं वुत्तमेव।&lt;br&gt;&#xA;१०. ‘‘कुच्छितान’’न्तिआदि विस्सज्जनम्। तत्थ कुच्छितानन्ति निन्दितानं, असुचि विय नागरिकेहि विञ्ञूहि गरहितब्बानं पापधम्मानन्ति अत्थो। सलनतोति हिंसनतो, अपनयनतो वा। कुसलञ्हि यथानुरूपं तदङ्गादिवसेन अकुसलधम्मे पजहन्तं ते हिंसति, अपनयतीति वा वुच्चति। अथ वा सलनतो संवरणतो, पिदहनतोति अत्थो। कुसलधम्मवसेन हि अकुसलप्पवत्तिनिवारणेन, अप्पवत्तिधम्मतापादनेन च मनच्छट्ठेसु द्वारेसु अप्पवत्तिया संवुता पिहिता होन्ति। कुसानन्ति रागादिअसुचिसम्पयोगेन नानाविधदुक्खहेतुताय च कुच्छितेनाकारेन अप्पहीनभावेन सन्ताने सयन्ति पवत्तन्तीति कुसा, पापधम्मा। अथ वा कुच्छितानं पाणातिपातादीनं सावज्जधम्मानं सानतो निसानतो तेजनतो कुसा, दोसलोभादयो। दोसादीनञ्हि वसेन चेतनाय तिक्खभावप्पत्तिया पाणातिपातादीनं महासावज्जताति। तेसं लवनेन छिन्दनेन यथानुरूपं पजहनेनाति अत्थो। कुसेनाति कुच्छितानं सानतो तनुकरणतो, ओसानकरणतो वा ‘‘कुसा’’ति लद्धनामेन ञाणेन। लातब्बत्ताति आदातब्बत्ता, सहजातउपनिस्सयभावेन सन्ताने पवत्तेतब्बत्ता। ञाणञ्हि तिहेतुककुसलं सहजातभावेन चेव उपनिस्सयभावेन च, दुहेतुककुसलं उपनिस्सयभावेनेव सन्ताने पवत्तेति। एवञ्च कत्वा कोसल्लसम्भूतट्ठो कुसलट्ठोति सब्बकुसलानं साधारणवसेन अत्थो वुच्चति। अथ वा कुसेनाति जातिसद्दताय एकवचननिद्देसो, कुसेहीति पन अत्थो। पुञ्ञकिरियावसेन हि पवत्तानि सद्धादीनि इन्द्रियानि यथावुत्तनयेन ‘‘कुसानी’’ति वुच्चन्ति, तेहि लातब्बत्ता वुत्तनयेन पवत्तेतब्बत्ता। अपिचेत्थ –&lt;br&gt;&#xA;‘‘कुसो विय लुनातीति, कुसा विय लुनाति वा।&lt;br&gt;&#xA;कुसलं कुं सलेतीति, लुनाति कुसमिच्चपी’’ति॥&lt;br&gt;&#xA;तत्थ यथा कुसो गहितो उभयभागगतं हत्थपदेसं लुनाति, एवमिदम्पि उप्पन्नानुप्पन्नवसेन उभयभागगतं किलेसपक्खं लुनाति छिन्दति, सेय्यथापि – ‘‘अनुप्पन्नानं पापकानं अकुसलानं धम्मानं अनुप्पादाय छन्दं जनेति, वायमति, उप्पन्नानं…पे॰… पहानाया’’ति आगतं सम्मप्पधानम्। तस्मा कुसो विय लुनातीति कुसलम्। कुसा विय लुनातीति एत्थ ‘‘कु’’इति भूमि वुच्चति, धम्मानं अधिट्ठानभावेन तंसदिसताय इध रूपारूपक्खन्धो वुत्तो। अत्तनो निस्सयभूतस्स तस्स एतरहि, आयतिञ्च अनुदहनतो विनासनतो कुं सायन्तीति कुसा, रागादयो, ते विय अत्तनो निस्सयं लुनाति छिन्दतीति कुसलम्। पयोगसम्पादिता हि कुसलधम्मा अच्चन्तमेव रूपारूपधम्मे अप्पवत्तिकरणेन समुच्छिन्दन्ति अनुपादिसेसनिब्बानधातुपापनतोति। वुत्तनयेन पन ‘‘कु’’न्ति लद्धनामस्स रूपारूपक्खन्धस्स सलनतो अपनयनतो कुं सलेतीति कुसलम्। कुसं लुनातीति पन कुच्छिता एत्थ सयन्तीति कुसो, कायो, तं लुनाति यथावुत्तवसेनेवाति कुसलम्।&lt;br&gt;&#xA;११. इदानि कुसल-सद्दस्स अत्थुद्धारदस्सनत्थमाह ‘‘छेके कुसल-सद्दोय’’न्तिआदि। तत्थ ‘‘कुसलो त्वं रथस्स अङ्गपच्चङ्गानं (म॰ नि॰ २.८७), कुसलानच्चगीतस्स, सिक्खिता चातुरित्थियो’’तिआदीसु (जा॰ २.२२.९४) छेके दिट्ठो, छेकपरियायो पवीणत्थोति अत्थो। ‘‘कच्चि नु भोतो कुसलं, कच्चि भोतो अनामय’’न्तिआदीसु (जा॰ १.१५.१४६; २.२०.१२९) आरोग्ये। ‘‘कतमो पन, भन्ते, कायसमाचारो कुसलो? यो खो, महाराज, कायसमाचारो अनवज्जो’’ति (म॰ नि॰ २.३६१) च ‘‘अपरं पन, भन्ते, एतदानुत्तरियं, यथा भगवा धम्मं देसेति कुसलेसु धम्मेसू’’ति (दी॰ नि॰ ३.१४५) च एवमादीसु अनवज्जे। ‘‘कुसलानं धम्मानं समादानहेतु एवमिदं पुञ्ञं वड्ढति (दी॰ नि॰ ३.८०), कुसलस्स कम्मस्स कतत्ता उपचितत्ता’’ति (ध॰ स॰ ४३१) च आदीसु इट्ठविपाके। अनवज्जादिकेति अनवज्जइट्ठविपाके, ‘‘अनवज्जादिके’’ति च अत्तना वक्खमानलक्खणस्स अनुरूपत्ता वुत्तं, न पन आरोग्यत्थस्स असम्भवतो। किलेसरोगस्स हि अभावतो कुसलं आरोग्यं होति।&lt;br&gt;&#xA;वज्जा रागादयो, ते यस्स न सन्ति, तं अनवज्जं, इट्ठो विपाको चतुक्खन्धसङ्खातो यस्स, तं इट्ठविपाकं, इट्ठविपाकता चस्स तंसभाववन्तताय दट्ठब्बा, न तस्स अवस्सं इट्ठविपाकसम्भवतोयेव, लक्खीयति अनेनाति लक्खणं, अनवज्जञ्च तं इट्ठविपाकञ्चाति अनवज्जइट्ठविपाकम्। तं लक्खणमस्साति अनवज्जइट्ठविपाकलक्खणम्।&lt;br&gt;&#xA;ननु च कुसलमेव अनवज्जइट्ठविपाकं, वुत्तनियामेन पन अनवज्जइट्ठविपाकतो अञ्ञं कुसलं सिया। न हि सयमेव अत्तनो लक्खणन्ति सक्का वत्तुन्ति? नायं दोसो परिञ्ञातापरिञ्ञातवचनत्थभावभेदे एकस्सापि लक्खितब्बलक्खणभावपरिकप्पनतो। ‘‘अनवज्जइट्ठविपाक’’न्ति हि परिञ्ञातवचनत्थम्। ‘‘कुसल’’न्ति अपरिञ्ञातवचनत्थम्। एवञ्च येन सभावेन परिञ्ञातवचनत्थस्स सद्दस्स अत्थो होति, येन च अपरिञ्ञातवचनत्थस्स, तेसं परिञ्ञातापरिञ्ञातवचनत्थसभावानं भेदेन तंसमङ्गिस्स कुसलस्स एकस्सापि भेदो परिकप्पीयति यथा ‘‘पुरे भवं पटु आसि, पटुतरो एतरही’’ति गुणभेदेन, वत्थुभेदेन च परिकप्पीयति, तस्मा परिञ्ञातवचनत्थभावेन लक्खणं, अपरिञ्ञातवचनत्थभावेन लक्खितब्बन्ति एवं परिकप्पितभेदे परिग्गय्हमाने न कोचि दोसो आपज्जति।&lt;br&gt;&#xA;अथ वा लक्खीयतीति लक्खणं, अनवज्जइट्ठविपाकञ्च तं लक्खणञ्चाति अनवज्जइट्ठविपाकलक्खणं, यं अनवज्जइट्ठविपाकं हुत्वा लक्खीयति, तं कुसलन्ति अत्थो। अथ वा अनवज्ज-सद्देन अनवज्जभावो वुत्तो, इट्ठविपाकसद्देन इट्ठविपाकभावो, तस्मा अनवज्जो च इट्ठविपाको च अनवज्जइट्ठविपाकं, तं लक्खणमेतस्साति करणत्थे, कम्मत्थे वा लक्खण-सद्देन अनवज्जइट्ठविपाकलक्खणन्ति अनवज्जइट्ठविपाकसभाववन्तं, अनवज्जइट्ठविपाकभावेन लक्खितब्बं वाति अत्थो। किं पनेत्थ कारणं पदद्वयपरिग्गहेन, ननु एकेनेव पदेन अधिप्पेतत्थसिद्धि सिया। किञ्चापि हि ‘‘अनवज्जलक्खण’’न्ति वुत्ते ‘‘अपरं पन, भन्ते, एतदानुत्तरियं, यथा भगवा धम्मं देसेति कुसलेसु धम्मेसू’’तिआदीसु (दी॰ नि॰ ३.१४५) विय वज्जरहितत्ता अब्याकतस्सापि पसङ्गो सियाति इट्ठविपाक-पदं वत्तब्बमेव, ‘‘इट्ठविपाकलक्खण’’न्ति पन वुत्ते इतरं न वत्तब्बं अब्याकतस्स विपाकारहभावेन इट्ठविपाकतापसङ्गभावतो? सच्चमेतं, अनवज्ज-पदेन कुसलस्स पवत्तिसुखतं, इट्ठविपाक-पदेन च विपाकसुखतं दस्सेतुं पदद्वयं वुत्तम्। अनवज्जपदञ्हि अत्तनो पवत्तिसभाववसेन लक्खणवचनं, इतरं कालन्तरे विपाकुप्पादनसमत्थतावसेनाति। अथ वा कुसलस्स अत्थविसुद्धिं दस्सेतुं पुरिमपदं वुत्तं, परिसुद्धविपाकतं दस्सेतुं पच्छिमम्। पुरिमं वा कुसलस्स अकुसलसभावतो निवत्तनं, पच्छिमं अब्याकतसभावतोति अलमतिपपञ्चेन। एत्थ च ‘‘अनवज्ज…पे॰… लक्खण’’न्ति वचनेन कुसलस्स सामञ्ञलक्खणं वुत्तं अनवज्जइट्ठविपाकसभावस्स कुसलजातिया साधारणत्ता। अकुसलादीनमसाधारणभावेन सभावलक्खणं वाति दट्ठब्बम्।&lt;br&gt;&#xA;अकुसलविद्धंसनरसन्ति यथानुरूपं अकुसलप्पजहनकिच्चम्। कुसलञ्हि परित्तमहग्गतलोकुत्तरभेदभिन्नं यथाक्कमं तदङ्गविक्खम्भनसमुच्छेदप्पहानवसेन अकुसलपक्खं पजहति। अथ तदङ्गादिप्पहानानं किं नानाकरणन्ति? वुच्चते – दानादिपुञ्ञकिरियवत्थुगतेन तेन तेन कुसलङ्गेन तस्स तस्स मच्छेरादिअकुसलङ्गस्स पहानं तदङ्गप्पहानं, तं दीपालोकेन अन्धकारविद्धंसनं विय दट्ठब्बं, कामावचरकुसलानं परित्तानुभावताय तेहि अत्तनो ठितिक्खणे विद्धंसितानमकुसलानं तदपगमे सति पुन आगमेन वोत्थरणतो। तेसं तेसं नीवरणधम्मानं विक्खम्भनसङ्खातं पवत्तिनिवारणवसेन पहानं विक्खम्भनप्पहानं, तं घटप्पहारेन जलतले सेवालवियूहनं विय दट्ठब्बम्। यथा हि बलवता घटप्पहारेन दूरीकतं सेवालं तस्मिं अपनीतेपि तंपहारवेगेन सहसा न ओत्थरति, एवमेव उपचारप्पनाभेदेन झानेन विक्खम्भिता कामच्छन्दादयो तदप्पवत्तिकालेपि तस्स बलेन सहसा न ओत्थरन्तीति। अनुप्पत्तिधम्मतापादनसङ्खातं सम्मा उच्छेदवसेन पहानं समुच्छेदप्पहानं, तं पन असनिसम्पातेन रुक्खादीनं समूलविद्धंसनं विय दट्ठब्बम्। न हि अरियमग्गेन समुच्छिन्नकिलेसा अनुसयमत्तकेनापि सन्ताने पवत्तन्ति। यथा पन एकवारप्पवत्तेनपि इन्दग्गिना सह मूलेहि विद्धंसिता रुक्खादयो न पुन विरुहन्ति, एवमेवं एकचित्तक्खणिकेनपि तेन अत्तनो उप्पादमत्तेनेव अनुसयमत्तट्ठायिनोपि किलेसा सब्बेन सब्बं विद्धंसितायेव होन्ति।&lt;br&gt;&#xA;वोदानं विसुद्धि, संकिलेसमलविमुत्तीति अत्थो, तथा हुत्वा पच्चुपट्ठानमस्साति वोदानपच्चुपट्ठानं, परिसुद्धाकारेन योगिनो ञाणस्स उपट्ठातीति वुत्तं होति।&lt;br&gt;&#xA;एवं कुसलस्स वज्जरहितइट्ठविपाकसभावेहि लक्खणं, किच्चउपट्ठानाकारवसेन च रसपच्चुपट्ठानानि वत्वा पुन वज्जपटिपक्खभाववसेन च लक्खणं, सम्पत्तिफलवसेन च रसादिकं दस्सेतुं ‘‘वज्जपटिपक्खत्ता’’तिआदि वुत्तम्। तत्थ वज्जानं पटिपक्खभावो वज्जपटिपक्खत्तं, ततो। एतेन ‘‘अनवज्जलक्खण’’न्ति एत्थ अ-कारो पटिपक्खत्थोति दस्सेति, तेन पनस्स अब्याकततो निवत्तनं कतम्। इतरथा हि नास्स वज्जं, वज्जतो अञ्ञं वा अनवज्जन्ति अब्याकतस्सापि तंलक्खणतापसङ्गो सिया। ‘‘वज्जपटिपक्खत्ता’’ति पन वुत्ते यस्मा कुसलाकुसलानमेव पहायकप्पहातब्बभावेन आलोकन्धकारानं विय अञ्ञमञ्ञं उजुविपच्चनीकभावो, तस्मा कुसलमेव वज्जपटिपक्खत्ता अनवज्जलक्खणं, न अञ्ञन्ति अयमत्थो सिद्धो होति। वोदानभावरसन्ति वोदानभावसम्पत्तिकं, किलेसमलेहि असंकिलिट्ठभावेन सम्पज्जनकन्ति अत्थो। पच्चुपट्ठापीयति उपनीयति कारणेन, अत्तनो वा कारणं पटिच्च, तप्पटिबद्धभावेन पटिमुखं वा उपट्ठातीति पच्चुपट्ठानं, इट्ठो विपाको पच्चुपट्ठानमस्साति इट्ठविपाकपच्चुपट्ठानम्।&lt;br&gt;&#xA;असति योनिसोमनसिकारे कुसलस्स अनुप्पज्जनतो, सति च तस्मिं उप्पज्जनतो तस्स सो आसन्नकारणन्ति आह ‘‘योनिसोमनसिकारपदट्ठान’’न्ति। तत्थ योनिसो पथेन उपायेन मनसिकारो योनिसोमनसिकारो, अत्थतो पन सानुसयसन्तानवतो छन्नं द्वारानमापाथगतेस्वारम्मणेसु पतिरूपदेसवासादिसम्पत्तिया कुसलधम्मानं पच्चयभावेन भवङ्गं आवट्टेत्वा उप्पन्नमावज्जनं योनिसोमनसिकारो नाम। वुत्तपटिपक्खवसेन अयोनिसोमनसिकारोपि दट्ठब्बो। यं पन निरनुसयसन्तानसमङ्गिस्स किरियचित्तानं पच्चयभावेन उप्पन्नं, तं ठपेत्वा निरवज्जधम्मं सावज्जधम्मस्स कस्सचि पच्चयभावानुपगमनतो योनिसोमनसिकारपक्खं वा भजेय्य। खीणासवसन्तानगतत्ता योनिसोअयोनिसोभावमनपेक्खित्वा आपाथगतारम्मणेसु उप्पत्तिमत्तं विना न कस्सचि कुसलाकुसलभावस्स पच्चयो होतीति तदुभयवसेन नवत्तब्बत्ता अब्याकतमनसिकारोति वा सङ्खं गच्छेय्याति।&lt;br&gt;&#xA;सावज्जानिट्ठविपाकलक्खणमकुसलन्ति एत्थापि ‘‘वज्जा रागादयो, ते यस्स सन्ति, तं सावज्जं, अनिट्ठो विपाको यस्स, तं अनिट्ठविपाक’’न्तिआदिना वुत्तनयानुसारेन पटिपक्खयोजना दट्ठब्बा। रसादितो पनेतं अनत्थजननरसं, संकिलेसपच्चुपट्ठानम्। अथ वा गारय्हभावतो सावज्जलक्खणमेव, संकिलेसभावरसं, अनिट्ठविपाकपच्चुपट्ठानं, अयोनिसोमनसिकारपदट्ठानम्। वचनत्थतो पन न कुसलन्ति अकुसलं, कुसलपटिपक्खन्ति अत्थो। पटिपक्खत्थे हि अयं अकारो, न पन अञ्ञत्थे, नापि अभावे। इतरथा हि तिकं न सिया, दुकं, चतुक्कं वा आपज्जेय्य। तथा हि यदि कुसलतो अञ्ञमकुसलं सिया , तदा अब्याकतस्सापि ततो अञ्ञभावेन अकुसल-सद्दसङ्गहोति कुसलाकुसलजातिभेदतो दुविधन्ति दुकं वत्तब्बम्। यदि च कुसलाभावो अकुसलं, तेन न काचि जाति गय्हतीति कुसलाब्याकतजातिभेदतो दुकमेव वत्तब्बम्। अथ सिया ‘‘अभावोपि विसुं गहेतब्बो’’ति, एवं सति तस्स जातिया अभावतो जाति-सद्देन सह सम्बन्धो न सिया। विज्जमानस्स हि जाति नाम होति। यथेव वा कुसलस्स अभावो, एवं अब्याकतस्सापि अभावो अत्थीति अनब्याकतजातिपि वत्तब्बाति चतुक्कं आपज्जेय्य। न चेतमिट्ठं कुसलादिवसेन तिविधजातिया एव इच्छितत्ता, पाळियञ्च ‘‘कुसला धम्मा अकुसला धम्मा अब्याकता धम्मा’’ति तिकवसेनेव वुत्तत्ता ‘‘कुसलपटिपक्ख’’न्ति पन वुच्चमाने मित्तपटिपक्खो अमित्तो विय, लोभपटिपक्खो अलोभो विय च यं धम्मजातं कुसलस्स उजुविपच्चनीकभूतं, तं अकुसलन्ति तस्स वसेन तिकं उपपन्नं होति, उजुविपच्चनीकता चस्स सावज्जानिट्ठविपाकत्ता, तेन पहातब्बभावतो च वेदितब्बा, न पन कुसलविनासनतो। न हि अकुसलेन कुसलं पहीयति, महाबलत्ता पन कुसलमेव तं पजहति। कुसलञ्हि महाबलं, अकुसलं दुब्बलम्। तेनेवाह ‘‘अबला नं बलीयन्ति, मद्दन्तेनं परिस्सया’’ति (सु॰ नि॰ ७७६), तस्मा कुसलमेव यथावुत्तनयेन अकुसलस्स पहायकं, नाकुसलं इतरस्साति वेदितब्बम्।&lt;br&gt;&#xA;तदुभय…पे॰… अब्याकतन्ति यं धम्मजातं कुसलं विय न अनवज्जइट्ठविपाकलक्खणं, नापि अकुसलं विय सावज्जानिट्ठविपाकलक्खणं, अथ खो अविपाकत्ता तदुभयविपरीतलक्खणं, तं अब्याकतन्ति अत्थो। ननु च ‘‘तदुभयविपरीतलक्खण’’न्ति वुत्ते सुखदुक्खवेदनानं विपरीता उपेक्खावेदना विय इट्ठानिट्ठविपाकानं विपरीतो अञ्ञो कोचि विपाको यस्स अत्थि, तं अब्याकतन्ति आपज्जतीति? नापज्जति तथा असम्भवतो। यथा हि आलोकन्धकारानं विपरीतो अञ्ञो कोचि नत्थि, एवमिट्ठानिट्ठविपाकानं विपरीतो न कोचि विपाको अत्थीति। अथ वा तं-सद्दो इध इट्ठानिट्ठविपाकनिरपेक्खं कुसलाकुसलमत्तमेव पच्चामसतीति कुसलाकुसलानं सविपाकत्ता तदुभयविपरीतलक्खणं, तं अविपाकलक्खणन्ति अत्थोति अलमेत्थ अनुयोगेन। कुसलाकुसलभावेन न ब्याकतन्ति अब्याकतम्। कुसलाकुसलञ्हि वत्वा अब्याकतस्स वुत्तत्ता कुसलाकुसलभावेनेव अवुत्तत्ताति विञ्ञायति, न पकारन्तरेन। तथा अवचनञ्च तस्स तदुभयविपरीतलक्खणत्तायेव, न पन अवत्तब्बत्तामत्तेनाति दट्ठब्बम्। अथ वा वि-सद्दो विरोधिवचनो। आ-सद्दो अभिमुखभावप्पकासनो, तस्मा अत्तनो पच्चयेहि अञ्ञमञ्ञं विरोधाभिमुखतं कतं लक्खणविरोधतो पहायकप्पहातब्बभावतो वाति ब्याकतं, कुसलाकुसलम्। ततो अञ्ञं अब्याकतम्। तञ्हि लक्खणतो अञ्ञमञ्ञं कुसलाकुसलं विय न तस्स विरुद्धम्। न हि अविपाकतं अनिट्ठविपाकता विय, इट्ठविपाकताय इट्ठविपाकता विय च अनिट्ठविपाकताय इट्ठानिट्ठविपाकताहि विरुज्झति, न चापि अब्याकतं कुसलाकुसलेसु किञ्चि पजहति, न च केनचि पहातब्बन्ति। ‘‘तदुभयविपरीतलक्खणमब्याकत’’न्ति विञ्ञायमाने अहोसि कम्मं, नाहोसि कम्मविपाको, नत्थि कम्मविपाको, न भविस्सति कम्मविपाकोति इमिना तिकेन सङ्गहितस्स गतिउपधिकालप्पयोगविपत्तीहि अविपाकस्स दिट्ठधम्मवेदनीयादिकम्मस्स भावनायपहातब्बस्स अकुसलस्स च अभिञ्ञाकुसलस्स च विपाकुप्पादनाभावतो ‘‘सिया नु खो अब्याकतभावो वा’’ति कदाचि कोचि चिन्तेय्याति तन्निवारणत्थमाह ‘‘अविपाकारहं वा’’ति, विपाकं दातुं नारहति तत्थ सामत्थियाभावतोति अविपाकारहम्। इदं वुत्तं होति – दिट्ठधम्मवेदनीयादयो ताव पच्चयवेकल्लादीहि कारणेहि अविपाका, सचे पनेते तब्बिदूरा अस्सु, तदा विपाकदाने समत्थताय विपाकारहायेव, तं पन न तथा, अथ खो येन केनचि आकारेन विपाकदाने असमत्थतायेव विपाकारहं न होति, तं अब्याकतं नामाति।&lt;br&gt;&#xA;इदानि एवं तिकवसेन निद्दिट्ठेसु कुसलादीसु पठमं ताव कुसलचित्तं विभजन्तो ‘‘तत्थ कुसलचित्त’’न्तिआदिना तस्स गणनपरिच्छेदं दस्सेति। एकवीसतिविधन्ति अट्ठ कामावचरानि , पञ्च रूपावचरानि, चत्तारि अरूपावचरानि, चत्तारि लोकुत्तरानीति एवं सङ्खेपतो एकवीसतिविधम्। भूमितो चतुब्बिधन्ति कामरूपारूपलोकुत्तरभूमिसङ्खातानं चतुन्नं भूमीनं वसेन तत्थ पवत्तमानं चित्तम्पि चतुब्बिधं होति। तत्थ भवन्ति एत्थाति भूमि, ठानं, अवत्था च। अवत्थापि हि अवत्थवन्तानं पवत्तिट्ठानं विय गय्हति। एवञ्हि नेसं सुखग्गहणं होति। अवत्थाति चेत्थ धम्मानं कामतण्हादीहि परिच्छिन्नापरिच्छिन्नभावो। तत्थ पुरिमा तिस्सो भूमियो उभयवसेन वेदितब्बा, इतरा अवत्थावसेनेव। न हि लोकुत्तरधम्मानं कामभवादितो अञ्ञं ठानमुपलब्भतीति।&lt;br&gt;&#xA;अञ्ञत्थ पवत्तमानस्सापि वक्खमाननयेन कामभूमिपरियापन्नत्ता भूमितो एकविधन्ति। सवत्थुकावत्थुकभेदतोति चक्खादीनि पञ्च, हदयञ्चाति छ वत्थूनि। कुसलस्स पन चक्खादिनिस्सितत्ताभावतो हदयवत्थु इध वत्थूति अधिप्पेतम्। तेन सहितं एकन्तेन तन्निस्सितप्पवत्तितोति सवत्थुकं, कामरूपधातुयं पवत्तमानविञ्ञाणम्। तत्थ हि अरूपस्स रूपपटिबन्धप्पवत्ति, अरूपधातुयं पन रूपाभावतो वत्थुविरहितमेव पवत्ततीति तत्थ पवत्तमानं अवत्थुकम्। हीन…पे॰… तिविधन्ति एत्थ पच्चयतो, फलतो च मज्झिमपणीतेहि निहीनं, तेसं वा गुणेहि परिहीनन्ति हीनं, अत्तनो पच्चयेहि पधानभावं नीतन्ति पणीतं, उभिन्नं वेमज्झे भवं मज्झिमम्। तत्थ हीनेन छन्देन चित्तेन वीरियेन वीमंसाय वा पवत्तितं हीनं, मज्झिमेहि छन्दादीहि पवत्तितं मज्झिमं, पणीतेहि पणीतम्। छन्दादीनं पन हीनादिभावो अधिमुत्तिवसेन दट्ठब्बो। हीनाधिमुत्तिवसेन हि नेसं हीनता, पणीताधिमुत्तिवसेन पणीतता, तदुभयवेमज्झवसेन मज्झिमता। यसकामताय वा कतं कुसलं हीनं, पुञ्ञफलकामताय मज्झिमं, ‘‘पुञ्ञं नामेतं साधूहि कत्तब्बमेवा’’ति एवं अरियभावं निस्साय कतं पणीतम्। ‘‘अहमस्मि दानपति, इमे पनञ्ञे दानदासादयो’’तिआदिना अत्तुक्कंसनपरवम्भनाहि उपक्किलिट्ठं पवत्तितं वा हीनं, तथा अनुपक्किलिट्ठं मज्झिमं, मग्गफलपदट्ठानं पणीतम्। भवभोगसम्पत्तिनिमित्तं वा कतं हीनं, सावकपच्चेकबोधिपारमितावसेन अत्तनो विमोक्खत्थाय कतं मज्झिमं, सम्मासम्बोधिपारमितावसेन सब्बेसं विमोक्खत्थाय कतं पणीतन्ति।&lt;br&gt;&#xA;सोमनस्सु…पे॰… भेदतोति भेद-सद्दो पच्चेकं सम्बन्धितब्बो ‘‘सोमनस्सुपेक्खाभेदतो ञाणभेदतो पयोगभेदतो’’ति। तत्थ पयोगभेदतोति सङ्खारभेदतोति अत्थो। ननु च सोमनस्सुपेक्खाभेदो ताव युत्तो तेसं भिन्नसभावत्ता। ञाणप्पयोगभेदो पन कथन्ति? वुच्चते – ञाणप्पयोगकतो भेदो ञाणप्पयोगभेदो तेसं भावाभावमुपादाय पवत्तत्ता। इदानि तमेव सोमनस्सुपेक्खादिभेदं विभागेन दस्सेतुं ‘‘सेय्यथिद’’न्ति पुच्छित्वा ‘‘सोमनस्ससहगत’’न्तिआदिना विस्सज्जेति। तत्थ सेय्यथिदन्ति तं कतमं, तं कथन्ति वा अत्थो।&lt;br&gt;&#xA;सोभनं मनो, सोभनं वा मनो एतस्साति सुमनो, तस्स भावो सोमनस्सं, मानसिकसुखवेदनायेतं अधिवचनं, सोमनस्सेन उप्पादतो याव निरोधा सहगतं पवत्तं संसट्ठं सम्पयुत्तन्ति अत्थो। अथ वा सोमनस्सेन सह एकुप्पादादिभावं गतन्ति सोमनस्ससहगतम्। जानाति यथासभावं पटिविज्झतीति ञाणं, तेन समं एकुप्पादादीहि पकारेहि युत्तन्ति ञाणसम्पयुत्तम्। नास्स सङ्खारो अत्थीति असङ्खारं, असङ्खारमेव असङ्खारिकम्। सह सङ्खारेन पवत्तमानं ससङ्खारं, तदेव ससङ्खारिकम्। सङ्खारोति चेत्थ अत्तनो, परस्स वा पुब्बप्पयोगो ‘‘सङ्खरोति तिक्खभावसङ्खातेन मण्डनविसेसेन सज्जेति, सङ्खरीयति वा सज्जीयति चित्तं एतेना’’ति कत्वा। तत्थ दानादिपुञ्ञकरणकाले मच्छेरमलथिनमिद्धादीहि उपक्किलेसेहि संसीदमाने चित्ते उपक्किलेसवूपसमवसेन, चित्तस्स च उस्साहजननवसेन तीसु द्वारेसु पवत्तो सम्मावायामो अत्तनो पयोगो नाम। कुसलकरणे निरुस्साहस्स पन ‘‘अम्भो, सप्पुरिस, कुसलकरणं नाम पण्डितेहि आसेवितमग्गो, तत्थ तयापि पटिपज्जितुं वट्टति, तस्मा दानं देहि, सीलं रक्ख, तञ्हि ते अत्थाय हिताय सुखाय भविस्सती’’तिआदिना कुसलकरणत्थाय उस्साहजननवसेन परेसं कायवचीद्वारेसु पवत्ता आणत्ति परप्पयोगो नाम। तेसु पन पुरिमो पुब्बभागप्पवत्तचित्तसन्ताने, पच्छिमो परेसं चित्तसन्तानेयेव सम्भवतीति तन्निब्बत्तितो चित्तस्स तिक्खभावसङ्खातो विसेसो इध उपचारतो सङ्खारोति वेदितब्बो। तेनाहु आचरिया –&lt;br&gt;&#xA;‘‘पुब्बप्पयोगसम्भूतो, विसेसो चित्तसम्भवी।&lt;br&gt;&#xA;सङ्खारो इति सङ्खार-सभावञ्ञूहि कित्तितो’’ति॥&lt;br&gt;&#xA;अथ वा ‘‘ससङ्खारिकमसङ्खारिक’’न्ति च एतं केवलं सङ्खारस्स भावाभावमत्तापेक्खाय वुत्तं, न तस्स सहप्पवत्तिसब्भावाभावतोति भिन्नसन्तानप्पवत्तिनोपि सङ्खारस्स इदमत्थिताय तंवसेन निब्बत्तं चित्तं सङ्खारो अस्स अत्थीति ससङ्खारिकं सह-सद्दस्स विज्जमानत्थपरिदीपनतो ‘‘सलोमको सपक्खको’’तिआदीसु विय। तब्बिपरीतं पन तदभावतो यथावुत्तवसेनेव असङ्खारिकम्। अथ वा सङ्खरणं, सङ्खरीयति वा एतेन आगन्तुकसम्भूतेन चित्तसंसीदनसभावापनयनवसेनेव सज्जीयति, सङ्खरोति वा तं यथावुत्तवसेनेवाति सङ्खारोति उजुकमेव पुब्बप्पयोगजनितो तिक्खभावो वुच्चति, तदभावतो असङ्खारिकं, सभावतिक्खन्ति अत्थो। तंसहगताय ससङ्खारिकं, अथ वा मच्छेरमलादीहि सङ्खरीयतीति सङ्खारो, चित्तस्स संसीदनसभावो, सो यस्स नत्थीति असङ्खारिकं, इतरं ससङ्खारिकम्। पणीतउतुभोजनादिको वा बलवपच्चयो सङ्खारो ‘‘सङ्खरोति चित्तं तिक्खभावेन, सङ्खरीयति वा तं एतेना’’ति कत्वा। अ-कारस्स वुड्ढत्थवुत्तिताय वुड्ढिप्पत्तो सङ्खारो अस्साति असङ्खारिकं, बलवपच्चयवन्तन्ति अत्थो। वुड्ढिपरिदीपकेन पन अ-कारेन अविसेसितत्ता ससङ्खारिकं सप्पच्चयं दुब्बलपच्चयन्ति अधिप्पायो। ञाणेन विप्पयुत्तं विरहितन्ति ञाणविप्पयुत्तम्।&lt;br&gt;&#xA;उपेक्खतीति उपेक्खा, वेदियमानापि आरम्मणं अज्झुपेक्खति, मज्झत्ताकारसण्ठितियाति अत्थो। अथ वा इट्ठे, अनिट्ठे च आरम्मणे पक्खपाताभावेन उपपत्तितो युत्तितो इक्खति अनुभवतीति उपेक्खा। अथ वा उपेता सुखदुक्खानं अविरुद्धा इक्खा अनुभवनन्ति उपेक्खा। अविरुद्धत्तायेव हेसा तेसं अनन्तरम्पि पवत्तति। सुखदुक्खवेदना पन विसुं विसुं विरुद्धसभावत्ता नाञ्ञमञ्ञं अनन्तरं पवत्तन्ति । तेनेव हि पट्ठाने सोमनस्सस्स अनन्तरं दोमनस्सस्स, दोमनस्सस्स अनन्तरं सोमनस्सस्स च उप्पत्ति पटिसिद्धा। अयञ्च अत्थो लोभसहगतचित्तसम्पयुत्तवेदनायपि लब्भति, पुरिमा पन द्वे न तथा। न हि लोभसहगतादीनं मज्झत्ताकारेन अज्झुपेक्खनं, उपपत्तितो इक्खनं वा अत्थीति। उपेक्खासहगतन्ति सब्बं हेट्ठा वुत्तनयमेव।&lt;br&gt;&#xA;ननु च अञ्ञेपि फस्सादयो सम्पयुत्तधम्मा अत्थीति सोमनस्सादीनं वसेनेव पन अट्ठविधता कस्मा गहिताति? भेदकरभावतो। फस्सादीनञ्हि सब्बचित्तसाधारणत्ता, सद्धादीनञ्च सब्बकुसलसाधारणत्ता न तेहि चित्तस्स विभागो, सोमनस्सादयो पन कत्थचि चित्ते होन्ति, कत्थचि न होन्तीति पाकटोव तेहि चित्तस्स विभागोति। कस्मा पनेते कत्थचि चित्ते होन्ति, कत्थचि न होन्तीति? कारणस्स सन्निहितासन्निहितभावतो। किं पन नेसं कारणन्ति? वुच्चते – तत्थ सोमनस्ससहगतभावो ताव आरम्मणवसेन होति। इट्ठारम्मणस्मिञ्हि सोमनस्ससहगतचित्तमुप्पज्जति। ननु च इट्ठारम्मणं लोभस्स वत्थु रज्जनीयत्ताति कथं तत्थ कुसलं उप्पज्जतीति? नयिदमेकन्तिकं इट्ठेपि आरम्मणे नियमितादिवसेन कुसलस्स उप्पज्जनतो। यस्स हि ‘‘कुसलमेव मया कत्तब्ब’’न्ति कुसलकरणेयेव चित्तं नियमितं होति, अकुसलप्पवत्तितोव निवत्तेत्वा कुसलकरणेयेव परिणामितं, अभिण्हकरणेन च कुसलं समुदाचिण्णं, पटिरूपदेसवाससद्धम्मस्सवनसप्पुरिसूपनिस्सयपुब्बेकतपुञ्ञतासङ्खातचतुचक्कूपनिस्सयवसेन, योनिसो च आभोगो पवत्तति, तस्स इट्ठेपि आरम्मणे अलोभसम्पयुत्तमेव चित्तमुप्पज्जति, न लोभसम्पयुत्तम्। होति चेत्थ –&lt;br&gt;&#xA;‘‘नियामपरिणामेहि , समुदाचिण्णताय च।&lt;br&gt;&#xA;ञाणपुब्बङ्गमाभोगा, इट्ठेपि कुसलं सिया’’ति॥&lt;br&gt;&#xA;अपिच सद्धाबहुलतादीहि च कारणेहि चित्तस्स सोमनस्ससहगतता वेदितब्बा। अस्सद्धानं, हि मिच्छादिट्ठिकानञ्च एकन्तमिट्ठारम्मणभूतं तथागतरूपम्पि दिस्वा सोमनस्सं न उप्पज्जति। ये च कुसलप्पवत्तियं आनिसंसं न पस्सन्ति, तेसं परेहि उस्साहितानं कुसलं करोन्तानम्पि सोमनस्सं न उप्पज्जति, तस्मा सद्धाबहुलता विसुद्धिदिट्ठिता आनिसंसदस्साविताति इमेहिपि कारणेहि चित्तस्स सोमनस्ससहगतता होति।&lt;br&gt;&#xA;अपिच ये ते एकादस धम्मा पीतिसम्बोज्झङ्गस्स उप्पादाय संवत्तन्ति। सेय्यथिदं – बुद्धानुस्सति धम्मानुस्सति संघानुस्सति सीलानुस्सति चागानुस्सति देवतानुस्सति उपसमानुस्सति लूखपुग्गलपरिवज्जनं सिनिद्धपुग्गलसेवना पसादनीयसुत्तन्तपच्चवेक्खणा तदधिमुत्तताति इमेहिपि कारणेहि चित्तस्स सोमनस्ससहगतभावो वेदितब्बो। बुद्धादिगुणे अनुस्सरन्तस्स हि याव उपचारुप्पादा सकलसरीरं फरमाना पीति उप्पज्जति। तथा दीघरत्तं अक्खण्डतादिवसेन अत्तना रक्खितं चतुपारिसुद्धिसीलं पच्चवेक्खन्तस्स, गिहिनो दससीलं पञ्चसीलं पच्चवेक्खन्तस्स, दुब्भिक्खभयादीसु पणीतं भोजनं सब्रह्मचारीनं दत्वा ‘‘एवंनाम दानं अदासि’’न्ति अत्तनोचागं पच्चवेक्खन्तस्स, गिहिनोपि तथारूपे काले सीलवन्तानं दिन्नदानं पच्चवेक्खन्तस्स, येहि गुणेहि समन्नागता देवा देवत्तं गता, तथारूपानं गुणानं अत्तनि अत्थितं पच्चवेक्खन्तस्स, समथविपस्सनाहि विक्खम्भितकिलेसे सट्ठिपि सत्ततिपि वस्सानि असमुदाचरन्ते दिस्वा ‘‘अहो मय्हं किलेसा न समुदाचरन्ती’’ति चिन्तेन्तस्स, चेतियदस्सनथेरदस्सनेसु असक्कच्चकिरियाय संसुचितलूखभावेन बुद्धादीसु पसादसिनेहाभावेन गद्रभपिट्ठे रजसदिसे लूखपुग्गले परिवज्जन्तस्स, बुद्धादीसु पसादबहुले मुदुचित्ते सिनिद्धपुग्गले पटिसेवन्तस्स, रतनत्तयगुणपरिदीपके पसादनीयसुत्तन्ते पच्चवेक्खन्तस्स, ठाननिसज्जादीसुपि पीतिउप्पादनत्थं तन्निन्नतादिवसेन पवत्तेन्तस्स येभुय्येन पीति उप्पज्जति। पीतिया च सोमनस्सेन सह अविनाभावतो तदुप्पत्तिया तस्सापि उप्पत्ति नियताति एवं पीतिकारणानिपि सोमनस्सकारणानीति दट्ठब्बानि। किञ्च – अगम्भीरपकतिता, सोमनस्सपटिसन्धिकताति इमेहि द्वीहि कारणेहि सोमनस्ससहगतता होति। यो हि अगम्भीरपकतिको होति, अप्पमत्तकेपि हितोपकरणे तुस्सति, यो च सोमनस्सपटिसन्धिको अप्पसन्नेसु आरम्मणेसुपि अप्पटिक्कूलदस्सावी, तस्स येभुय्येन सोमनस्ससहगतचित्तं उप्पज्जति। यथावुत्तानं पन सोमनस्सकारणानमभावेन मज्झत्तारम्मणताय च उपेक्खासहगतता वेदितब्बा।&lt;br&gt;&#xA;ञाणसम्पयुत्तस्स पन कम्मतो उपपत्तितो इन्द्रियपरिपाकतो किलेसदूरीभावतोति इमेहि कारणेहि होति। यो हि परेसं हितज्झासयेन धम्मं देसेति हीनुक्कट्ठादीनि च नळकारमुद्दागणनादीनि सिप्पायतनानि, वड्ढकीकसिवाणिज्जादीनि च कम्मायतनानि, विसहरणादीनि च विज्जायतनानीति एवं निरवज्जसिप्पायतनादीनि सिक्खापेति, सयं वा सिक्खति, धम्मकथिकस्स सक्कारं कत्वा धम्मं कथापेति, ‘‘आयतिं पञ्ञवा भविस्सामी’’ति पत्थनं पट्ठपेत्वा नानप्पकारं पुञ्ञकम्मं करोति, तस्सेवं नानप्पकारं पञ्ञासंवत्तनिककम्मं सम्पादेन्तस्स तं कम्मं उपनिस्साय उप्पज्जमानं कुसलं ञाणसम्पयुत्तं उप्पज्जति। तथा अब्यापज्जे लोके उप्पन्नस्स उप्पज्जमानं कुसलं ञाणसम्पयुत्तं होति। वुत्तञ्हेतं –&lt;br&gt;&#xA;‘‘तस्स तत्थ सुखिनो धम्मपदानि पिलवन्ति, दन्धो, भिक्खवे, सतुप्पादो, अथ सो सत्तो खिप्पमेव विसेसभागी होती’’ति (अ॰ नि॰ ४.१९१)।&lt;br&gt;&#xA;तथा पञ्ञादसकं सम्पत्तस्स इन्द्रियपरिपाकं निस्साय उप्पज्जमानं कुसलं ञाणसम्पयुत्तं होति। येन पन समथविपस्सनाभावनाहि किलेसा विक्खम्भिता, तस्स किलेसदूरीभावं निस्साय उप्पज्जमानं चित्तं ञाणसम्पयुत्तं उप्पज्जति। यथाह –&lt;br&gt;&#xA;‘‘योगा वे जायते भूरि, अयोगा भूरिसङ्खयो’’ति। (ध॰ प॰ २८२)।&lt;br&gt;&#xA;अपिच ये ते धम्मा धम्मविचयसम्बोज्झङ्गस्स उप्पादाय संवत्तन्ति। सेय्यथिदं – परिपुच्छकता वत्थुविसदकिरिया इन्द्रियसमत्तपटिपादना दुप्पञ्ञपुग्गलपरिवज्जना पञ्ञवन्तपुग्गलसेवना गम्भीरञाणचरियपच्चवेक्खणा तदधिमुत्तताति इमेहि कारणेहि ञाणसम्पयुत्तभावो होति। तथा हि यो पञ्ञवन्ते उपसङ्कम्म खन्धधातुआयतनइन्द्रियबलबोज्झङ्गमग्गङ्गझानङ्गसमथविपस्सनादीनं परिपुच्छाबहुलो होति, तस्स तंवसेन उप्पन्नं सुतमयञाणं आदिं कत्वा उप्पज्जमानं चित्तं ञाणसहगतं होति। येन पन नखकेसचीवरसेनासनादीनि अज्झत्तिकबाहिरवत्थूनि पुब्बे अविसदानि छेदनमलहरणादिना विसदानि कतानि, तस्सेवं विसदवत्थुकस्स उप्पन्नेसु चित्तचेतसिकेसु विसदं ञाणं होति परिसुद्धानि दीपकपल्लकादीनि निस्साय उप्पन्नदीपसिखाय ओभासो विय। यस्स च सद्धिन्द्रियादीसु अञ्ञतरं बलवं होति, इतरानि मन्दानि, ततो तानि सकसककिच्चं कातुं न सक्कोन्ति, तस्मा सो तस्स बोज्झङ्गविभङ्गे आगतनयेन तेन तेन आकारेन समत्तं पटिपादेति, तस्सेवं इन्द्रियानं समत्तं पटिपादेन्तस्स विपस्सनाञाणादीनं वसेन चित्तं ञाणसहगतं होति। यो पन दुप्पञ्ञपुग्गले परिवज्जेति, पञ्ञवन्तपुग्गले वा पयिरुपासति, खन्धादीसु ओगाळ्हं भगवतो गम्भीरञाणचरियं वा पच्चवेक्खति, ठाननिसज्जादीसु तदधिमुत्तचित्तो वा विहरति, इमेसम्पि उप्पज्जमानं कुसलं ञाणसम्पयुत्तं होति। अपिच बुद्धादिगुणानुस्सरणेनपि चित्तं ञाणसहगतं होति। यथाह –&lt;br&gt;&#xA;‘‘यस्मिं, महानाम, समये अरियसावको तथागतं अनुस्सरति, नेवस्स तस्मिं समये रागपरियुट्ठितं चित्तं होति, न दोस…पे॰… न मोहपरियुट्ठितं चित्तं होति, उजुगतमेवस्स तस्मिं समये चित्तं होति तथागतं आरब्भ। उजुगतचित्तो खो पन, महानाम, अरियसावको लभति अत्थवेदं, लभति धम्मवेदं, लभति धम्मूपसंहितं पामोज्जं, पमुदितस्स पीति जायति, पीतिमनस्स कायो पस्सम्भति, पस्सद्धकायो सुखं वेदेति, सुखिनो चित्तं समाधियति, समाहितो यथाभूतं पजानाती’’तिआदि (अ॰ नि॰ ६.१०; ११.११)।&lt;br&gt;&#xA;एवं बुद्धानुस्सतिआदयोपि रागादिमलविसोधनेन ञाणुप्पत्तिहेतुकायेवाति दट्ठब्बम्। किञ्च – तिहेतुकपटिसन्धिकता ञाणुप्पत्तिकारणम्। पटिसन्धिपञ्ञा हि आदितो पट्ठाय भवङ्गसन्ततिवसेन बहुलं पवत्तमाना सन्तानपरिभावनेन ञाणुप्पत्तिया सविसेसउपनिस्सयो होति। असङ्खारिकत्तं पन सप्पायउतुभोजनआवासादिपच्चयेहि होतीति। होन्ति चेत्थ –&lt;br&gt;&#xA;‘‘इट्ठारम्मणता सद्धाबाहुल्यं दिट्ठिसुद्धि च।&lt;br&gt;&#xA;फलदस्साविता चेव, पीतिबोज्झङ्गहेतुयो॥&lt;br&gt;&#xA;‘‘एकादस तथा धम्मा, अगम्भीरसभावता।&lt;br&gt;&#xA;सोमनस्सयुत्ता सन्धि, इच्चेते सुखहेतुयो॥&lt;br&gt;&#xA;‘‘अभावो सुखहेतूनं, मज्झत्तारम्मणन्ति च।&lt;br&gt;&#xA;उपेक्खुप्पत्तिहेतु च, एवं ञेय्या विभाविना॥&lt;br&gt;&#xA;‘‘कम्मूपपत्तितो चेव, तथा इन्द्रियपाकतो।&lt;br&gt;&#xA;किलेसूपसमा धम्म-विचयस्स च हेतुहि॥&lt;br&gt;&#xA;‘‘सत्तधम्मेहि बुद्धादि-गुणानुस्सरणेन च।&lt;br&gt;&#xA;सप्पञ्ञसन्धितो चेव, चित्तं ञाणयुतं सिया॥&lt;br&gt;&#xA;‘‘उतुभोजनआवास-सप्पायादीहि हेतुहि।&lt;br&gt;&#xA;असङ्खारिकभावोपि, विञ्ञातब्बो विभाविना’’ति॥&lt;br&gt;&#xA;एवं वेदनाञाणप्पयोगभेदतो अट्ठविधं कामावचरचित्तं निद्दिसित्वा इदानि तं निगमेन्तो आह ‘‘इदं…पे॰… नामा’’ति।&lt;br&gt;&#xA;१२. येन पनत्थेन इदं ‘‘कामावचर’’न्ति वुच्चति, तं दानि दस्सेतुं ‘‘उद्दानतो’’तिआदि आरद्धम्। तत्थ उद्दानतोति उद्देसतो, सङ्खेपतोति अत्थो। किञ्चापि अवसिट्ठकिलेसादयो विय किलेसकामोपि अस्सादेतब्बताय वत्थुकामे सङ्गहितो ञाणं विय ञेय्येति सङ्खेपतो एकोयेव कामो सिया, तथापि किलेसकामो वत्थुकामभावं गच्छन्तो कामनीयट्ठेन गच्छति, न कामनवसेन। कामनवसेन च पन किलेसकामोव होति, न पन वत्थुकामोति आह ‘‘क्लेसवत्थुवसा’’तिआदि। को पनेत्थ वत्थुकामो, को किलेसकामोति चोदनं मनसि निधाय ‘‘छन्दो कामो, रागो कामो, छन्दरागो कामो, सङ्कप्पो कामो, रागो कामो, सङ्कप्परागो कामो’’ति (महानि॰ १) एवं निद्देसपाळियं आगता निद्दिट्ठा कामतण्हाव इध किलेसकामो। वत्थुकामोति च ‘‘मनापिका रूपा…पे॰… मनापिका फोट्ठब्बा…पे॰… सब्बेपि कामावचरा धम्मा…पे॰… सब्बेपि रूपावचरा…पे॰… सब्बेपि अरूपावचरा…पे॰… कामा’’ति (महानि॰ १) तत्थेव निद्दिट्ठा सविञ्ञाणाविञ्ञाणप्पभेदा तेभूमकधम्माति दस्सेन्तो आह ‘‘किलेसो…पे॰… वट्टक’’न्ति। ‘‘छन्दरागोवा’’ति अवधारणेन किलेसभावेन निरुळ्हेसु लोभदोसमोहादीसु दससु दोसमोहादयो नव किलेसे पटिक्खिपति। कामरूपारूपतण्हाय वत्थु पतिट्ठानं, कारणभूतन्ति वा वत्थु।&lt;br&gt;&#xA;१३. कथं पन किलेसकामो नाम, कथञ्च वत्थुकामोति आह ‘‘किलेसकामो’’तिआदि। कामेतीति वत्थुकामं पत्थेति। कामीयतीति किलेसकामेन पत्थीयति। इति-सद्दो ‘‘तस्मा’’ति इमस्स अत्थे। च-सद्दो एव-कारत्थे, तेन यस्मा किलेसकामो कामेतीति कामो, वत्थुकामो च कामीयतीति, तस्मा एव किलेसकामो, वत्थुकामो चाति दुविधोपि एस कामो कारकद्वये कत्तरि, कम्मनि च सिज्झति, कत्तुभावं, कम्मभावञ्च पच्चनुभोतीति अत्थो। अथ वा दुविधोति द्विन्नं कामानं वाचकतो दुविधो। ‘‘कामो’’ति अयं सद्दो कारकद्वये सिज्झति यथावुत्तकारकयुगळे निप्फज्जति, कत्तरि, कम्मनि च ‘‘कामो’’ति पदसम्भवो होतीति अत्थो। वो-कारो पन निपातमत्तं ‘‘एवं वो कालामा’’तिआदीसु (अ॰ नि॰ ३.६६) विय। अथ वा वोकारकद्वयेति खन्धद्वयेति अत्थो। किलेसकामो हि सङ्खारसभावत्ता सङ्खारक्खन्धे, वत्थुकामो च वक्खमाननयेन पञ्चकामगुणभूतो रूपसभावत्ता रूपक्खन्धेति एवं दुविधोपेस कामो खन्धद्वये सिज्झति निप्फज्जति, अन्तोभावं गच्छतीति।&lt;br&gt;&#xA;१४. सम्पज्जनानि सम्पत्तियो, तासं वसेन विसयविसयीभावेन अञ्ञमञ्ञं समोसरणवसेन, सम्पापुणनवसेनाति अत्थो। इमिना पन इदं दीपेति – यत्थ दुविधोपि कामो विसयविसयीभावेन सहितो पवत्तति, सोयेव एकादसविधो पदेसो कामावचरसञ्ञितो । यत्थ पन रूपारूपधातुयं केवलं वत्थुकामोव पवत्तति, न सो पदेसो कामावचरो नामाति। ननु च दुविधोपि सहितो रूपारूपधातूसु पवत्तति, रूपारूपावचरधम्मानं वत्थुकामत्ता, तदारम्मणभूतानञ्च रूपारूपतण्हानं तंयोगेन किलेसकामभावसिद्धितोति? नयिदमेवं ओरम्भागियभूतस्स बहलकिलेसस्सेव कामरागस्स इध किलेसकामभावेन अधिप्पेतत्ता। ‘‘उद्दानतो दुवे कामा’’ति सब्बे कामे उद्दिसित्वापि हि ‘‘पदेसो चतुपायान’’न्तिआदिना विसयनियमनेन ‘‘दुविधोपि अय’’न्ति एत्थ कामेकदेसभूतो नीवरणावत्थाय कथितो कामरागो किलेसकामभावेन, तब्बत्थुकायेव धम्मा वत्थुकामभावेन गहिता, न रूपारूपतण्हा, तब्बत्थुकधम्मा चाति ञापीयति। एवञ्च कत्वा उपरि वक्खमाना ससत्थावचरूपमा उपपन्ना होति, यथावुत्तानमेव कामानं इध अधिप्पेतत्ता रूपारूपधातूसु विमानकप्परुक्खवत्थालङ्कारपरित्तकुसलादिभेदेसु कामावचरधम्मेसु पवत्तो छन्दरागो किलेसकामो नाम न होति, न च तब्बत्थुभूतं विमानकप्परुक्खादिपरित्तधम्मजातं वत्थुकामो नामाति सिद्धम्। तेनेवाह ‘‘कामो वा कामसञ्ञा वा ब्रह्मलोके न विज्जती’’ति। कामावचरसत्तसन्तानगततण्हाय विसयभावे सति पन तंयोगेन रूपारूपधातूसुपि पवत्तमानो परित्तधम्मो वत्थुकामोयेवाति वेदितब्बम्। अथ वा निद्देसे आगतनयेन निरवसेसो किलेसकामो कामतण्हाभवतण्हाविभवतण्हानिरोधतण्हापभेदो इध पवत्तति। वत्थुकामेसुपि अप्पकं रूपारूपविपाकमत्तं ठपेत्वा सब्बोयेव इध पवत्ततीति अनवसेसप्पवत्तिं सन्धाय ‘‘कामोयं दुविधोपि चा’’ति वुत्तम्। किञ्चापि एवं वुत्तं, तेसु पन बहलकिलेसकामभूतो बहलकामरागो च तब्बत्थुका पञ्च कामगुणा च इध गहिताति दस्सनत्थं ‘‘सम्पत्तीनं वसेना’’ति वुत्तम्। सम्पज्जनवसेन, समिज्झनवसेनाति अत्थो। अवचरतीति पवत्तति। इति-सद्दो हेतुम्हि, यस्मा दुविधोपि अयं कामो अवचरति, तस्मा कामो एत्थ अवचरतीति कामावचरसञ्ञितोति अत्थो।&lt;br&gt;&#xA;१५. सग्गमोक्खहेतुभूता पुञ्ञसम्मता अया येभुय्येन अपेताति अपाया। निरयादिवसेन चत्तारो अपाया चतुपाया। छन्नन्ति चातुमहाराजिकतावतिंसयामातुसितानिम्मानरतिपरनिम्मितवसवत्तिसङ्खातानं छन्नं देवलोकानम्। मेरुपादवासिनो पन असुरा तावतिंसेसुयेव सङ्गय्हन्तीति न तेहि सद्धिं सत्तन्नन्ति वुत्तम्। मनसो उस्सन्नताय मनुस्सा, सतिसूरभावब्रह्मचरिययोग्यतादिगुणवसेन उपचितमानसताय उक्कट्ठगुणचित्ततायाति अत्थो, ते पन निप्परियायतो जम्बुदीपवासिनो वेदितब्बा। यथाह –&lt;br&gt;&#xA;‘‘तीहि , भिक्खवे, ठानेहि जम्बुदीपका मनुस्सा उत्तरकुरुके च मनुस्से अधिग्गण्हन्ति देवे च तावतिंसे। कतमेहि तीहि? सूरा सतिमन्तो इध ब्रह्मचरियवासो’’ति (अ॰ नि॰ ९.२१)।&lt;br&gt;&#xA;तेहि पन समानरूपादिताय सद्धिं परित्तदीपवासीहि इतरमहादीपवासिनोपि ‘‘मनुस्सा’’इच्चेव पञ्ञायिंसु। लोकिया पन मनुनो अपच्चभावेनेव ‘‘मनुस्सा’’ति वदन्ति । एकादसविधोति चतुरापायेसु तिरच्छानपेत्तिविसयानं विसुं परिच्छिन्नस्स ओकासस्स अभावेपि यत्थ ते अरञ्ञसमुद्दपब्बतपादादिके निबद्धवासं वसन्ति, तादिसस्स ठानस्स गहितत्ता एकादसविधो।&lt;br&gt;&#xA;१६. ननु चेत्थ अञ्ञेसम्पि धम्मानं पवत्तिसम्भवतो कामस्सेव अवचरणवसेन कथं नामलाभोति आह ‘‘अस्साभिलक्खितत्ता’’तिआदि। तत्थ अस्साति इमस्स दुविधस्स कामस्स। अभिलक्खितत्ताति एकादसविधे पदेसे पाकटत्ता। अथ वा अस्साति करणत्थे सामिवचनं, तस्मा अनेन दुविधेन कामेन एकादसविधस्स पदेसस्स अभिलक्खितत्ता, पञ्ञापितत्ताति अत्थो। अथ वा उपयोगत्थे सामिवचनवसेन अस्स एकादसविधस्स पदेसस्स तेन दुविधेन अभिलक्खितत्ताति अत्थो। सह सत्थेहीति ससत्था, यत्थ ते अवचरन्ति, सो ससत्थावचरो, पदेसो। सो विय। यथा हि यस्मिं पदेसे ससत्था पुरिसा अवचरन्ति, सो विज्जमानेसुपि अञ्ञेसु द्विपदचतुप्पदादीसु अवचरन्तेसु तेसं तत्थ पाकटत्ता, तेहि वा अभिलक्खितत्ता ‘‘ससत्थावचरो’’त्वेव पञ्ञायति, एवं विज्जमानेसुपि अञ्ञेसु रूपावचरादीसु अवचरन्तेसु अभिलक्खणवसेन अयं पदेसो ‘‘कामावचरो’’त्वेव सञ्ञितोति। एस नयो रूपारूपावचरेसु।&lt;br&gt;&#xA;१७-८. ननु च चित्तं कामावचरन्ति वुत्तं, यथावुत्तनयेन पन पदेसस्स गहितत्ता कथं तत्थ अवचरन्तं कामावचरं नामाति आह ‘‘स्वाय’’न्तिआदि। सो अयं कामावचरो ‘‘कामो’’ति सञ्ञितोति सम्बन्धो। रूपभवो रूपन्ति यथा रूपभवो रूपम्। अवुत्तोपि हि यथासद्दो एवं-सद्दसन्निट्ठानतो लब्भति। यथा ‘‘रूपूपपत्तिया मग्गं भावेती’’ति एत्थ ‘‘रूपभवूपपत्तिया’’ति वत्तब्बे रूपभवो ‘‘रूप’’न्ति सञ्ञितोति अयमेत्थ अत्थो। कथं पनेस एवं सञ्ञितोति आह ‘‘उत्तरस्सा’’तिआदि। अथ वा यथा उत्तरस्स पदस्स लोपं कत्वा उदीरितो एस रूपभवो ‘‘रूप’’न्ति सञ्ञितो, एवं स्वायं कामावचरो कामोति सम्बन्धो। तस्मिं कामेति तस्मिं उत्तरपदलोपवसेन कामसञ्ञिते पदेसे। इदन्ति इदं अट्ठविधं चित्तम्। अधिकारवसेन पन तस्स गहणेपि सब्बेसमेव परित्तचित्तानमयमत्थो लब्भति सब्बेसम्पि कामे अवचरणतो। सदाति सब्बकालं, बाहुल्येनाति अधिप्पायो। इमिना पन इदं दीपेति – यथा सङ्गामे येभुय्येन अवचरन्तो ‘‘सङ्गामावचरो’’ति लद्धनामो हत्थी अञ्ञत्थ अवचरन्तोपि बाहुल्लप्पवत्तिवसेन ‘‘सङ्गामावचरो’’त्वेव पञ्ञायति, एवमिदं अञ्ञत्थ अवचरन्तम्पि कामलोके बाहुल्लवुत्तितो ‘‘कामावचर’’मिच्चेव वुत्तन्ति। तेन पन ननु चेतं रूपारूपभवेसुपि अवचरणतो रूपावचरादिनामम्पि लभेय्याति इदं चोदनं परिहरति। होति चेत्थ –&lt;br&gt;&#xA;‘‘कामेवचरतीत्येतं, कामावचरसञ्ञितम्।&lt;br&gt;&#xA;सेसे अवचरन्तम्पि, सङ्गामावचरो यथा’’ति॥&lt;br&gt;&#xA;इति-सद्दो हेतुम्हि। च-सद्दो वत्तब्बन्तरसमुच्चये। तेन यस्मा उत्तरपदलोपेन कामावचरो ‘‘कामो’’ति सञ्ञितो, यस्मा च तस्मिं कामे इदं चित्तं सदा अवचरति, तस्मा ‘‘कामावचर’’मिच्चेव कथितं, न पन कामावचरावचरं, नापि रूपारूपावचरन्ति वाति अधिप्पायो। कामघातिनाति देसनाञाणेन विनेय्यसन्तानगतस्स किलेसकामस्स हननसीलेन सम्मासम्बुद्धेन।&lt;br&gt;&#xA;१९. पटिसन्धिं …पे॰… अवचारयतीति वाति अथ वा यस्मा यत्थ कत्थचि उप्पन्नम्पि कामे भवेयेव पटिसन्धिं अवचारयति, तस्मा इदं कामे अवचारयतीति ‘‘कामावचर’’न्ति कथितं चा-सद्दस्स रस्सत्तं कत्वाति अत्थो। एवं उत्तरपदलोपवसेन पदसम्भवं दस्सेत्वा इदानि विनापि उत्तरपदलोपं कामावचर-सद्दस्स सम्भवं दस्सेतुं ‘‘परियापन्नन्ति तत्र वा’’ति वुत्तम्। तत्राति तस्मिं कामभवे। परियापन्नन्ति अन्तोगधम्। अयं पनेत्थ अधिप्पायो –&lt;br&gt;&#xA;‘‘कतमे धम्मा कामावचरा? हेट्ठतो अवीचिनिरयं परियन्तं कत्वा उपरितो परनिम्मितवसवत्ती देवे अन्तोकरित्वा यं एतस्मिं अन्तरे एत्थावचरा एत्थ परियापन्ना खन्धधातुआयतना रूपं वेदना सञ्ञा सङ्खारा विञ्ञाणम्। इमे धम्मा कामावचरा’’ति (ध॰ स॰ १२८७) –&lt;br&gt;&#xA;वुत्तत्ता यथा मनुस्सित्थिया कुच्छिस्मिं निब्बत्तोपि तिरच्छानगतिको तिरच्छानयोनियमेव परियापन्नत्ता ‘‘तिरच्छानो’’त्वेव वुच्चति, एवमिदं रूपारूपभवेसु उप्पन्नम्पि कामभवपरियापन्नत्ता ‘‘कामावचर’’मिच्चेव कथितन्ति। तप्परियापन्नता चस्स अवीचिपरनिम्मितपरिच्छिन्नोकासनिन्नाय कामतण्हाय विसयभावतोति वेदितब्बा। तथा हि वुत्तं आचरियधम्मपालत्थेरेन निक्खेपकण्डेपि ‘‘‘एत्थावचरा’ति वचनं अवीचिपरनिम्मितपरिच्छिन्नोकासाय कामतण्हाय विसयभावं सन्धाय वुत्त’’न्ति। पदसम्भवो पनेत्थ एवं वेदितब्बो – कामतण्हा कामो, सो एत्थ आरम्मणकरणवसेन अवचरतीति कामावचरन्ति। ननु चेत्थ कतमा कामतण्हा, या कामावचरधम्मारम्मणा तण्हा। कतमे कामावचरधम्मा, ये कामतण्हाविसयाति एवं इतरीतरनिस्सयतादोसो आपज्जतीति ? नापज्जति, अवीचिआदिएकादसोकासनिन्नताय यंकिञ्चि तण्हं कामतण्हाभावेन गहेत्वा तंसभावाय तण्हाय विसयभावेन कामावचरधम्मानं उपलक्खेतब्बभावतो। अथ वा किलेसवत्थुवसेन दुविधोपि कामो यथारहं सहजातवसेन एत्थ अवचरतीति कामावचरं, आरम्मणकरणवसेन वा दुविधेपि कामे एतं अवचरतीति कामावचरम्। अथ वा मञ्चनिस्सितकेसु उक्कुट्ठिं करोन्तेसु निस्सयनिस्सितानं अभेदस्स बुद्धिया गहितत्ता निस्सितकेसु निस्सयूपचारवसेन ‘‘मञ्चा उक्कुट्ठिं करोन्ती’’ति वुच्चति, एवमेतम्पि कामावचरभवे पवत्तनवसेन तन्निस्सितत्ता निस्सयवोहारेन ‘‘कामावचर’’न्ति वुच्चति। होति चेत्थ –&lt;br&gt;&#xA;‘‘कामोवचरतीत्येत्थ, कामेवचरतीति वा।&lt;br&gt;&#xA;ठानूपचारतो वापि, तं कामावचरं भवे’’ति॥&lt;br&gt;&#xA;२०. पुज्जफलनिब्बत्तनतो, अत्तसन्तानं पुननतो च पुञ्ञानि, कत्तब्बताय किरिया, तेसं तेसं आनिसंसानं वत्थुताय वत्थूनि चाति पुञ्ञकिरियवत्थूनि। गणनतो दसपरिमाणत्ता दस च तानि पुञ्ञकिरियवत्थूनि चाति दस पुञ्ञकिरियवत्थूनि, तेसं वसेनाति दसपुञ्ञक्रियवत्थुवसेन, दसपुञ्ञकिरियवत्थुभावेन तंमयं हुत्वाति अत्थो। एव-कारेन पन रूपारूपलोकुत्तरं विय न केवलं भावनावसेनेवाति दस्सेति। अथ वा दसपुञ्ञकिरियवत्थुवसेनेव पवत्तति, न पन परेहि परिकप्पितपरपसंसादिपुञ्ञकिरियवत्थुवसेनाति एव-सद्देन अवधारणम्। यतो वक्खति ‘‘सब्बानुस्सतिपुञ्ञञ्चा’’तिआदि।&lt;br&gt;&#xA;२१. कानि पन तानि दसपुञ्ञकिरियवत्थूनि, येसं वसेन इदं अट्ठविधं चित्तं पवत्ततीति वुत्तन्ति इमं अनुयोगं सन्धाय तानि सरूपतो दस्सेतुं ‘‘दानं सील’’न्तिआदि वुत्तम्। तत्थ दिय्यति एतेनाति दानं, परिच्चागचेतना। इध पन चित्ताधिकारवसेन तंसम्पयुत्तं गहेतब्बम्। तथा ‘‘सीला’’दीसुपि। सीलतीति सीलं, कायवचीकम्मानि समादहतीति अत्थो। सुसिल्यवसेन हि कायकम्मादीनि अविप्पकिण्णानि सम्पति, आयतिञ्च हितसुखावहानि सम्मा ठपितानि समाहितानि होन्ति, सीलयति उपधारेतीति वा सीलम्। उपधारणं पनेत्थ कुसलानं अधिट्ठानभावो। भावेति कुसलधम्मे आसेवति वड्ढेति एतायाति भावना। अत्तनो सन्ताने निप्फन्ना पत्ति दिय्यति एतेनाति पत्तिदानम्। तंतंकिच्चकरणे ब्यावटस्स भावो वेय्यावच्चम्। देसेति एतायाति देसना। पत्तिं अनुमोदति एतेनाति पत्तानुमोदो। पुब्बपदलोपेन पन ‘‘अनुमोदो’’ति वुत्तम्। दिट्ठिया उजुभावो दिट्ठिजुत्तं, सम्मादिट्ठिया उजुकरणन्ति अत्थो। अत्तनो, परस्स वा हितज्झासयवसेन सम्मा सुणन्ति एतायाति संसुति। पूजावसेन अपचायति सामीचिं करोति एतेनाति अपचायो। पुञ्ञकिरियवत्थूनं पभेदो पुञ्ञकिरियवत्थुप्पभेदो। मज्झपदलोपवसेन पन ‘‘पुञ्ञवत्थुप्पभेदो’’ति वुत्तं यथा आजञ्ञयुत्तो रथो ‘‘आजञ्ञरथो’’ति। अयं तावेत्थ पदविचारो।&lt;br&gt;&#xA;अयं पन विनिच्छयो – तत्थ सेखपुथुज्जनानं परं उद्दिस्स पूजानुग्गहकामताय अत्तनो विज्जमानवत्थुपरिच्चजनवसेन पवत्ता चेतना दानमयपुञ्ञकिरियवत्थु नाम। खीणासवानम्पि तथा पवत्ता दानमेव, सा पन पुञ्ञकिरिया नाम न होतीति न इध अधिप्पेता। पुज्जफलनिब्बत्तनतो, हि अत्तसन्तानं पुननतो च पुञ्ञं, न च खीणासवसन्ताने पवत्ता फलनिब्बत्तिका होति, न च तं पुनाति विसुद्धसन्तानप्पवत्तत्ताति। एवं सेसेसुपि।&lt;br&gt;&#xA;या पन निच्चसीलउपोसथसीलादिवसेन पञ्चसीलं अट्ठसीलं दससीलं समादियन्तस्स, असमादियन्तस्सपि कुलचारित्तवसेन सम्पत्तकायदुच्चरितादीहि विरमन्तस्स, उपसम्पदमाळके संवरं समादियन्तस्स, पातिमोक्खं परिपूरेन्तस्स, आपाथगतविसयेसु चक्खादीनि इन्द्रियानि थकेन्तस्स , चीवरादिके च पच्चये पच्चवेक्खन्तस्स, कुहनादिवत्थुतो आजीवं परिसोधेन्तस्स पवत्ता चेतना, अयं सीलमयपुञ्ञकिरियवत्थुनाम। एत्थाह – ‘‘दानं नामेतं मय्हं कुलवंसो कुलचारित्त’’न्ति एवं चारित्तसीले ठत्वा देन्तस्स पवत्ता दानमयपुञ्ञकिरियवत्थु किं, उदाहु सीलमयन्ति? सीलमयमेव चारित्तसीलभावतो। देय्यधम्मपरिच्चागवसेन पवत्तापि हेसा पुब्बाभिसङ्खारस्स अपरभागे चेतनाय च तथा पवत्तत्ता सीलमयमेव पुञ्ञकिरियवत्थु, न दानमयम्। पूजानुग्गहकामताय हि दिन्नं दानमयन्ति।&lt;br&gt;&#xA;‘‘चक्खु अनिच्च’’न्तिआदिना पन चक्खादिके तिलक्खणं आरोपेत्वा सम्मसन्तस्स पवत्ता गोत्रभुवोदानपरियोसाना विपस्सनाचेतना, कसिणादीसु आरम्मणेसु अप्पनं अप्पत्ता गोत्रभुपरियोसाना परिकम्मचेतना चाति अयं भावनामयपुञ्ञकिरियवत्थु नाम। अप्पनाप्पत्तापि भावनायेव, सा पन न कामावचराति इध न गहिता। निरवज्जविज्जायतनकम्मायतनसिप्पायतनानं सिक्खनचेतनापि भावनामयेयेव समोधानं गच्छतीति आचरिया। या चेत्थ देय्यधम्मं खयतो वयतो सम्मसित्वा ददतो पवत्ता, सापि पुब्बे विय उभयभागे चेतनानं तथा पवत्तत्ता भावनामयपुञ्ञकिरियवत्थुयेवाति वेदितब्बम्।&lt;br&gt;&#xA;दानादिकं यं किञ्चि सुचरितकम्मं कत्वा ‘‘असुकस्स च नाम पत्ति होतु, सब्बसत्तानं वा होतू’’ति एवं अत्तना कतस्स परेहि साधारणभावं पच्चासीसनवसेन पवत्ता पत्तिदानमयपुञ्ञकिरियवत्थु नाम। किं पनेवं पत्तिं ददतो पुञ्ञक्खयो होतीति? न होति, यथा पन एकं दीपं जालेत्वा ततो दीपसहस्सं जालेन्तस्स पठमदीपो खीणोति न वत्तब्बो, पुरिमालोकेन पन सद्धिं पच्छिमालोकस्स एकीभावे अतिमहाव होति, एवमेव पत्तिं ददतो परिहानि नाम न होति, वुड्ढियेव पन होतीति दट्ठब्बा। कथं पनेसा दिन्ना नाम होतीति? ‘‘इदं मे पुञ्ञकम्मं सब्बसत्तानं, असुकस्स वा परिणमतू’’ति एवं पुब्बभागे, पच्छापि वा वचीभेदं करोन्तेन मनसा एव वा चिन्तेन्तेन दिन्ना नाम होति। केचि पन ‘‘यं मया कतं सुचरितं, तस्स फलं ‘दम्मी’ति वुत्तेपि पत्ति दिन्नाव होती’’ति वदन्ति। कुसलकम्माधिकारत्ता पन परेहि च कम्मस्सेव अनुमोदितब्बत्ता कम्ममेव दातब्बं, अनुमोदेन्तेनपि कम्ममेव अनुमोदितब्बन्ति इदमेत्थ आचरियानं सन्निट्ठानम्।&lt;br&gt;&#xA;चीवरादीसु पच्चासारहितस्स असंकिलिट्ठेन अज्झासयेन समणब्राह्मणानं वत्तपटिवत्तकरणवसेन, गिलानुपट्ठानवसेन च पवत्ता वेय्यावच्चमयपुञ्ञकिरियवत्थु नाम।&lt;br&gt;&#xA;आमिसकिञ्चक्खादिनिरपेक्खचित्तस्स अत्तनो पगुणं धम्मं विमुत्तायतनसीसे ठत्वा देसेन्तस्स, तथेव निरवज्जविज्जायतनादिकं उपदिसन्तस्स च पवत्ता देसनामयपुञ्ञकिरियवत्थु नाम। परेहि कतं यं किञ्चि सुचरितकम्मं दिन्नमदिन्नम्पि वा इस्सामच्छेरमलं पहाय ‘‘साधु सुट्ठू’’ति अनुमोदन्तस्स पवत्ता अनुमोदनपुञ्ञकिरियवत्थु नाम, ‘‘अत्थि दिन्न’’न्तिआदिना कम्मस्सकताञाणवसेन दिट्ठिं उजुं करोन्तस्स पवत्ता दिट्ठिजुकम्मपुञ्ञकिरियवत्थु नाम। यदि एवं ञाणविप्पयुत्तचित्तस्स दिट्ठिजुकम्मपुञ्ञकिरियता न लब्भतीति? नो न लब्भति पुरिमपच्छिमचेतनानम्पि तंतंपुञ्ञकिरियास्वेव सङ्गण्हनतो। तथा हि वक्खति –&lt;br&gt;&#xA;‘‘पुरिमा मुञ्चना चेव, परा तिस्सोपि चेतना।&lt;br&gt;&#xA;होति दानमयं पुञ्ञं, एवं सेसेसु दीपये’’ति॥&lt;br&gt;&#xA;तस्मा किञ्चापि उजुकरणवेलायं ञाणसम्पयुत्तमेव चित्तं होति, पुरिमपच्छाभागे पन ञाणविप्पयुत्तम्पि होतीति तस्सापि दिट्ठिजुकम्मपुञ्ञकिरियभावो उप्पज्जति।&lt;br&gt;&#xA;अपरे पनाहु – विञ्ञाणपञ्ञाणवसेन दस्सनं दिट्ठि, चित्तं पञ्ञा च। दिट्ठिया उजुभावो दिट्ठिजुत्तम्। किं तं? कुसलञ्च विञ्ञाणं कम्मस्सकताञाणादि च सम्मादस्सनम्। तत्थ कुसलविञ्ञाणेन ञाणुप्पादेपि अत्तनो सुचरितानुस्सरणपरगुणपसंसासरणगमनानं सङ्गहो, कम्मस्सकताञाणेन कम्मपथसम्मादिट्ठियाति। दानादिसम्पयुत्तं पन ञाणं दानादीस्वेव अन्तोगधन्ति वेदितब्बम्। ‘‘एवमिमं धम्मं सुत्वा तत्थ वुत्तनयेन पटिपज्जन्तो लोकियलोकुत्तरगुणविसेसं अधिगमिस्सामि, बहुस्सुतो वा हुत्वा परे धम्मदेसनाय अनुग्गण्हिस्सामी’’ति एवं अत्तनो, परेसं वा विमुत्तायतनसीसेन सद्धम्मं सुणन्तस्स पवत्ता सवनमयपुञ्ञकिरियवत्थु नाम। निरवज्जविज्जायतनादिसवनचेतनापि एत्थेव सङ्गय्हति। पूजारहे, गरुट्ठानिये, महल्लके च दिस्वा आसना वुट्ठहन्तस्स पत्तचीवरपटिग्गहणमग्गदानअभिवादनअञ्जलिकम्मकरणआसनपुप्फगन्धादिअभिहारं करोन्तस्स च पवत्ता बहुमानचेतना अपचितिसहगतपुञ्ञकिरियवत्थु नाम। वेय्यावच्चापचायनानञ्हि अयं विसेसो – वयसा, गुणेन च जेट्ठानं, गिलानानञ्च तंतंकिच्चकरणं वेय्यावच्चं, सामीचिकिरिया अपचायनन्ति।&lt;br&gt;&#xA;२२-३. एवं अट्ठकथाय आगतनयेन दसपुञ्ञकिरियवत्थूनि दस्सेत्वा इदानि सुत्ते आगतनयेन दानं सीलं भावनाति तीणियेव दस्सेतुं तेसु इतरेसम्पि सङ्गहं दीपेन्तो आह ‘‘गच्छन्ति सङ्गह’’न्तिआदि। तत्थ पत्तिदानानुमोदना दाने सङ्गहं गच्छन्ति तंसभावत्ता। दानम्पि हि इस्सामच्छेरानं पटिपक्खं, एतेपि, तस्मा समानपटिपक्खताय दानेन सह एकलक्खणत्ता एते दानमयपुञ्ञकिरियवत्थुम्हि सङ्गहं गच्छन्ति। वेय्यावच्चापचायना सीलमये पुञ्ञे सङ्गहं गच्छन्ति चारित्तसीलसभावत्ता। देसनासवनदिट्ठिउजुका पन कुसलधम्मासेवनतो भावनतो भावनामये सङ्गहं गच्छन्ति। केचि पन ‘‘देसेन्तो, सुणन्तो च देसनानुसारेन ञाणं पेसेत्वा लक्खणं पटिविज्झ देसेति, सुणाति च, तानि च देसनासवनानि पटिवेधमेव आहरन्तीति देसनासवनं भावनामये सङ्गहं गच्छती’’ति वदन्ति। धम्मदानभावतो ‘‘देसना दानमये सङ्गहं गच्छती’’तिपि सक्का वत्तुम्। तथा दिट्ठिजुकम्मं सब्बत्थापि सब्बेसं नियमनलक्खणत्ताति। दानादीसु हि यं किञ्चि ‘‘अत्थि दिन्न’’न्तिआदिनयप्पवत्ताय सम्मादिट्ठियाव विसोधितं महप्फलं होति महानिसंसन्ति। एवञ्च कत्वा दीघनिकायट्ठकथायं ‘‘दिट्ठिजुकम्मं पन सब्बेसं नियमनलक्खण’’न्ति (दी॰ नि॰ अट्ठ॰ ३.३०५) वुत्तम्। महासंघिया पन अभयगिरिवासिनो च दिट्ठिजुकम्मं विसुं पुञ्ञकिरियभावेन न गण्हन्ति। तथा हि ते दानं सीलं भावना संसुति देसनानुस्सतिमोदनं वेय्यावच्चपूजासरणप्पत्तिपसंसा चाति अत्तना कतपुञ्ञानुस्सरणं बुद्धादीसु सरणगमनं परगुणपसंसाति इमानि तीणि पक्खिपित्वा दिट्ठिजुकम्मं अग्गहेत्वा द्वादस पुञ्ञकिरियवत्थूनि पञ्ञापेन्ति। पुन तीणेवाति पठमं दसापि समाना पुन सङ्खेपतो तीणेव सम्भोन्ति।&lt;br&gt;&#xA;२४. इदानि परेहि निद्दिसियमानानं पुञ्ञानुस्सरणादीनं अत्तना निद्दिट्ठेस्वेव समोधानं दस्सेतुं ‘‘सब्बानुस्सतिपुञ्ञञ्चा’’तिआदि वुत्तम्। तत्थ सब्बस्सेव अत्तना कतसुचरितस्स अनुस्सरणं सब्बानुस्सतिपुञ्ञं नाम। पसंसाति परेहि कताय पुञ्ञकिरियाय, सम्मापटिपत्तिया च विप्पसन्नचित्तेन पसंसनं, सन्तुस्सनन्ति अत्थो। सरणत्तयन्ति एत्थ सरन्ति हिंसन्तीति सरणानि, बुद्धादीनि तीणि रतनानि। तानि हि सरणगतानं तेनेव सरणगमनेन भयं सन्तासं दुग्गतिपरिक्किलेसं हिंसन्ति विनासेन्ति। तयो अवयवा अस्साति तयं, तीहि अवयवेहि युत्तसमुदायस्सेतं अधिवचनं, सरणानं तयं सरणत्तयं, तीणि सरणानीति वुत्तं होति। न हि अवयवविनिमुत्तो समुदायो नाम कोचि अत्थीति। इध पन सरणत्तयग्गहणेन उपचारतो, उत्तरपदलोपतो वा सरणगमनं अधिप्पेतम्। न हि सरणत्तयं पुञ्ञकिरियवत्थु नाम होति। अत्थतो पनेतं ‘‘सम्मासम्बुद्धो वत सो भगवा, स्वाक्खातो धम्मो, सुप्पटिपन्नो संघो’’तिआदिना बुद्धादीसु पसादपटिलाभवसेन पवत्ता चेतना दिट्ठिजुकम्मस्मिं सङ्गहं यन्ति तंवसेनेव तेसं इज्झतो। न हि विपरीतदिट्ठिकस्स इमानि तीणि सम्भवन्ति, तस्मा ते एकन्तेन दिट्ठिजुकम्मपुञ्ञकिरियवत्थुस्मिं सङ्गहं गच्छन्ति, न विसुं पुञ्ञकिरियभावेन गहेतब्बाति अधिप्पायो। तेनाह ‘‘नत्थि संसयो’’ति। दिट्ठिजुकम्मस्स भावनामयसङ्गहेपि सङ्खेपनयेन भावनामये सङ्गय्हन्ति, वित्थारनयेन पन ‘‘कत्थ नु खो’’ति संसयो सियाति इमेसं भावनामयसङ्गहो न वुत्तो। दिट्ठिजुकम्मस्स वा सब्बेसं महप्फलभावनियामकत्तेन मूलभूतत्ता तस्स पधानभावं दस्सेतुं विसुं तत्थ सङ्गय्हन्तीति वुत्तम्। अपरे पन ‘‘सङ्गण्हन्तो सङ्गण्हाति, गण्हन्तो ‘मुञ्चती’ति वचनतो सरणगमनस्स सीलसमादाने विय गहणं सम्भवतीति सीलमये सङ्गय्हती’’ति वदन्ति। ‘‘सरणगमनं पणिपातभावतो अपचितिसहगते सङ्गय्हती’’ति केचि।&lt;br&gt;&#xA;२५. इदानि यथावुत्तपुञ्ञकिरियवत्थूनं पुरिमपच्छिमभागवसेन पवत्तमानापि चेतना तत्थ तत्थेव सङ्गहं गच्छन्तीति दस्सेतुं ‘‘पुरिमा मुञ्चना’’तिआदि वुत्तम्। तत्थ पुरिमाति दानत्थाय देय्यधम्मं धम्मेन समेन उप्पादेन्तस्स, उप्पन्नं ‘‘परिच्चजिस्सामी’’ति चिन्तेन्तस्स, दक्खिणेय्यं परियेसन्तस्स च याव वत्थुनो पटिग्गाहकस्स हत्थे विस्सज्जनं, परिणामनं वा, ताव पवत्ता पुब्बभागचेतना। पटिग्गाहकस्स पन हत्थे विस्सज्जनचेतना, परिणामनचेतना वा मुञ्चनचेतना नाम। सायेव निग्गहीतलोपेन ‘‘मुचना’’ति वुत्ता। ‘‘मुञ्चना’’इतियेव वा पाठो। पराति अत्तना विस्सट्ठवत्थुम्हि आलयं अकत्वा ‘‘साधु सुट्ठु अग्गं दानं मे दिन्न’’न्ति सोमनस्सचित्तेन पच्चवेक्खन्तस्स उप्पन्ना अपरभागचेतना। तिस्सोपि चेतनाति इति अयञ्च पुरिमा चेतना, अयञ्च मुञ्चनचेतना, अयञ्च अपरचेतनाति तिस्सोपि चेतना एकतो हुत्वा दानमयं पुञ्ञं होति, दानमयपुञ्ञकिरियवत्थु नाम होतीति अत्थो। ‘‘पुञ्ञ’’न्ति पदं अपेक्खित्वा ‘‘होती’’ति एकवचननिद्देसो। इदानि यथावुत्तमत्थं सेसेसुपि अतिदिसन्तो आह ‘‘एवं सेसेसु दीपये’’ति। सेसेसूति सीलादीसु पुञ्ञकिरियवत्थूसु एवं यथावुत्तनयेन ‘‘सीलं ‘रक्खिस्सामी’ति चिन्तेन्तस्स, ‘पब्बजिस्सामी’ति विहारं गच्छन्तस्स पवत्ता पुरिमचेतना, सीलं समादियन्तस्स, पब्बजन्तस्स, सीलं परिपूरेन्तस्स उप्पन्ना मज्झिमचेतना, ‘पूरितं मे’ति पच्चवेक्खन्तस्स उप्पन्ना अपरचेतनाति एवं तिस्सोपि चेतना एकतो हुत्वा सीलमयपुञ्ञकिरियवत्थु नामा’’तिआदिना दीपये, पकासेय्याति अत्थो। ननु च अत्तना कतपुञ्ञानुस्सरणचेतना दिट्ठिजुकम्मसङ्गहिता, अयञ्च अपरचेतना सायेवाति कथमस्सा तत्थ सङ्गहोति? नायं दोसो, विसयभेदेन उभिन्नम्पि विसेससब्भावतो। पुञ्ञानुस्सरणञ्हि अत्तना कतपुञ्ञविसयमेव। अयं पन तब्बत्थुविसयाति पाकटोयेव द्विन्नं विसेसोति।&lt;br&gt;&#xA;एत्तावता च यं वुत्तं ‘‘दसपुञ्ञकिरियवत्थुवसेनेव पवत्तती’’ति, तत्थ दसपुञ्ञकिरियवत्थूनि सरूपतो, सङ्गहतो च निद्दिसित्वा इदानि तथापवत्तमानस्स चस्स पाटेक्कं पवत्ताकारविसयं दस्सेतुं ‘‘इदानी’’तिआदि आरद्धम्। तत्थ अयन्ति वक्खमाननिदस्सनम्। दातब्बो धम्मो देय्यधम्मो, अन्नादिदसविधं वत्थु। वुत्तञ्हि –&lt;br&gt;&#xA;‘‘अन्नं पानं वत्थं यानं, मालागन्धविलेपनम्।&lt;br&gt;&#xA;सेय्यावसथपदीपेय्यं, दानवत्थू दसाविमे’’ति॥&lt;br&gt;&#xA;पटिग्गाहको आदि येसं देसकालमित्तादीनं ते पटिग्गाहकादयो, देय्यधम्मस्स, पटिग्गाहकादीनञ्च सम्पत्ति सम्पन्नता देय्यधम्मपटिग्गाहकादिसम्पत्ति। तत्थ देय्यधम्मस्स पणीतमनापभावो धम्मेन समेन उप्पन्नभावो देय्यधम्मसम्पत्ति। पटिग्गाहकानं अग्गदक्खिणेय्यभावो पटिग्गाहकसम्पत्ति। दुल्लभअन्नपानादिको देसो देससम्पत्ति। तादिसोव कालो कालसम्पत्ति। दुल्लभअन्नपानादिके हि देसे, काले वा दिन्नं अज्झासयस्स बलवताय महप्फलं, सोमनस्सहेतुकञ्च होति, तस्मा ते दानस्स सम्पत्तिवसेन वुत्ता। मित्तसम्पत्ति पन कल्याणमित्तभावो। कल्याणमित्तञ्हि निस्साय दानादीसु चित्तं ओदग्यप्पत्तं होति। परिचारिकसम्पत्ति पन अनाणत्तियापि तंतंकिच्चसम्पादने अप्पमत्तस्स परिचारिकजनस्स पटिलाभो। अञ्ञं वा सोमनस्सहेतुन्ति सद्धाबहुलताविसुद्धिदिट्ठितादिभेदं अञ्ञं सोमनस्सकारणं वा। आगम्माति उपागम्म, पटिच्चाति अत्थो। हट्ठपहट्ठोति सोमनस्सवसेन हट्ठो चेव पहट्ठो च। उभयेनपि अधिकसोमनस्सं वुत्तम्। अत्थि…पे॰… पवत्तन्ति ‘‘अत्थि दिन्नं, अत्थि यिट्ठं, अत्थि हुतं, अत्थि सुकतदुक्कटानं कम्मानं फलं विपाको, अत्थि अयं लोको, अत्थि परो लोको, अत्थि माता, अत्थि पिता, अत्थि सत्ता ओपपातिका, अत्थि लोके समणब्राह्मणा सम्मग्गता सम्मापटिपन्ना, ये इमञ्च लोकं परञ्च लोकं सयं अभिञ्ञा सच्छिकत्वा उपसम्पज्ज विहरन्ती’’ति (म॰ नि॰ १.४४१) एवं पवत्तं दसविधं सम्मादिट्ठिवत्थुवसेन चेव धम्मविचयसम्बोज्झङ्गट्ठानियादीनं वसेन च पवत्तम्। आदि-सद्देन हि न केवलं नवन्नंयेव सम्मादिट्ठिवत्थूनं गहणं, अथ खो धम्मविचयसम्बोज्झङ्गट्ठानियानम्पि सङ्गहो। सम्मा ञायेन पवत्ता दिट्ठि, पसत्था वा दिट्ठीति सम्मादिट्ठि, तम्। पुरक्खत्वाति पुब्बङ्गमं कत्वा। तञ्च खो सहजातपुब्बङ्गमवसेन ‘‘मनोपुब्बङ्गमा धम्मा’’तिआदीसु (ध॰ प॰ १-२) विय सम्पयोगस्स अधिप्पेतत्ता।&lt;br&gt;&#xA;अनुस्साहितोति लोभमच्छरियादिवसेन पुञ्ञकिरियाय सङ्कोचं अनापज्जनतो अत्तना, परेन वा केनचि अनुस्साहितो हुत्वा। सभावतो हि पुञ्ञप्पवत्तिदस्सनमिदम्। परेहीति पन परपाकटुस्साहदस्सनवसेन वुत्तम्। पठमन्ति देसनाक्कमेन, इध निद्दिट्ठक्कमेन वा पठमम्। महाकुसलचित्तन्ति सोमनस्ससहगततादिअङ्गपारिपूरिया महन्तं कुसलचित्तम्। अथ वा पच्छिमभविकबोधिसत्तानं पटिसन्धिआकड्ढनतो महन्तं पूजितं कुसलचित्तन्ति महाकुसलचित्तम्। सब्बेसम्पि हि सब्बञ्ञुबोधिसत्तानं पटिसन्धि मेत्तापुब्बङ्गमस्स तिहेतुकसोमनस्समयस्स असङ्खारिकचित्तस्स विपाकोति वुत्तम्। एत्थ ‘‘देय्यधम्म…पे॰… हट्ठपहट्ठो’’ति एत्तावता इमस्स सोमनस्ससहगतभावमाह, ‘‘सम्मादिट्ठिं पुरक्खत्वा’’ति ञाणसम्पयुत्तभावं, ‘‘अनुस्साहितो’’ति पन इमिना असङ्खारिकभावन्ति दट्ठब्बम्।&lt;br&gt;&#xA;वुत्तनयेनेवाति ‘‘देय्यधम्मपटिग्गाहकादिसम्पत्तिं, अञ्ञं वा सोमनस्सकारणं आगम्मा’’ति एवं वुत्तनयेन। उस्साहितोति देय्यधम्मे सापेक्खादिताय, सीलसम्पदादीसु अनधिमुत्ततादीहि च पुञ्ञकिरियाय सङ्कोचापज्जनतो अत्तना, परेन वा केनचि उस्साहितो। परेहीति पन वुत्तनयमेव। करोति दानादीनि पुञ्ञानीति सम्बन्धो। तमेवाति सोमनस्ससहगतादिना तंसदिसताय वुत्तम्। होति हि तंसदिसेपि तंवोहारो यथा च ‘‘सायेव तित्तिरी, तानियेव ओसधानी’’ति। एत्थ पन ‘‘उस्साहितो’’ति इमिना ससङ्खारिकतं दस्सेति। सेसं वुत्तनयमेव। इमस्मिं पनत्थेति इमस्मिं ससङ्खारिकसद्दाभिधेय्ये, उस्साहितब्बचित्तसङ्खाते अत्थे तंविसयेति अत्थो। पुब्बप्पयोगस्साति पुञ्ञकिरियाय सङ्कोचे जायमाने ततो विवेचेत्वा समुस्साहनवसेन पवत्तस्स चित्तप्पयोगस्स। पुब्ब-ग्गहणं पनेत्थ तथापवत्तपुब्बाभिसङ्खारवसेन सो पयोगो होतीति कत्वा वुत्तं, न तस्स पुब्बकालिकतायाति वुत्तोवायमत्थो।&lt;br&gt;&#xA;पटिपत्तिदस्सनेनाति भिक्खू दिस्वा देय्यधम्मपरिच्चजनवन्दनादिपटिपत्तिदस्सनेन। बलन्ति अनन्तीति बाला, अस्सासितपस्सासितमत्तेनेव जीवन्ति, न पञ्ञाजीवितेनाति अधिप्पायो। बालायेव बालका। ते पन इध ‘‘अत्थि दिन्न’’न्तिआदिनयप्पवत्ताय सम्मादिट्ठिया अभावेन असञ्जातबुद्धिनो दारका। पाकटवसेन चेत्थ बालक-ग्गहणम्। सहसा करणादिकाले पन इतरेसम्पि ञाणविप्पयुत्तं होतीति। सोमनस्सं जातं एतेसन्ति सोमनस्सजाता, जातसोमनस्साति अत्थो। सहसाति सीघं सीघं दातुकामताय उप्पत्तिसमकालमेव।&lt;br&gt;&#xA;एत्थ च ‘‘पटिपत्तिदस्सनेना’’ति इमिना परेसं पयोगाभावमाह, ‘‘जातपरिचया’’ति अत्तनो पयोगाभावम्। उभयेनापि इमस्स असङ्खारिकभावं दीपेति। ‘‘बालका, सहसा’’ति च इमेहि ञाणविप्पयुत्तभावमाह, ‘‘भिक्खू…पे॰… जाता’’ति सोमनस्ससहगतभावम्। अथ वा ‘‘पटिपत्ति…पे॰… परिचया’’ति इमिना असङ्खारिकभावस्स ‘‘बालका भिक्खू…पे॰… जाता’’ति च इमेहि ञाणविप्पयुत्तसोमनस्ससहगतभावस्स च दीपितत्ता ‘‘सहसा’’ति वचनेन यथावुत्तमेव ञाणविप्पयुत्तअसङ्खारिकभावं पकासेति। एवं सति पटिलोमतो सोमनस्ससहगतादिभावो दस्सितो होति। अनुलोमतो पन ‘‘सोमनस्सजाता’’ति इमिना सोमनस्ससहगतभावं, सहसा-ग्गहणेन ञाणविप्पयुत्तासङ्खारिकभावं दीपेति। ‘‘पटिपत्ति…पे॰… दिस्वा’’ति एत्तावता पन सोमनस्ससहगतादिभावस्स कारणं वुत्तन्ति। तेति ते ञातका, ते बालकाति वा अत्थो। ‘‘सोमनस्सहेतूनं अभावं आगम्मा’’ति इदं निदस्सनमत्तं दट्ठब्बम्। मज्झत्तारम्मणं तथारूपे चेतोभिसङ्खारादयोपि हि उपेक्खासहगतताय कारणमेवाति। चित्तस्स सोमनस्साभावे पुग्गलस्सपि सोमनस्सरहितता होतीति ‘‘चतूसुपि…पे॰… होन्ती’’ति पुग्गलाधिट्ठानं कत्वा वुत्तं, सोमनस्सरहिता होन्ति पुञ्ञं करोन्ताति अधिप्पायो। ‘‘एव’’न्तिआदि निगमनम्।&lt;br&gt;&#xA;इमेसु पन अट्ठसु विञ्ञाणेसु सोमनस्ससहगततो उपेक्खासहगतं बलवतरं, ञाणविप्पयुत्ततो ञाणसम्पयुत्तं, ससङ्खारिकतो असङ्खारिकं सदिसं बलवतरम्। विसदिसं पन वेदनाञाणप्पयोगवसेन बलवं, दुब्बलञ्च होति। सोमनस्ससहगततिहेतुकअसङ्खारिकतो हि उपेक्खासहगततिहेतुकससङ्खारिकं बलवतरं, उपेक्खासहगतदुहेतुकअसङ्खारिकतो सोमनस्ससहगततिहेतुकअसङ्खारिकं बलवतरम्। इति चतुत्थचित्ततो ततियचित्तं बलवतरं, ततो अट्ठमचित्तं, ततो सत्तमचित्तं, ततो दुतियचित्तं, ततो पठमचित्तं, ततो छट्ठचित्तं, ततो पञ्चमचित्तन्ति एवमिमेसं बलवबलवतरभावो वेदितब्बो।&lt;br&gt;&#xA;२६. एवं पाळियं आगतनयेन वेदनाञाणप्पयोगभेदतो अट्ठविधतं निद्दिसित्वा इदानि अट्ठकथायं आगतपुञ्ञकिरियादीनं वसेनपि पभेदं दस्सेतुं ‘‘दस पुञ्ञक्रियादीन’’न्तिआदि वुत्तम्। आदि-सद्देन छन्नं आरम्मणानं, चतुन्नं अधिपतीनं, तिण्णं कम्मानं, हीनादिभेदस्स च सङ्गहो दट्ठब्बो। तेनेवाहु –&lt;br&gt;&#xA;‘‘कमेन पुञ्ञवत्थूहि, गोचराधिपतीहि च।&lt;br&gt;&#xA;कम्महीनादितो चापि, गणेय्य नयकोविदो’’ति॥&lt;br&gt;&#xA;२७. इदानि तथापवत्तमानस्स तस्स यो यो तेसं तेसं वसेन लब्भमानो गणनपरिच्छेदो, तं सम्पिण्डित्वा दस्सेतुं ‘‘सत्तरस सहस्सानी’’तिआदि वुत्तम्। तत्थेवं गणना वेदितब्बा – इमानि ताव अट्ठ विञ्ञाणानि दसन्नं पुञ्ञकिरियवत्थूनं वसेन पवत्तनतो पच्चेकं दस दसाति कत्वा असीति चित्तानि होन्ति, तानि च छसु आरम्मणेसु पवत्तनतो छग्गुणितानि सासीतिकानि चत्तारि सतानि होन्ति, तानि चतुन्नं अधिपतीनं सहयोगवसेन चतुग्गुणितानि सहस्सं, वीसाधिकानि च नव सतानि होन्ति, तानि च कायवचीमनोसङ्खातानं तिण्णं कम्मानं वसेन तिगुणितानि ससट्ठिसत्तसताधिकानि पञ्च सहस्सानि होन्ति, तानि च हीनमज्झिमपणीतभेदतो तिगुणितानि सासीतिकद्विसताधिकानि सत्तरस सहस्सानि होन्तीति। ननु च ञाणविप्पयुत्तचित्तानं वीमंसाधिपतिसहयोगाभावतो अधिपतिवसेन सहस्सं, सासीतिकानि च छ सतानि होन्तीति तानि कम्मादीनं वसेन सम्पिण्डितानि वीससताधिकानि पन्नरस सहस्सानि भवन्तीति? सच्चमेतं, सोतपतितवसेन पन तं अनादियित्वा अधिपतिगणना गहिताति न तस्स वसेन गणनहानि कताति दट्ठब्बम्।&lt;br&gt;&#xA;ननु च ‘‘सविपाकं कुसल’’न्ति वुत्तं, तं पन कथं, कुहिं, किं फलतीति चोदनं सन्धायाह ‘‘तं पना’’तिआदि। यस्मा तिहेतुकं कुसलं तिहेतुकं वा दुहेतुकं वा पटिसन्धिं देति , नाहेतुकं पटिसन्धिं देति। यदा च तिहेतुकं पटिसन्धिं जनेति, तदा पवत्ते सोळस विपाकानि अभिनिप्फादेति। यदा द्विहेतुकं, तदा द्वादस। दुहेतुकं पन दुहेतुकमहेतुकञ्च पटिसन्धिं जनेति, न तिहेतुकम्। यदा च दुहेतुकं जनेति, तदा पवत्तियं द्वादस। यदा अहेतुकं, तदा अट्ठ। ये पन आगमनतो विपाकस्स सङ्खारभेदमिच्छन्ति, तेसं मतेन तिहेतुकं द्वादस, दस वा विपच्चति, दुहेतुकं दस, अट्ठ वा, तस्मा वुत्तं ‘‘यथानुरूप’’न्ति। नानाविधसम्पत्तिट्ठानभावतो सोभना, गन्तब्बतो गति चाति सुगति, कामावचरभवोव सुगति कामावचरसुगति। तस्सं कामावचरसुगतियम्। भवभोगसम्पत्तिन्ति एत्थ च भवतीति भवो, उपपत्तिभवसङ्खातानं विपाकक्खन्धकटत्तारूपानमेतं गहणं, भुञ्जितब्बतो भोगो, पवत्तियं पटिलभितब्बसम्पत्ति, भवोति वा पटिसन्धि, भोगो सेसविपाककटत्तारूपेहि सह पवत्तियं पटिलभितब्बा सम्पत्ति, भवो च भोगो च भवभोगो, तेयेव सम्पन्नभावतो सम्पत्ति, तेसं वा सम्पत्ति भवभोगसम्पत्ति, तं अभिनिप्फादेति, जनकवसेन च उपनिस्सयवसेन च साधेतीति अत्थो। एत्थ च भवभोगसम्पत्तीनं निरवसेसतो लब्भमानट्ठानं सन्धाय ‘‘कामावचरसुगतिय’’न्ति वुत्तम्। सहेतुकविपाकवज्जं पन पवत्तिविपाककटत्तारूपसभावं भवसम्पत्तिं, एकच्चभोगसम्पत्तिञ्च, भोगसम्पदमेव वा अविसेसेन सुगतियं दुग्गतियम्पि अभिनिप्फादेतियेव। नागसुपण्णादीनम्पि हिस्स देवसम्पत्तिसदिसं मनुञ्ञं भोगजातं, तब्बिसयानि च विपाकचित्तानि, सुवण्णतासुस्सरतादि च तं सब्बं कामावचरकुसलस्सेव फलम्। न हि अकुसलस्स इट्ठफलं अत्थि। वुत्तञ्हेतं – ‘‘अट्ठानमेतं अनवकासो, यं अकुसलस्स इट्ठो कन्तो विपाको संविज्जती’’ति।&lt;br&gt;&#xA;कामावचरकुसलवण्णना निट्ठिता।&lt;/p&gt;</description>
    </item>
    <item>
      <title>०२. दुतियो परिच्छेदो</title>
      <link>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/02_dutiyo_parichChedo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/02_dutiyo_parichChedo/</guid>
      <description>&lt;p&gt;२. दुतियो परिच्छेदो&lt;/p&gt;&#xA;&lt;h2 id=&#34;चतसकनददसवणणन&#34;&gt;चेतसिकनिद्देसवण्णना&lt;/h2&gt;&#xA;&lt;p&gt;६७. एत्तावता च चित्तं चेतसिकं रूपं निब्बानन्ति एवं उद्दिट्ठेसु चतूसु धम्मेसु चित्तं ताव जातिभूमिसम्पयोगप्पवत्ताकारादिवसेन विभागेन निद्दिसित्वा इदानि तदनन्तरं उद्दिट्ठे चेतसिकधम्मे निद्दिसितुं ‘‘चित्तानन्तरमुद्दिट्ठा’’तिआदि आरद्धम्। विभाजनन्ति जातिभूमिआदिवसेन विभागं, तेसु तेसु चित्तेसु यथारहं सम्पयोगवसेन विसुं विसुं भाजनञ्च।&lt;br&gt;&#xA;कतमे पन चेतसिका, येसं विभाजनं वुच्चतीति ते सह निब्बचनेन सरूपतो दस्सेतुं ‘‘तत्थ चित्तसम्पयुत्ता’’तिआदि वुत्तम्। तत्थ ‘‘चित्तसम्पयुत्ता’’ति इदं चेतसिकलक्खणदस्सनम्। तेन ये चित्तेन सह सम्पयोगलक्खणेन युत्ता, तेयेव चेतसिकाति दस्सेति। किं पन तं सम्पयोगलक्खणन्ति? एकुप्पादएकनिरोधएकवत्थुकएकारम्मणसङ्खाता पकारा। समं पकारेहि युत्ताति हि सम्पयुत्ता। तत्थ यदि एकुप्पादतामत्तेनेव च सम्पयुत्तता अधिप्पेता, सहुप्पत्तिकानं रूपारूपधम्मानं अञ्ञमञ्ञसम्पयुत्तता आपज्जेय्याति एकनिरोध-ग्गहणम्। एवम्पि अविनिब्भोगरूपानं अञ्ञमञ्ञसम्पयुत्तता आपज्जेय्याति एकवत्थुक-ग्गहणम्। एवम्पि ‘‘अविनिब्भोगरूपेसु एकं महाभूतं सेसमहाभूतोपादारूपानं निस्सयपच्चयो होतीति तस्मा तानि एकवत्थुकानीति, चक्खादीनं निस्सयभूतानि वा भूतानि एकं वत्थु एतेसु निस्सितन्ति एकवत्थुकानी’’ति कप्पेन्तस्स तेसं सम्पयुत्ततापत्ति सियाति तन्निवारणत्थं एकारम्मण-ग्गहणम्।&lt;br&gt;&#xA;पटिलोमतो वा ‘‘एकारम्मणा’’ति वुत्ते एकवीथियं पञ्चविञ्ञाणसम्पटिच्छनादीनं, नानावीथियं परसन्ताने च एकस्मिं आरम्मणे उप्पज्जमानानं भिन्नवत्थुकानं सम्पयुत्तता आपज्जेय्याति एकवत्थुक-ग्गहणम्। एवम्पि मरणासन्नवीथियं सम्पटिच्छनसन्तीरणादीनं सम्पयुत्तता आपज्जेय्याति एकनिरोध-ग्गहणम्। किं पन नानुप्पादापि एवं तिविधलक्खणा होन्ति , अथ एकुप्पादा एवाति विचारणाय एकुप्पादा एव एवं तिविधलक्खणा होन्तीति दस्सनत्थं ‘‘एकुप्पादा’’ति वुत्तम्। इति इमेहि चतूहि सम्पयोगलक्खणेहि ये चित्तसम्पयुत्ता, ते चेतसिका नामाति एवं चेतसिकलक्खणं ठपितं होति। कथं पनेते चेतसिका नामाति आह ‘‘चित्ते भवा’’ति। ‘‘चेतसि भवा चेतसिका’’ति वत्तब्बे चित्त-सद्दस्सपि चेतो-सद्देन सह समानत्थताय अत्थमत्तं दस्सेतुं ‘‘चित्ते भवा चेतसिका’’ति वुत्तम्।&lt;br&gt;&#xA;नियताति नियतुप्पत्तिका, करुणामुदितादयो विय कदाचि अनुप्पज्जित्वा यदा यदा तं चित्तं उप्पज्जति, तदा तदाव तेन अविनिभुत्ता हुत्वा जायमानाति अत्थो। सरूपेन आगताति छन्दादयो विय ‘‘ये वा पन तस्मिं समये अञ्ञेपि अत्थि पटिच्चसमुप्पन्ना अरूपिनो धम्मा’’ति एवं येवापनकवसेन अनागन्त्वा ‘‘फस्सो होति, वेदना होती’’तिआदिना (ध॰ स॰ १) सरूपेनेव पाळियं आगता। येवापनाति एवं देसना एतेसन्ति येवापनका। एकूनतिंस धम्माति किच्चभेदं अनामसित्वा केवलं असम्भिन्नधम्मवसेनेव एकेनूना तिंस धम्मा। पाळियं पन चित्तेन सह तिंस धम्मे गहेत्वा तेसं किच्चभेदतो गहणेन छप्पञ्ञास धम्मा वुत्ता। सेय्यथिदन्ति सरूपपुच्छा। फस्सो…पे॰… चित्तुजुकताति यथापुच्छितानं सरूपदस्सनम्। इति-सद्दो परिसमापने, निदस्सने वा। पुन तेत्तिंस होन्तीति सम्बन्धो। तेत्तिंस होन्तीति तेयेव एकूनतिंस धम्माति अधिप्पायो।&lt;br&gt;&#xA;‘‘कदाचि उप्पज्जन्ती’’ति वुत्तं, तं कथं दट्ठब्बन्ति आह ‘‘इमेसू’’तिआदि। करुणामुदितावसेनाति पठमसमन्नाहारतो पट्ठाय गोत्रभुपरियोसानप्पवत्तितकरुणामुदितापरिकम्मवसेन। करुणापुब्बभागोति करुणाय पुब्बभागो, परिकम्मप्पनावसेन पवत्तकरुणाभावनाय अप्पनाकोट्ठासतो पुरिमकोट्ठासो, पठमसमन्नाहारतो पट्ठाय गोत्रभुपरियोसानप्पवत्तपरिकम्मकोट्ठासो हुत्वाति अत्थो। एवं ‘‘मुदितापुब्बभागो’’ति एत्थापि। भाग-सद्दस्स द्रब्यवुत्तिताय तप्पुरिसस्स च उत्तरपदत्थप्पधानताय ‘‘करुणापुब्बभागो’’तिआदिना पुल्लिङ्गेन वुत्तम्। एत-सद्दस्स पन गुणवुत्तिताय गुणविसेसवति वत्तमानो तस्स लिङ्गवसेन परिणमतीति करुणामुदितापेक्खाय ‘‘एता’’ति इत्थिलिङ्गवसेन वुत्तन्ति। न पनेकतो उप्पज्जन्ति, किञ्चरहि विसुं विसुंयेवाति अत्थो। तेनेव हि ‘‘करुणापुब्बभागो वा मुदितापुब्बभागो वा’’ति विकप्पो वुत्तोति। कस्मा पनेता द्वे एकतो नुप्पज्जन्तीति? भिन्नारम्मणत्ता। करुणा हि दुक्खितसत्ते आरब्भ तेसं दुक्खापनयनकामतावसेन पवत्तति, मुदिता सुखितसत्ते आरब्भ तेसं सुखानुमोदनवसेन, तस्मा उभिन्नम्पि भिन्नविसयत्ता न एकस्मिं चित्ते उप्पत्ति सम्भवतीति। मिच्छाकम्मन्तादीहीति आदि-सद्देन मिच्छावाचामिच्छाजीवानं गहणम्। सम्माकम्मन्तादीनि परिपूरेन्तीति सम्माकम्मन्तसम्मावाचासम्माआजीवानि परिपूरेन्ति। को विरतीति तीसु एका विरति उप्पज्जति, सम्माकम्मन्तं पूरेन्ती पठमा, सम्मावाचं पूरेन्ती दुतिया, सम्माआजीवं पूरेन्ती ततिया विरति उप्पज्जतीति अत्थो। करुणामुदिताहि सह न उप्पज्जन्ति तासं पञ्ञत्तारम्मणत्ता, विरतिया च एकन्तपरित्तारम्मणत्ता। अञ्ञमञ्ञेन च न उप्पज्जन्ति अञ्ञमञ्ञस्सपि भिन्नविसयत्ता। मिच्छाकम्मन्तादीनञ्हि आरम्मणानेव यथाक्कमं सम्माकम्मन्तादीनं आरम्मणानि ततो विरतिभावतो। एतेसूति इमेसु पञ्चसु।&lt;br&gt;&#xA;६८. विरतीनम्पि सङ्गहणत्थं ‘‘करुणामुदितादीसू’’ति वत्तब्बे गाथाबन्धसुखत्थं आदि-सद्दलोपवसेन ‘‘करुणामुदितासू’’ति वुत्तम्। एवञ्च कत्वा वुत्तं ‘‘एकेना’’ति, इतरथा ‘‘एकाया’’ति वत्तब्बन्ति।&lt;br&gt;&#xA;६९-७१. किं पनेत्थ कारणं, चतूसु ब्रह्मविहारेसु द्वे इध निद्दिट्ठा, न इतराति चोदेन्तो आह ‘‘कस्मा पना’’तिआदि। उपेक्खा च न उद्धटाति सम्बन्धो। नवहि लोकुत्तरधम्मेहि जनं रञ्जेतीति धम्मराजा। दिट्ठधम्मिकसम्परायिकत्थेहि सदेवकं लोकं अनुसासतीति सत्था। अब्यापादेन मेत्ता गहिता तस्सेव हिताकारप्पवत्तिकाले मेत्ताभावूपगमनतो। तेनेव हेस ‘‘मेत्ता मेत्तायना’’तिआदिना निद्दिट्ठो। तत्रमज्झत्तताय उपेक्खा गहिता तायेव सत्तेसु मज्झत्ताकारप्पवत्ताय उपेक्खाब्रह्मविहारभावतो। आदिच्चेन सह समानगोत्तताय, अरियसावकभावेन वा तस्स भगवतो पुत्तताय आदिच्चो बन्धु इमस्स, आदिच्चस्स वा बन्धूति आदिच्चबन्धु।&lt;br&gt;&#xA;७२. रासिन्ति फस्सपञ्चकादिसत्तरसरासिम्। पठममहाचित्तुप्पादवसेन हि –&lt;br&gt;&#xA;‘‘फस्सो होति, वेदना होति, सञ्ञा होति, चेतना होति, चित्तं होति, वितक्को होति, विचारो होति, पीति होति, सुखं होति, चित्तस्सेकग्गता होति, सद्धिन्द्रियं होति, वीरियिन्द्रियं होति, सतिन्द्रियं होति, समाधिन्द्रियं होति, पञ्ञिन्द्रियं होति, मनिन्द्रियं होति, सोमनस्सिन्द्रियं होति, जीवितिन्द्रियं होति, सम्मादिट्ठि होति, सम्मासङ्कप्पो होति, सम्मावायामो होति, सम्मासति होति, सम्मासमाधि होति, सद्धाबलं होति, वीरियबलं होति, सतिबलं होति , समाधिबलं होति, पञ्ञाबलं होति, हिरिबलं होति, ओत्तप्पबलं होति, अलोभो होति, अदोसो होति, अमोहो होति, अनभिज्झा होति, अब्यापादो होति, सम्मादिट्ठि होति, हिरी होति, ओत्तप्पं होति, कायपस्सद्धि होति, चित्तपस्सद्धि होति, कायलहुता होति, चित्तलहुता होति, कायमुदुता होति, चित्तमुदुता होति, कायकम्मञ्ञता होति, चित्तकम्मञ्ञता होति, कायपागुञ्ञता होति, चित्तपागुञ्ञता होति, कायुजुकता होति, चित्तुजुकता होति, सति होति, सम्पजञ्ञं होति, समथो होति, विपस्सना होति, पग्गाहो होति, अविक्खेपो होती’’ति (ध॰ स॰ १) –&lt;br&gt;&#xA;एवं धम्मुद्धारं करोन्तेन भगवता फस्सादयो तिंस धम्मे छप्पञ्ञास कत्वा फस्सपञ्चकरासि झानपञ्चकरासि इन्द्रियट्ठकरासि मग्गपञ्चकरासि बलसत्तकरासि हेतुत्तिकरासि कम्मपथतिकरासि लोकपालदुकरासि छयुगळदुकरासि उपकारदुकरासि युगनन्धदुकरासि वीरियसमथदुकरासीति सत्तरसन्नं रासीनं वसेन विभागो कतो।&lt;br&gt;&#xA;कथं? एतेसुपि चित्तं ताव फस्सपञ्चकं पत्वा ‘‘चित्तं होती’’ति वुत्तं, इन्द्रियानि पत्वा ‘‘मनिन्द्रिय’’न्ति। वितक्को झानङ्गानि पत्वा ‘‘वितक्को होती’’ति वुत्तो, मग्गङ्गानि पत्वा ‘‘सम्मासङ्कप्पो’’ति। सद्धा इन्द्रियानि पत्वा ‘‘सद्धिन्द्रियं होती’’ति वुत्ता, बलानि पत्वा ‘‘सद्धाबल’’न्ति। हिरी बलानि पत्वा ‘‘हिरिबलं होती’’ति वुत्ता, लोकपालदुकं पत्वा ‘‘हिरी’’ति। ओत्तप्पेपि एसेव नयो। अलोभो मूलं पत्वा ‘‘अलोभो होती’’ति वुत्तो, कम्मपथं पत्वा ‘‘अनभिज्झा’’ति। अदोसो मूलं पत्वा ‘‘अदोसो होती’’ति वुत्तो, कम्मपथं पत्वा ‘‘अब्यापादो’’ति। इमे सत्त द्वीसु ठानेसु विभत्ता। वेदना पन फस्सपञ्चकं पत्वा ‘‘वेदना होती’’ति वुत्ता, झानङ्गानि पत्वा ‘‘सुख’’न्ति, इन्द्रियानि पत्वा ‘‘सोमनस्सिन्द्रिय’’न्ति। एवमयं एको धम्मो तीसु ठानेसु विभत्तो। वीरियं पन इन्द्रियानि पत्वा ‘‘वीरियिन्द्रियं होती’’ति वुत्तं, मग्गङ्गानि पत्वा ‘‘सम्मावायामो’’ति, बलानि पत्वा ‘‘वीरियबल’’न्ति, वीरियसमथं पत्वा ‘‘पग्गाहो’’ति। सतिपि इन्द्रियानि पत्वा ‘‘सतिन्द्रियं होती’’ति वुत्ता, मग्गङ्गानि पत्वा ‘‘सम्मासती’’ति, बलानि पत्वा ‘‘सतिबल’’न्ति, उपकारदुकं पत्वा ‘‘सति होती’’ति । एवं इमे द्वे धम्मा चतूसु ठानेसु विभत्ता। समाधि पन झानङ्गानि पत्वा ‘‘चित्तस्सेकग्गता होती’’ति वुत्तो, इन्द्रियानि पत्वा ‘‘समाधिन्द्रिय’’न्ति, मग्गङ्गानि पत्वा ‘‘सम्मासमाधी’’ति, बलानि पत्वा ‘‘समाधिबल’’न्ति, युगनन्धदुकं पत्वा ‘‘समथो’’ति, वीरियसमथं पत्वा ‘‘अविक्खेपो होती’’ति। एवमयं एको धम्मो छसु ठानेसु विभत्तो। पञ्ञा पन इन्द्रियानि पत्वा ‘‘पञ्ञिन्द्रियं होती’’ति वुत्ता, मग्गङ्गानि पत्वा ‘‘सम्मादिट्ठी’’ति, बलानि पत्वा ‘‘पञ्ञाबल’’न्ति, मूलानि पत्वा ‘‘अमोहो’’ति, कम्मपथं पत्वा ‘‘सम्मादिट्ठी’’ति, उपकारदुकं पत्वा ‘‘सम्पजञ्ञ’’न्ति, युगनन्धदुकं पत्वा ‘‘विपस्सना’’ति। एवमयं एको धम्मो सत्तसु ठानेसु विभत्तोति एवमेते द्वादस धम्मा इन्द्रियादितंतंकिच्चवन्तताय द्विट्ठानिकादिभेदेन सत्तरससु रासीसु विभत्ता। इतरे अट्ठारस किच्चवसेन भेदाभावतो एकट्ठानिकायेवाति इमेसु सत्तरससु रासीसु येवापनकधम्मा एकरासिम्पि न भजन्ति तंतंकिच्चभावतोति कत्वा वुत्तं ‘‘रासिं भजन्ति ना’’ति।&lt;br&gt;&#xA;ननु चेते किञ्चापि सेसरासयो न भजन्ति तेसं सदिसकिच्चसङ्गहवसेन ठितत्ता। फस्सपञ्चकरासि पन खन्धसङ्गहवसेनेव ठपितोति चेतनाय विय नेसं सङ्खारक्खन्धसङ्गहतो तत्थ समवरोधो युत्तोति? तं न, खन्धसङ्गहवसेन ठपितोपि हि फस्सपञ्चकरासि सब्बचित्तसाधारणधम्मे सङ्गहेत्वा ठपितोति छन्दादीनं तिण्णं पकिण्णकवसेन उप्पज्जमानानं सब्बचित्तसाधारणताय अभावतो, मनसिकारस्स च सतिपि सब्बचित्तसाधारणत्ते निप्परियायतो सङ्खारक्खन्धसङ्गहाभावतो न एतेसं फस्सपञ्चकरासिभजनम्पि युत्तन्ति। कस्मा पन मनसिकारस्स निप्परियायतो सङ्खारक्खन्धसङ्गहाभावोति? वुच्चते – ठपेत्वा चेतनं सेसधम्मानं सकसककिच्चेसुपि पराधीनभावेन पवत्तनतो अभिसङ्खरणलक्खणं निप्परियायतो न लब्भति। यदि लभेय्य, चित्तेकग्गताजीवितिन्द्रियानं सब्बचित्तसाधारणत्ता वेदनाविञ्ञाणानि विय तानि फस्सपञ्चके वत्तब्बानि सियुं, न पनेवं वुत्ता, तस्मा ठपेत्वा चेतनं सेसधम्मानं अभिसङ्खरणलक्खणं निप्परियायतो न लब्भतीति न तेसं निप्परियायतो खन्धसङ्गहो लब्भति। चेतनाययेव पन सकिच्चपरकिच्चसाधनवसेन पवत्तनतो निप्परियायतो अभिसङ्खरणलक्खणस्स अत्थिताय खन्धसङ्गहो लब्भतीति। यदि एवं कथं फस्सो फस्सपञ्चके वुत्तोति? ‘‘फस्सपच्चया वेदना (विभ॰ २२५), फुट्ठो वेदेति, फुट्ठो सञ्जानाती’’तिआदिवचनतो (सं॰ नि॰ ४.९३) वेदना सञ्ञा चेतना विञ्ञाणन्ति इमेसं अरूपक्खन्धानं उद्देसट्ठाने ठत्वा तेसं पच्चयस्सपि उद्दिसितुकामताय फस्सो तत्थ वुत्तो । दुब्बलाति सकविसयेपि परायत्तभावेनेव पवत्तनतो दुब्बला। अधिमोक्खो हि समाधिस्स परिब्यत्तभावे परिब्यत्तभावतो समाधायत्तवुत्ति, मनसिकारोपि चेतनाय परिब्यत्तभावतो चेतनायत्तवुत्तीति परायत्ताव ते होन्ति।&lt;br&gt;&#xA;७३. मनसी च कारोति मनसिकारो च। मनसिकारसद्दस्स हि अत्थमत्तसन्दस्सनवसेन गाथाबन्धसुखत्थं असमासनिद्देसो, दीघकरणं, मज्झे च च-सद्दवचनन्ति। तेन मुनिवरेनाति सम्बन्धो।&lt;br&gt;&#xA;७४-८०. पठमाभिनिपातत्ताति आरम्मणे फुसनवसेन पठममेव अभिनिपतनतो। सब्बेपि चेतसिका चित्तायत्ता चित्तकिरियभावेन वुच्चन्तीति ‘‘चित्तस्सा’’ति वुत्तम्। किराति अरुचिसूचनम्। एवं महासंघिकमतं दस्सेत्वा इदानि तमेव वित्थारेतुं ‘‘फुसित्वा पना’’तिआदि वुत्तम्। महासंघिका हि ‘‘पठमं फस्सो आरम्मणं फुसति, अथ तेन फुट्ठं दुतियं वेदना वेदियति, एवं एतेहि फुट्ठवेदितं ततियं सञ्ञा सञ्जानाति, तेहि पन फुट्ठवेदितसञ्ञाते चतुत्थं चेतनाय सम्पयुत्तधम्मे अभिसन्दहती’’तिआदिना वदन्ति। बलवपच्चयत्ताति यथा पासादं पत्वा थम्भा सेसदब्बसम्भारानं बलवपच्चया, एवमेस यस्मा सेससम्पयुत्तानं बलवपच्चयो, तस्माति अत्थो। तस्माति हेतुनिगमनम्।&lt;br&gt;&#xA;सहेव चाति च-सद्दो अट्ठानप्पयुत्तो, सो ‘‘चित्तजान’’न्ति इमस्स अनन्तरं दट्ठब्बो। कस्मा? चित्तानं, चित्तजानञ्च एकुप्पादादिभावेन सहेव पवत्तितोति एवमेत्थ पदसम्बन्धो वेदितब्बो। इदन्ति इदं यथावुत्तविधानं, एवं ‘‘पठमाभिनिपातत्ता’’ति कारणं परिहरित्वा इदानि ‘‘बलवपच्चयत्ता’’ति इदं परिहरन्तो आह ‘‘बलव…पे॰… दिस्सती’’ति। च-सद्दो अवधारणे, नेव दिस्सतीति अत्थो। सेसधम्मानम्पि हि सहजातपच्चयभावस्स साधारणत्ता तस्सेव बलवपच्चयभावे न किञ्चि कारणं दिस्सतीति। यदि सब्बमिदमकारणं, कथञ्चरहि फस्सो पठमं वुत्तोति आह ‘‘देसनाक्कमतो’’तिआदि। ‘‘वेदना होति, फस्सो होति, सञ्ञा होति, फस्सो होति, चेतना होति, फस्सो होति, चित्तं होति, फस्सो होति, वेदना होति, सञ्ञा होति, चेतना होति, वितक्को होती’’तिआदीहि आहरितुम्पि वट्टेय्य, देसनावारेन पन फस्सोव पठमं वुत्तोति वेदितब्बो। यथा चेत्थ, एवं सेसधम्मेसुपि पुब्बापरक्कमो नाम न परियेसितब्बो। वचनत्थलक्खणादीहीति वचनत्थतो च लक्खणादितो च।&lt;br&gt;&#xA;फुसतीति कत्तुनिद्देसो। तत्थ कारणं हेट्ठा वुत्तमेव, फुसन्ति एतेन वाति फस्सो। सम्पयुत्तधम्मा हि आरम्मणे पवत्तमाना तं फुसनलक्खणेन फस्सेन फुसन्ता विय होन्ति, आरम्मणफुसनमत्तं वा फस्सोतिपि साधनत्तयम्पि युज्जतेव। फुसनं लक्खणमेतस्साति फुसनलक्खणो, वेदनाय पच्चयभावट्ठेन आरम्मणफुसनलक्खणोति अत्थो। संघट्टनरसोति मनोद्वारे चित्तारम्मणानं संघट्टनतो संघट्टनकिच्चो। अयञ्हि आरम्मणे अनल्लीयमानोपि रूपं विय चक्खुं, सद्दो विय च सोतं चित्तमारम्मणञ्च घट्टेति। पञ्चद्वारेसु वा वत्थारम्मणसंघट्टनेन सम्पज्जतीति संघट्टनसम्पत्तिको फस्सो ‘‘संघट्टनरसो’’ति वुत्तो। यथा ‘‘द्वे पाणी वज्जेय्यु’’न्तिआदीसु पाणिम्हि घट्टनं तब्बिसेसभूता रूपधम्मा, एवं चित्तस्स आरम्मणे संघट्टनं तब्बिसेसभूतो एको चेतसिकधम्मो दट्ठब्बो। तिण्णं सन्निपातसङ्खातस्स अत्तनो कारणस्स वसेन पवेदितत्ता सन्निपातपच्चुपट्ठानो। ‘‘चक्खुञ्च पटिच्च रूपे च उप्पज्जति चक्खुविञ्ञाणं, तिण्णं सङ्गति फस्सो’’ति (म॰ नि॰ १.२०४, ४००; ३.४२१, ४२५; सं॰ नि २.४.६०; कथा॰ ४६५) हि वचनतो चक्खुरूपविञ्ञाणादीनं तिण्णं सन्निपातवसेन गहेतब्बताय उपट्ठानतो सन्निपातसङ्खातस्स कारणस्स वसेन उपट्ठानमस्साति उपट्ठानट्ठेन पच्चुपट्ठानेन सन्निपातपच्चुपट्ठानता वुत्ता। ‘‘फस्सपच्चया वेदना’’ति (विभ॰ २२५) वचनतो वेदना फलमस्साति वेदनापच्चुपट्ठानो। तज्जसमन्नाहारेन चेव इन्द्रियेन च परिक्खते विसये अनन्तरायेनेव उप्पज्जनतो आपाथगतविसयपदट्ठानो। अयञ्हि तस्स फस्सस्स कारणभूतो तदनुरूपभूतो समन्नाहारोति तज्जसमन्नाहारसङ्खातेन आवज्जनेन चेव चक्खादिइन्द्रियेन च यथाक्कमं आरम्मणकरणतदभिमुखभाववसेन परिक्खते अभिसङ्खाते आपाथगतेयेव विसये एकन्तेन उप्पज्जनतो आपाथगतो विसयो पदट्ठानं आसन्नकारणं इमस्साति आपाथगतविसयपदट्ठानो।&lt;br&gt;&#xA;ननु चायं धम्मो चेतसिको, स्वायं अरूपधम्मो समानो कथं फुसनलक्खणो होतीति अन्तोलीनचोदनं मनसि कत्वा तस्सा सोधनत्थं ‘‘अरूपधम्मोपि समानो’’तिआदि वुत्तम्। तत्थ ‘‘फुसनाकारेनेव पवत्तती’’ति इमिना अरूपस्सापि सतो तस्स धम्मस्स अयं सभावोति दस्सेति। सा च तस्स फुसनाकारप्पवत्ति अम्बिलं अम्बपक्कादिं खादन्तं पस्सन्तस्स परस्स खेळुप्पत्तिपरं बाधियमानं दिस्वा दयालुकस्स सरीरकम्पनं, रुक्खसाखग्गे दुट्ठितं पुरिसं दिस्वा भूमियं ठितस्स पुरिसस्स जङ्घचलनं, पिसाचादिभायितब्बं दिस्वा ऊरुपत्थम्भोति एवमादि विय दट्ठब्बा। सोति सो यथावुत्तलक्खणादिको फस्सो।&lt;br&gt;&#xA;सुन्दरन्ति सुखवेदनासम्पयुत्तत्ता पसत्थम्। मनोति विञ्ञाणम्। सुमनस्स भावोति सुमनसङ्खातस्स विञ्ञाणस्स भावो। य्वायं सद्दप्पवत्तिनिबन्धनो अत्थो, सो सोमनस्सम्। सोमनस्सवेदनासम्पयुत्तत्ता हि सुमन-सद्दो तस्मिं विञ्ञाणे पवत्तति। वेदेन अनुभवनाकारेन अयितं पवत्तं वेदयितं, तं लक्खणमस्साति वेदयितलक्खणा। इट्ठस्स इट्ठाकारतोव अनुभवनं किच्चमस्साति इट्ठाकारानुभवनरसा। सा हि सभावतो इट्ठमारम्मणं इट्ठवसेन, इतरञ्च इट्ठाकारेनेव अनुभवति, तत्थ इट्ठाकारानुभवनं कुसलाकुसलचित्तसम्पयुत्तवेदनाय लब्भति तस्सा अनिट्ठस्सपि कप्पनावसेन इट्ठाकारेन गहणतो, सभावतो पन इट्ठानुभवनं अब्याकतचित्तसम्पयुत्तायपि लब्भति तस्सा विपल्लासग्गाहाभावतो। ‘‘राजा विय सुभोजनरस’’न्ति इमिना इमं दीपेति – फस्सस्स फुसनमत्तमेव होति, सञ्ञाय सञ्जाननमत्तमेव, चेतनाय सञ्चेतनामत्तमेव, विञ्ञाणस्स विजाननमत्तमेव, एकंसतो पन इस्सरवताय सामिभावेन वेदनाव आरम्मणरसं अनुभवति, राजा विय सूदकारेन सम्पादितसुभोजनरसन्ति। अस्सादीयतीति अस्सादो, सुखवेदना। तेनाह भगवा – ‘‘यं, भिक्खवे, पञ्चुपादानक्खन्धे पटिच्च उप्पज्जति सुखं सोमनस्सं, अयं वुच्चति, भिक्खवे, पञ्चुपादानक्खन्धेसु अस्सादो’’ति। चेतोसन्निस्सितत्ता चेतसि भवो अस्सादोति चेतसिकअस्सादो, तथा पच्चुपट्ठातीति चेतसिकअस्सादपच्चुपट्ठाना। पस्सद्धकायो सुखं वेदियतीति आह ‘‘पस्सद्धिपदट्ठाना’’ति। इदं पन निरामिससोमनस्सवसेन वेदितब्बम्।&lt;br&gt;&#xA;नीलादिभेदस्स आरम्मणस्स सञ्जाननं तमेव सञ्ञं कत्वा जाननं लक्खणं एतस्साति सञ्जाननलक्खणा। पच्चाभिञ्ञाणकरणरसाति पति अभिञ्ञायति एतेनाति पच्चाभिञ्ञाणं, तदेवेतन्ति पुन पच्चाभिञ्ञाणनिमित्तं सण्ठानादिको आकारो, तस्स करणरसो किच्चमस्साति पच्चाभिञ्ञाणकरणरसा। सा हि उप्पज्जमाना पच्छा सञ्जाननस्स कारणभूतं सण्ठानादिकं आकारं गहेत्वा उप्पज्जतीति। इदञ्च निमित्तकारिकाय निमित्तेन सञ्जानन्तिया च सब्बाय समानसञ्ञाय योजेतब्बम्। निमित्तेन सञ्जानन्तीपि हि पुन अपराय सञ्ञाय च सञ्जाननस्स निमित्तं करोतीति। तञ्च कुसलाकुसलकिरियाजवनसञ्ञं धुरं कत्वा वेदितब्बम्। तं पनेतं अभिञ्ञाणकरणं कथं दट्ठब्बन्ति आह ‘‘वड्ढकिस्स अभिञ्ञाणकरणमिवा’’ति। यथा वड्ढकिस्स दारूसु ‘‘इदं उद्धं, इदं अधो’’ति एवं पच्छा सञ्जाननपच्चयभूतस्स सञ्ञाणस्स करणं, एवमस्सा पुन सञ्जाननपच्चयनिमित्तकरणन्ति वुत्तं होति। हत्थिदस्सकअन्धो विय ‘‘इदमेव सच्च’’न्ति सञ्ञाय यथागहितनिमित्तवसेन अभिनिवेसकरणतो यथा…पे॰… पच्चुपट्ठाना। एतेन सञ्ञाय आकारग्गहणं कत्वा ठितस्स दिट्ठिआदीनं उप्पज्जनतो अकुसलसञ्ञाय अनुरूपवसेन फलपच्चुपट्ठानं दस्सितं होति। अथ वा अभिनिवेसकरणन्ति ‘‘इदमेव सच्च’’न्ति सञ्ञाभिनिवेसमत्तमेव, तस्मा उपपरिक्खाभावेन यथागहितनिमित्तवसेन अभिनिवेसाकारेन उपट्ठानतो आकारपच्चुपट्ठानं वुत्तम्। तिणपुरिसकेसु मिगपोतकानं ‘‘पुरिसा’’ति उप्पन्नसञ्ञा विय अविकप्पसभावत्ता यथाउपट्ठितविसयपदट्ठाना। एत्थ च ञाणविप्पयुत्तसञ्ञाय आकारग्गहणवसेन उप्पज्जनकाले चित्तं अब्बोहारिकं सञ्ञानुगतिकं होति। ञाणसम्पयुत्ते चित्ते पन ससम्भारपथविया अनुगता सेसधातुयो विय सञ्ञाचित्तञ्च अब्बोहारिकं ञाणानुगतिकं होति।&lt;br&gt;&#xA;अभिसन्दहतीति पबन्धति पवत्तेति, ‘‘गण्हथ गण्हथा’’ति वदन्ती विय सम्पयुत्तधम्मे आरम्मणे पयोजेति, सकसककिच्चे च पट्ठपेतीति अत्थो। चेतयितलक्खणाति निद्दोक्कन्तस्स पबुद्धक्खणे सम्भमप्पवत्ति विय चेतसो उस्साहताव लक्खणा। अथ वा ‘‘अभिसन्दहती’’ति वुत्तत्ता पयोजनलक्खणात्वेव अत्थो। आयूहनरसाति चेतसिकइरियनरसा, पयोगरसाति वुत्तं होति। कुसलाकुसलकिरियाजवनसम्पयुत्ताययेव पनेतं लब्भति। संविदहनपच्चुपट्ठानाति ‘‘त्वं इदं करोही’’ति विचारेन्ती विय होतीति विचारणपच्चुपट्ठाना। एताय हि पवत्तमानाय सब्बेपि सम्पयुत्तधम्मा यथा सकिच्चपसुता होन्ति, तेनेव हेसा सकिच्चपरकिच्चसाधिका वुत्ता। जेट्ठसिस्सो परे सज्झायने उय्योजेन्तो सयम्पि सज्झायति। तस्मिञ्हि सज्झायितुं आरद्धे सेससिस्सापि सज्झायन्ति। महावड्ढकिस्मिम्पि वड्ढकिकम्मं कातुं आरद्धे इतरेपि करोन्ति येवाति आह ‘‘जेट्ठसिस्समहावड्ढकिआदयो विया’’ति। आदि-सद्देन जेट्ठन्तेवासिकादीनं गहणम्।&lt;br&gt;&#xA;यथापच्चयं पवत्तमानानं धम्मानं नत्थि काचि वसवत्तिताति वसवत्तिभावनिवारणत्थं ‘‘वितक्कनं वितक्को’’ति वुत्तम्। ऊहनं आरम्मणस्स परिकप्पनं, तस्मिं अभिनिरोपनन्ति वा वुत्तं होति। यस्मा चित्तं वितक्कबलेन आरम्मणं अभिरुळ्हं विय होति, तस्मा वुत्तं ‘‘आरम्मणे चित्तस्स अभिनिरोपनलक्खणो’’ति। यथा हि कोचि गामवासी पुरिसो राजवल्लभं, तंसम्बन्धिनं मित्तं वा निस्साय राजगेहं आरोहति अनुपविसति, एवं वितक्कं निस्साय चित्तं आरम्मणं आरोहति। यदि एवं कथं अवितक्कचित्तं आरम्मणं आरोहति, न हि द्विपञ्चविञ्ञाणदुतियज्झानादिके वितक्को उपलब्भति, यस्स बलेन तं आरम्मणं आरोहति, तस्मा सभावतो भावनाबलेन तत्थ अनुप्पज्जनको? सच्चं, तम्पि वितक्कबलेन आरोहति। यथा हि सो पुरिसो परिचयेन तेन विनापि निरासङ्को राजगेहं पविसति, एवं परिचयेन वितक्केन विनापि अवितक्कचित्तं आरम्मणं आरोहति। परिचयोति चेत्थ सन्ताने अभिण्हं पवत्तचित्तभावनासङ्खातो परिचयो। वितक्कस्स हि सन्ताने अभिण्हं पवत्तस्स वसेन चित्तस्स आरम्मणाभिरोहनं चिरपरिचितं, तेन तं चित्तं कदाचि वितक्केन विनापि तत्थ वत्ततेव। यथा तं ञाणसहितं हुत्वा सम्मसनवसेन चिरपरिचितं कदाचि ञाणरहितम्पि सम्मसनवसेन पवत्तति, यथा वा किलेससहितं हुत्वा पवत्तं सब्बसो किलेसरहितम्पि परिचयेन किलेसवासनावसेन पवत्तति, एवंसम्पदमिदं दट्ठब्बम्।&lt;br&gt;&#xA;अथ वा द्विपञ्चविञ्ञाणं अवितक्कम्पि वत्थारम्मणघट्टनस्स बलवताय, दुतियज्झानादीनि च हेट्ठिमहेट्ठिमभावनाय बलवताय आरम्मणं आरोहतीति। आदितो, अभिमुखं वा हननं पहरणमत्तं आहननं, परितो, परिवत्तेत्वा वा हननं विसेसेन पहरणं परियाहननं, तं किच्चमस्साति आहननपरियाहननरसो। तथा हि तेन योगावचरो आरम्मणं वितक्काहतं वितक्कपरियाहतं करोतीति वुच्चति। आनयनं चित्तस्स आरम्मणे उपनयनं, आकड्ढनं वा, तथा हुत्वा पच्चुपट्ठानमस्साति आनयनपच्चुपट्ठानो।&lt;br&gt;&#xA;तेनाति तेन विचारेन करणभूतेन, हेतुभूतेन वा चित्तं आरम्मणे विचरति अनुविचरति, अविचारचित्तस्स पन अवितक्कचित्ते वुत्तानुसारेन पवत्ति वेदितब्बा। विचरणं अनुसञ्चरणं अनुपरिगमनम्। स्वायं विसेसो सन्तानम्हि लब्भमानो जवनसन्ताने पाकटो होतीति दट्ठब्बो। एस नयो सेसेसुपि। आरम्मणस्स अनुमज्जनं अनुमसनं परिमज्जनमस्स लक्खणन्ति आरम्मणानुमज्जनलक्खणो। तथा हि विचारो परिमज्जनहत्थो विय, संसरणहत्थो वियाति वुच्चति। तत्थाति आरम्मणे। सहजातानं अनुयोजनं आरम्मणे अनुविचरणसङ्खातअनुमज्जनवसेन वेदितब्बम्। धम्मानञ्हि सभावविनिमुत्ता काचि किरिया नाम नत्थि। तथागहेतब्बाकारो बोधनेय्यजनानुरोधेन परमत्थतो एकसभावोपि सभावधम्मो परियायवचनेहि विसयसमारोपितरूपेहि बहूहि पकारेहि पकासीयति। एवञ्हि सो सुट्ठु पकासितो होतीति। अनुपबन्धपच्चुपट्ठानोति आरम्मणे चित्तस्स अविच्छिन्नस्स विय पवत्तिपच्चुपट्ठानो। तथा हि सो अनुसन्धानताति निद्दिट्ठो।&lt;br&gt;&#xA;एत्थ च विचारतो ओळारिकट्ठेन तस्सेव पुब्बङ्गमट्ठेन पठमघण्टाभिरवो विय चेतसो पठमाभिनिपातो वितक्को, अनुरवो विय अनुसञ्चरणं विचारो। यथा हि घण्टाभिघातजो पठमाभिरवो अनुरवतो ओळारिको, पुब्बङ्गमो च होति, एवं आरम्मणाभिरोपनट्ठेन वितक्को ओळारिको, पुब्बङ्गमो विय च होति। ततो सुखुमट्ठेन अनुमज्जनसभावेन च घण्टानुरवो विय अनुपबन्धो विचारो। विप्फारवा चेत्थ वितक्को चित्तस्स पठमुप्पत्तिकाले चित्तस्स परिप्फन्दनभूतो आकासे उप्पतितुकामस्स सकुणस्स पक्खविक्खेपो विय, पदुमाभिमुखपातो विय च गन्धानुबन्धचेतसो भमरस्स। सन्तवुत्ति विचारो चित्तस्स नातिपरिप्फन्दनभावो, आकासे उप्पतितस्स सकुणस्स पक्खप्पसारणं विय, पदुमस्स उपरिभागे परिब्भमनं विय च पदुमाभिमुखपतितस्स भमरस्स। आगमट्ठकथायं पन विपरियायेन आगतम्। तथा च वुत्तं दुकनिपातट्ठकथायं –&lt;br&gt;&#xA;‘‘आकासे गच्छतो महासकुणस्स उभोहि पक्खेहि वातं गहेत्वा पक्खे सन्निसीदापेत्वा गमनं विय आरम्मणे चेतसो अभिनिरोपनभावेन पवत्तो वितक्को, वातग्गहणत्थं पक्खे फन्दापयमानस्स गमनं विय अनुमज्जनभावेन पवत्तो विचारो’’ति।&lt;br&gt;&#xA;तम्पि अनुपबन्धेन पवत्तियं युज्जति। तथा हि उपचारे, अप्पनायं वा सन्तानेन पवत्तियं वितक्को निच्चलो हुत्वा आरम्मणं अनुपविसित्वा विय पवत्तति, न पठमाभिनिपाते विय पाकटो होतीति।&lt;br&gt;&#xA;पिनयतीति कायचित्तं अप्पेति, वड्ढेति वा। सम्पियायनलक्खणाति आरम्मणं कल्लतो गहणलक्खणा। पीणनरसाति कायचित्तानं परिब्रूहनकिच्चा। फरणरसाति पणीतरूपेहि कायस्स ब्यापनरसा, अत्तना सम्पयुत्तचित्तसमुट्ठानेहि रूपेहि सकलरूपकायब्यापनं करोतीति वुत्तं होति। न हि अञ्ञथा इमिस्सा फरणं होति, धम्मानं अब्यापारताय केसग्गमत्तम्पि सङ्कमनाभावतो। उदग्गभावो ओदग्यम्।&lt;br&gt;&#xA;एकं आरम्मणं अग्गमेतस्साति एकग्गं, चित्तं, येन पन धम्मेन योगतो तं एकग्गं नाम होति, सो एकग्गभावो। सो पन चित्तस्सेव होति, न यस्स कस्सचीति आह ‘‘चित्तस्स एकग्गभावो’’ति, निवाते दीपसिखाय ठिति विय चित्तस्स ठितीति वुत्तं होति। विसारस्स ब्यग्गभावस्स पटिपक्खो सभावो अविसारो, न विसाराभावमत्तं, तं इमस्स लक्खणन्ति आह ‘‘अविसारलक्खणो’’ति। अविक्खेपो सम्पयुत्तधम्मानं अविक्खित्तता, अविसाराविक्खेपानं समाधानभावतो अत्थतो विसेसाभावेपि समुखेन, सम्पयुत्तमुखेन च उभयं वुत्तन्ति दट्ठब्बम्। अवूपसमलक्खणस्स विक्खेपस्स पटिपक्खताय चित्तस्स उपसमनाकारेन पच्चुपट्ठातीति उपसमपच्चुपट्ठानो। विसेसतोति येभुय्येन। सुखविरहितोपि हि अत्थि समाधीति सो येभुय्येन सुखपदट्ठानो होति। अथ वा विसेसतोति अतिसयेन। ‘‘सुखिनो चित्तं समाधियती’’ति (अ॰ नि॰ ११.११) वचनतो हि सुखं समाधिस्स विसेसकारणं सुखविरहितस्सपि तदुपनिस्सयेनेव समिज्झनतो।&lt;br&gt;&#xA;सद्दहन्ति एतायाति कम्मफलादिसद्दहनकिरियाय पवत्तमानानं धम्मानं तत्थ आधिपच्चभावेन सद्धाय पच्चयतं दस्सेति। तस्सा हि धम्मानं तथा पच्चयभावे सति तंसमङ्गिपुग्गलो ‘‘सद्दहती’’ति वोहरीयति। सद्दहनं सद्धेय्यवत्थुनो पत्तियायनं, तं लक्खणमेतिस्साति सद्दहनलक्खणा। कालुसियमलं विधमेत्वा सम्पयुत्तानं, पुग्गलस्सेव वा पसादं अनाविलभावकारणं किच्चमेतिस्साति पसादनरसा। यथा कथं वियाति आह ‘‘उदकप्पसादकमणि विया’’ति। अकालुसियपच्चुपट्ठानाति अनाविलभावपच्चुपट्ठाना। रतनत्तयं कम्मं कम्मफलञ्च सद्धेय्यवत्थु, तं इमिस्सा आसन्नकारणन्ति सद्धेय्यवत्थुपदट्ठाना। न हि सद्धाय अवत्थुभूतेसु तित्थियादीसु सा उप्पज्जति। सा पनायं कुसलधम्मानं आदाने हत्थो विय, सब्बसम्पत्तिसम्पदाने वित्तं विय, अमतकसिफलफलने बीजं विय च दट्ठब्बा। ‘‘सद्धाहत्थो, महानाम, अरियसावको, सद्धीध वित्तं पुरिसस्स सेट्ठं (सं॰ नि॰ १.२४६; सु॰ नि॰ १८४), सद्धा बीजं तपो वुट्ठी’’तिआदिवचनञ्हेत्थ (सं॰ नि॰ १.१९७; सु॰ नि॰ ७७) साधकम्।&lt;br&gt;&#xA;सरन्ति २३७ एतायाति सरणकिरियाय पवत्तमानानं धम्मानं तत्थ आधिपच्चभावेन सतिया पच्चयतं दस्सेति। तस्सा हि धम्मानं तथा पच्चयभावे सति तंसमङ्गिपुग्गलो ‘‘सरती’’ति वोहरीयति। उदके अलाबु विय पिलवित्वा गन्तुं अदत्वा पासाणस्स विय निच्चलस्स आरम्मणस्स ठपनं असम्मुट्ठताकरणं अपिलापनं, तं लक्खणमस्साति अपिलापनलक्खणा। सा हि आरम्मणे दळ्हं पतिट्ठितत्ता एसिका विय वुच्चति। सम्मोसपच्चनीककिच्चं असम्मोसरसो, न सम्मोसाभावमत्तम्। ‘‘सतारक्खेन चेतसा विहरती’’ति (अ॰ नि॰ १०.२०) वुत्तत्ता चेतोगुणरतनहारकानं किलेसचोरानं निवारणतो आह ‘‘आरक्खपच्चुपट्ठाना’’ति। तथा हेसा चक्खुद्वारादिरक्खनतो दोवारिको वियाति वुच्चति। पठमं सञ्ञाय थिरुप्पन्नभावे पच्छा सतिया पतिट्ठानभावतो आह ‘‘थिरसञ्ञापदट्ठाना’’ति। अथ सतिसञ्ञानं किं नानाकरणन्ति? सञ्ञा ताव पठमं अग्गहितनिमित्तं सञ्जानाति, गहितनिमित्ते पुन पच्चाभिञ्ञाणपच्चयनिमित्तं करोति, पठमं अग्गहिते पन सञ्ञाकिच्चं अप्पधानं होति, सति पन पठमं अग्गहितनिमित्तम्पि सरति गहितनिमित्तम्पि, गहितनिमित्ते पन सतिकिच्चं गुणभूतं होतीति इदमेव तासं नानत्तम्।&lt;br&gt;&#xA;वीरभावोति येन वीरियेन वीरो नाम होति, सो धम्मो। वीरानं वा कम्मन्ति येन कम्मेन वीरो नाम होति, तं वीरानं कम्मं नाम। वीरियं पनस्स साधकभावतो तथा वुत्तम्। धम्मविनिमुत्तं वा किञ्चि कम्मं नत्थीति वीरियमेव कम्मभावेन वुत्तन्ति दट्ठब्बम्। विधिना ईरेतब्बं पवत्तेतब्बन्ति वा वीरियम्। उस्साहो तं तं किच्चं समारम्भो, परक्कमो वा। उपत्थम्भनं पन सम्पयुत्तधम्मानं कोसज्जपक्खे पतितुं अदत्वा धारणं अनुबलप्पदानम्। सम्पयुत्तधम्मानं संसीदनभावनिवारको धम्मो, न संसीदनाभावमत्तं, असंसीदनभावेन पच्चुपट्ठातीति असंसीदनभावपच्चुपट्ठानम्। ‘‘संविग्गो योनिसो पदहती’’ति (अ॰ नि॰ ४.११३) वचनतो संवेगपदट्ठानम्। संवेगोति चेत्थ संवेगमयं ञाणम्। असंवेगपुब्बिकाय पन कुसलकिरियाय वीरियारम्भवत्थुपदट्ठानम्। तत्थ वीरियारम्भवत्थूनि नाम –&lt;br&gt;&#xA;‘‘मग्गो गन्तब्बो होति, मग्गो गतो। कम्मं कातब्बं होति, कम्मं कतम्। अप्पमत्तको आबाधो उप्पन्नो होति, गिलाना वुट्ठितो होति, अचिरवुट्ठितो गेलञ्ञा। गामं वा निगमं वा पिण्डाय चरन्तो न लभति, लूखस्स वा पणीतस्स वा भोजनस्स यावदत्थं पारिपूरिं लभति…पे॰… पारिपूरि’’न्ति –&lt;br&gt;&#xA;एवं वुत्तानि एतानि अनुरूपपच्चवेक्खणसहितानि अट्ठ वीरियारम्भवत्थूनि, तम्मूलकानि वा पच्चवेक्खणानि। एत्थ च वितक्को सम्पयुत्तधम्मे आरम्मणं आरोपेति। चेतना ते तंतंकिच्चेसु नियोजेति। वीरियं पन ते संसीदितुं अदत्वा उस्साहेतीति अयं वितक्कचेतनावीरियानं विसेसो।&lt;br&gt;&#xA;विजाननलक्खणाति विसेसेन जाननलक्खणा, यथासभावपटिवेधलक्खणाति अत्थो। विसयस्स आरम्मणस्स ओभासनं पकासनं तप्पटिच्छादकसम्मोहन्धकारस्स विधमनतोति विसयोभासनं, तं किच्चमस्साति विसयोभासनरसा। कत्थचि विसये असम्मुय्हनाकारेन सम्मोहपटिपक्खताय वा पच्चुपट्ठानतो सम्मोहाभावस्स पच्चुपट्ठानतो वा असम्मोहपच्चुपट्ठाना।&lt;br&gt;&#xA;अत्तना अनुपालेतब्बानं सहजातधम्मानं अनुपालनं जीवितस्स ब्यापारो, तञ्च तेसं जीवनन्ति तं तस्स कारणभावं पुरक्खत्वा वुत्तं ‘‘जीवन्ति तेना’’ति। रूपारूपजीवितिन्द्रियस्स अनुरूपतो लक्खणादिकं दस्सेतुं ‘‘अत्तना अविनिभुत्तान’’न्ति वुत्तम्। ‘‘सम्पयुत्तान’’न्ति हि वुच्चमाने रूपधम्मानं सम्पयोगाभावतो रूपजीवितिन्द्रियस्स सङ्गहो न सिया। ‘‘अविनिभुत्तान’’न्ति पन वुत्तत्ता यानि अविनिब्भोगरूपानि रूपजीवितिन्द्रियेन सद्धिं अविनिभुत्तानि अविसंसट्ठानि। ये च अरूपधम्मा अरूपजीवितिन्द्रियेन सम्पयुत्ता, तेसं सब्बेसं सङ्गहो होतीति। पवत्तनरसन्ति उप्पादतो याव भङ्गा अनुपालनतो अन्तरा अनिवत्तनसभावसाधनेन तेसं पवत्तनकिच्चम्। केचि पन ‘‘रूपजीवितिन्द्रियं तेसं ठितिक्खणतो पट्ठाय, अरूपजीवितिन्द्रियं उप्पादतो पट्ठाय पवत्तिया पच्चयो’’ति वदन्ति, तं न युत्तम्। पट्ठाने हि ‘‘अब्याकतं धम्मं पटिच्च असञ्ञसत्तानं एकं महाभूतं पटिच्च इन्द्रियपच्चयं कम्मपच्चयसदिस’’न्ति असञ्ञसत्तानं इन्द्रियपच्चयो कम्मपच्चयसदिसं कत्वा वुत्तो, तस्मा रूपजीवितिन्द्रियम्पि उप्पादतो पट्ठाय पच्चयो होतीति दट्ठब्बम्। उप्पादतो याव भङ्गा ठपनतो ठपनपच्चुपट्ठानम्। अनुपालनवसेन यापयितब्बा पवत्तेतब्बा धम्मा पदट्ठानमस्साति यापयितब्बधम्मपदट्ठानम्। यदि एवं तेसं अनुपालनादिसाधकं, कथं तेसं निरोधो होति। एवञ्हि सब्बकालं ठातब्बन्ति आह ‘‘सन्तेपि चा’’तिआदि। अनुपालनलक्खणादिम्हीति आदि-सद्देन पवत्तनरसादिमेव सङ्गण्हाति। अत्थिक्खणेयेवाति अत्तना अनुपालेतब्बानं, अत्तनो वा अत्थिक्खणेयेव। उदकन्ति तळाकगतजलं, दण्डगतजलं वा । तत्थ तळाकगतउदकस्स गहणे अत्तना अनुपालेतब्बधम्मानं अत्थिक्खणे अनुपालनं साधितं होति, दण्डगतजलस्स पन गहणे अत्तनो अत्थिक्खणे अनुपालनम्। अत्तना अनुप्पादितधम्मे कथं पालेतीति आह ‘‘धाति विय कुमार’’न्ति। यदि सेसधम्मानं पवत्तिकारणेन केनचि भवितब्बं, जीवितस्स पन किं पवत्तिकारणन्ति आह ‘‘सयं…पे॰… पवत्तती’’ति। यथा कथं वियाति आह ‘‘नियामको विया’’ति। सोपि अत्तना पवत्तितनावासम्बन्धेन पवत्तति। यदि धम्मानं पवत्ति जीवितिन्द्रियपटिबद्धं, भङ्गतो उद्धम्पि किं पन पवत्तेतीति आह ‘‘न भङ्गतो उद्ध’’न्ति। कस्माति आह ‘‘अत्तनो च पवत्तेतब्बानञ्च अभावा’’ति। भङ्गक्खणे पन कथन्ति आह ‘‘न भङ्गक्खणे ठपेती’’ति।&lt;br&gt;&#xA;यस्मा पन लोभपटिपक्खो अलोभो होति, ये धम्मा तेन सम्पयुत्ता, तंसमङ्गिनो वा सत्ता, ते न लुब्भन्ति, सयम्पि कदाचि न लुब्भतेव, अत्थतो वा अलुब्भनाकारो एव च सो होति, तस्मा वुत्तं ‘‘न लुब्भन्ति तेना’’तिआदि। एस नयो ‘‘न दुस्सन्ति तेना’’तिआदीसुपि। अलग्गभावो आरम्मणं निस्साय पवत्तन्तस्सपि तत्थ अनासत्तता। तेनाह ‘‘कमलदले जलबिन्दु विया’’ति। अपरिग्गहो कस्सचि वत्थुनो ममत्तवसेन असङ्गहो। मुत्तभिक्खु वियाति खीणासवभिक्खु विय। सो हि मुत्तरागत्ता कत्थचि ममायनरहितो होति। अनल्लीनो भावो अधिप्पायो एतस्साति अनल्लीनभावो। एवञ्हि ‘‘असुचिम्हि पतितपुरिसो विया’’ति उपमाय समेति। यथा हि तस्स पुरिसस्स सतिपि कायेन अल्लीयने भावो अनल्लीनो, एवं अलोभोपि आरम्मणकरणवसेन गहितेपि आरम्मणे अलग्गभावेन अनल्लीनभावो अनल्लीनाकारोयेव पवत्तति। एवंसभावो हि सो धम्मोति।&lt;br&gt;&#xA;चण्डिकस्स भावो चण्डिक्कं, फरुसभावो, अत्थतो पन कोपोयेव, तप्पटिपक्खो अफरुसभावो अचण्डिक्कम्। अविरोधो अविग्गहो अप्पटिपक्खो सभावो। आघातविनयनरसोति एत्थ आघातो नाम परस्स अत्तानं, अत्तनो परं उद्दिस्स, परस्सेव च परं उद्दिस्स पवत्तो उपनाहो बलवकोपो। तस्स विनयनरसो अपनयनरसो। सोम्मभावो मज्जनवसेन हिलादनियता सीतलभावो। तेनाह ‘‘पुण्णचन्दो विया’’ति।&lt;br&gt;&#xA;कायदुच्चरीतादीहीति हेतुम्हि करणवचनम्। हिरीयति लज्जनाकारेन जिगुच्छियति। तेहियेवाति कायदुच्चरितादीहियेव। ओत्तप्पतीति उब्बिज्जति। हिरी पापे गूथे विय पस्सन्ती जिगुच्छतीति आह ‘‘पापतो जिगुच्छनलक्खणा हिरी’’ति। ओत्तप्पं ते उण्हं विय पस्सन्तं ततो उत्तसतीति वुत्तं ‘‘उत्तासलक्खणं ओत्तप्प’’न्ति। उभोपि पापानं अकरणरसाति लज्जनाकारेन पापानं अकरणरसा हिरी, उत्तासाकारेन ओत्तप्पम्। पापतो सङ्कोचनपच्चुपट्ठानाति वुत्तप्पकारेनेव पापतो सङ्कोचनाकारेन पच्चुपट्ठाना। अत्तगारवपरगारवपदट्ठानाति अत्तगारवपदट्ठाना हिरी अज्झत्तसमुट्ठानताय, अत्ताधिपतिताय च। परगारवपदट्ठानं ओत्तप्पं बहिद्धासमुट्ठानताय, लोकाधिपतिताय च। अत्तानञ्हि गरुं कत्वा हिरिया पापं पजहति कुलवधू विय। परं गरुं कत्वा ओत्तप्पेन पापं पजहति वेसिया विय। अज्झत्तसमुट्ठानादिता च नेसं तत्थ तत्थ पाकटभावेन वेदितब्बा, न पन तेसं कदाचि अञ्ञमञ्ञवियोगतो। न हि लज्जनं निब्भयं वा पापभयं वा अलज्जनं अत्थीति। हिरिया बलवभावे पन ओत्तप्पं अब्बोहारिकं होति, ओत्तप्पस्स बलवभावे हिरी अब्बोहारिका। इमे च द्वे धम्मा ‘‘लोकपाला’’ति वुच्चन्ति। यथाह –&lt;br&gt;&#xA;‘‘द्वेमे, भिक्खवे, सुक्का धम्मा लोकं पालेन्ति। कतमे द्वे? हिरी च ओत्तप्पञ्च, इमे खो, भिक्खवे, द्वे सुक्का धम्मा लोकं न पालेय्युं, नयिध पञ्ञायेथ ‘माता’ति वा ‘मातुच्छा’ति वा ‘मातुलानी’ति वा’’तिआदि (अ॰ नि॰ २.९)।&lt;br&gt;&#xA;पस्सम्भनं दरथवूपसमो, काय-सद्दो समूहवचनो। सो चेत्थ वेदनादिक्खन्धत्तयम्। वत्तिच्छावसेन हि सद्दो विसिट्ठवुत्ति होतीति आह ‘‘कायोति चेत्था’’तिआदि। वेदनादयोति वेदनाक्खन्धो सञ्ञाक्खन्धो सङ्खारक्खन्धोति तयो खन्धा। तथा च वुत्तं तत्थ ‘‘कतमा तस्मिं समये कायपस्सद्धि होति, या तस्मिं समये वेदनाक्खन्धस्सा’’तिआदि (ध॰ स॰ ४०)। दरथो सारम्भो दोमनस्सपच्चयानं उद्धच्चादीनं किलेसानं, तथा पवत्तानं वा चतुन्नं खन्धानमेतं अधिवचनम्। तस्स वूपसमं लक्खणमस्साति कायचित्तदरथवूपसमलक्खणा। कायचित्त…पे॰… रसाति यथावुत्तानमेव पटिपक्खधम्मानं अभिभवनरसा। दरथनिम्मद्दनेन परिळाहपरिप्फन्दनविरहितो सीतिभावो अपरिप्फन्दनसीतिभावो। अवूपसमो परिप्फन्दनं असन्तवुत्तिता। उद्धच्चादिकिलेसाति उद्धच्चप्पधाना उद्धच्चाधिकचित्तुप्पादसम्पयुत्ता किलेसा। तेपि हि उद्धच्चवसेन अवूपसमकरा। उद्धच्चं वा आदिं कत्वा सब्बेयेव किलेसा उद्धच्चादिकिलेसा। एवं सेसेसुपि।&lt;br&gt;&#xA;गरुभावो दन्धता, थिनमिद्धाधिकानं तथा पवत्तानं वा चतुन्नं खन्धानमेतं अधिवचनम्। दन्धताय पटिपक्खो अदन्धता अगरुभावो।&lt;br&gt;&#xA;थद्धभावो थम्भो। दिट्ठिमानाधिकानं, तप्पधानानं वा चतुन्नं खन्धानं एतं नामम्। थद्धभावनिम्मद्दनतोयेव कत्थचि आरम्मणे अप्पटिहताकारेन पच्चुपट्ठन्ति, सम्पयुत्तानं वा तत्थ अप्पटिघातं पच्चुपट्ठापेन्तीति अप्पटिघातपच्चुपट्ठाना।&lt;br&gt;&#xA;कम्मनि साधु कम्मञ्ञं, न कम्मञ्ञं अकम्मञ्ञं, तस्स भावो अकम्मञ्ञभावो, दानसीलादिपुञ्ञकिरियाय असमत्थता। अत्थतो कामच्छन्दादिसंकिलेसधम्मा, तप्पधाना वा चत्तारो अकुसलक्खन्धा। अकम्मञ्ञभावनिम्मद्दनेनेव सम्पन्नाकारेन आरम्मणस्स गहणं आरम्मणकरणसम्पत्ति। वुत्तावसेसा कामच्छन्दादयो, तदेकट्ठा च संकिलेसधम्मा सेसनीवरणादयो। इमा पन द्वे विनिबन्धनिम्मद्दनेन पसादनीयवत्थूसु पसादावहा, हितकिरियासु विनियोगक्खमभावावहा सुवण्णविसुद्धि वियाति दट्ठब्बा।&lt;br&gt;&#xA;गेलञ्ञं अस्सद्धियादयो, तदेकट्ठा च पापधम्मा, तप्पटिपक्खो अगेलञ्ञभावो लक्खणं एतासन्ति अगेलञ्ञभावलक्खणा। गेलञ्ञनिम्मद्दनेनेव नत्थि एतासं आदीनवो दोसो उपद्दवो वा, न वा एता आदीनं कपणं वन्ति पवत्तन्तीति निरादीनवा, तेनाकारेन पच्चुपट्ठन्ति, तं वा सम्पयुत्तेसु पच्चुपट्ठापेन्तीति निरादीनवपच्चुपट्ठाना।&lt;br&gt;&#xA;कायसम्बन्धी, चित्तसम्बन्धी च उजुभावोति लक्खितब्बताय कायचित्तानं अज्जवलक्खणा। कायचित्तानं नङ्गलसीसचन्दकोटिगोमुत्तवङ्कतासङ्खातानं कुटिलभावानं अत्थतो मायासाठेय्यादिभूतानं निम्मद्दनतो कायचित्तानं कुटिलभावनिम्मद्दनरसा। ततोयेव सब्बथापि अजिम्हभावेन पच्चुपट्ठन्ति, सम्पयुत्तानं वा अजिम्हतं पच्चुपट्ठापेन्तीति अजिम्हतापच्चुपट्ठाना।&lt;br&gt;&#xA;ननु च कायपस्सद्धिआदीनं द्विन्नं द्विन्नं धम्मानं एकेकपटिपक्खत्ता दरथनिम्मद्दनादिकिच्चं एकेकमेव करोति। कस्मा पन द्वे द्वे धम्मा वुत्ताति? न खो पनेवं चिन्तितब्बं भगवतापि तथेव देसितत्ता। कस्मा पन भगवता तथा देसिता? सभावधम्मभावतो। न हि भगवता पुब्बे अविज्जमाना एते धम्मा देसनावसेन उप्पादिता, अथ खो सभावतो विज्जमानायेव सयम्भुञाणेन सम्मा सच्छिकत्वा यथासभावा देसिता, तस्मा कथमेत्थ भगवता सभावतो विज्जमानस्स हापनं कातुं सक्का। सभावतो विज्जमानताय चेत्थ भगवतो वचनमेव पमाणम्। न हि भगवा यथाधम्मसासनाधिकारे अयथाधम्मं कथेय्याति, यस्स पन विज्जमानस्सापि अकथनं, तं अञ्ञहेतुकम्। न चेत्थ तादिसो हेतु उपलब्भति, येन इमेसु एकेकधम्मस्स अकथनन्ति। यथा पन द्विन्नं पुरिसानं एकोयेव वेरिको होति, तस्स ते पुरिसा ओतारं दिस्वा एकतो हुत्वाव हनन्ति, एवमेव द्वे द्वे धम्मा एकतो हुत्वा एकं पटिपक्खधम्मं हनन्ति, यथा च पनेते विसुं दिस्वापि तं वेरिं हनन्ति, न एवमेते तं विसुं हनन्ति तेसं अञ्ञमञ्ञं अविनाभावतोति, तस्मा एते पटिपक्खधम्मानं एकेकभावेपि द्वे द्वेयेव वुत्ताति, अपिच चित्तपस्सद्धिआदीहि चित्तमेव पस्सद्धि लहु मुदु कम्मञ्ञं पगुणं उजुञ्च होति। कायपस्सद्धिआदीहि पन रूपकायोपीति तदत्थदस्सनत्थं भगवता एत्थेव दुविधता वुत्ता, न समाधिआदीसु।&lt;br&gt;&#xA;छन्दनं छन्दो, आरम्मणेन अत्थिकता। ‘‘छन्दो कामो’’तिआदीसु (महानि॰ १) पन तण्हापि छन्दोति वुच्चति। ‘‘छन्दं जनेति वायमती’’तिआदीसु वीरियम्पीति ततो निवत्तनत्थं वुत्तं ‘‘कत्तुकम्यतायेतं अधिवचन’’न्ति। कत्तुकम्यता वुच्चति करणिच्छा। चेतसिकस्स धम्मस्स सारम्मणत्ता करणिच्छा नाम आरम्मणस्स आलम्बितुकामतामुखेनेव होतीति आरम्मणकरणिच्छालक्खणो छन्दो ‘‘कत्तुकम्यतालक्खणो’’ति वुत्तो। तेनेवाह ‘‘आरम्मणपरियेसनरसो, आरम्मणेन अत्थिकतापच्चुपट्ठानो’’ति च। यदग्गेन पनायं अत्तनो आरम्मणपरियेसनरसो, तदग्गेन सम्पयुत्तधम्मानम्पि होतियेव एकारम्मणताय। तेन तेसं आरम्मणग्गहणे चेतसो हत्थप्पसारणं वियाति वुच्चति। कथं पन दानवत्थुविस्सज्जनवसेन पवत्तमानचेतनासम्पयुत्तो छन्दो आरम्मणेन अत्थिको होतीति? ननु अवोचुम्हा ‘‘आरम्मणकरणिच्छालक्खणो’’ति, तस्मा सङ्गामगतइस्सासस्स खिपितब्बउसूनं गहणे अत्थिकता विय दानवत्थुविस्सज्जनवसेन पवत्तच्छन्दोपि विस्सज्जितब्बेन तेन अत्थिकोयेवाति। स्वायं कुसलेसु उप्पन्नो कुसलच्छन्दो नाम होति योनिसोमनसिकारसमुट्ठानत्ता। तब्बिपरीततो पन अकुसलेसु उप्पन्नो अकुसलच्छन्दो।&lt;br&gt;&#xA;अधिमुच्चनं आरम्मणे सन्निट्ठानवसेन वेदितब्बं, न पसादनवसेन। तेनाह ‘‘सन्निट्ठानलक्खणो’’ति। यथा तथा हि आरम्मणे निच्छयनं अधिमुच्चनं अनधिमुच्चन्तस्स पाणातिपातादीसु , दानादीसु वा पवत्तिया अभावतो, सद्धा पन पसादनीयेसु पसादाधिमोक्खोति अयमेतेसं विसेसो। वोट्ठब्बनं पन यथा सन्तीरिते अत्थे निच्छयनाकारेन पवत्तित्वा परतो पवत्तमानानं तथा पवत्तिया पच्चयो होति। यदि एवं विचिकिच्छासम्पयुत्तेसु धम्मेसु कथन्ति? तेसम्पि एकंसेनेव संसप्पनाकारस्स पच्चयताय दट्ठब्बं, दारकस्स विय इतो चितो च संसप्पनस्स ‘‘करिस्सामि, न करिस्सामी’’ति अनिच्छयस्स पटिपक्खकिरिया असंसप्पनम्। येसु चित्तुप्पादेसु अयं सन्निट्ठानलक्खणो अधिमोक्खो, तेसं आरम्मणधम्मोयेव सन्निट्ठातब्बत्ता सन्निट्ठेय्यधम्मो। सो पदट्ठानमस्साति सन्निट्ठेय्यधम्मपदट्ठानो। इन्दखिलोति एसिकाथम्भो वुच्चति।&lt;br&gt;&#xA;तेसु तेसु धम्मेसूति येसु धम्मेसु सयं उप्पन्ना, तेसु अत्तना सम्पयुत्तेसु चित्तचेतसिकधम्मेसु। अनारम्मणत्तेपि हि तेसु समप्पवत्तेसु उदासीनभावो ‘‘तत्रमज्झत्तता’’ति वुच्चति। समं अविसमं वाहितं अत्तना पवत्तितसम्पयुत्तानं वा यथासककिच्चेसु पवत्तनं लक्खणमेतिस्साति समवाहितलक्खणा। तत्थ समं हुत्वा पवत्तनलक्खणाति अत्थे अपक्खपतितभावो वुत्तो होति, अविसमं कत्वा पवत्तनलक्खणाति अत्थे ऊनाधिकतानिवारणम्। उदासीनभावेन पवत्तमानापि हि एसा सम्पयुत्तधम्मे समं कत्वा यथासककिच्चेसु पवत्तेति, यथा राजा तुण्ही निसिन्नोपि अधिकरणधम्मट्ठे यथासककिच्चेसु समं अप्पमत्ते पवत्तेति। अलीनानुद्धतप्पवत्तिपच्चयानं धम्मानं ऊनाधिकताय लीनुद्धतभावस्स निवारणकिच्चाति वुत्तं ‘‘ऊनाधिकतानिवारणरसा’’ति। यदि एवं कथं सहजाताधिपतीनं अधिपतिभावो। आधिपच्चञ्हि तेसं किच्चतो अधिकभावोति? नायं दोसो। तम्पि तस्स किच्चमेव, यं सहजातधम्मानं अधिपतिभावे पवत्तापनम्। यथा हि रङ्गमण्डलं गतो नटकाचरियो ते ते नटके यथासकं अनुरूपं भूमियं योजेति, एवमेसापि अत्तना सम्पयुत्तधम्मेसु अधिपतिभावे ठिते अधिपतिभावे योजेति, इन्द्रियत्ते ठिते इन्द्रियत्ते, न पन सकसककिच्चतो ऊनतं, अधिकतं वा पत्तुं देतीति। ‘‘इदं निहीनकिच्चं होतु, इदं अतिरेककिच्च’’न्ति एवं पक्खपातवसेन विय पवत्ति पक्खपातो। तं उपच्छिन्दन्ती विय होतीति पक्खपातुपच्छेदनरसा। सा चित्तचेतसिकानं अज्झुपेक्खनेन समप्पवत्तेसु आजानीयेसु सारथि विय दट्ठब्बा।&lt;br&gt;&#xA;किरिया कारोति कार-सद्दस्स भावसाधनतं आह। तेन कारोति नाञ्ञं, किरियायेवाति दीपितं होति। मनस्मिं कारोति मनसि आरम्मणस्स करणम्। येन हि मनो आरम्मणे करीयति आरम्मणेनस्स संयोजनतो, ततो एव तेन आरम्मणम्पि मनसि करीयतीति। मनसिकारोति चेत्थ अलुत्तसमासो दट्ठब्बो। पुरिममनतोति भवङ्गमनतो। विसदिसं मनन्ति वीथिजवनमनं, तं करोतीति मनसिकारो, मनसिकारसामञ्ञेन वीथिजवनपटिपादके दस्सेति। एत्थ पन उपयोगत्थभुम्मवचने समासो दट्ठब्बो। सम्पयुत्तधम्मे आरम्मणाभिमुखं सारेन्तो पयोजेन्तो विय होतीति मनसिकारो सारणलक्खणोति वुत्तो। संयोजनरसोति पयोजनरसो। वितक्को सम्पयुत्तानं आरम्मणे अभिनिरोपनसभावत्ता आरम्मणे चित्तं पक्खिपन्तो विय होति। चेतना अत्तनो आरम्मणं गण्हन्ती सम्पयुत्तेपि सकसककिच्चं कारेतीति अत्तना करणेन बलं नियोजेन्तो बलनायको विय होति। मनसिकारो सम्पयुत्ते आरम्मणे पयोजेतीति आजानीयप्पयोजनकसारथि वियाति अयमेतेसं विसेसो।&lt;br&gt;&#xA;आरम्मणाभिमुखभावपच्चुपट्ठानोति आरम्मणे संयोजनवसेन तदभिमुखभावपच्चुपट्ठानो। एत्थ सतिया अप्पमुस्सनच्छन्दता विसयाभिमुखपच्चुपट्ठानता, मनसिकारस्स पन संयोजनवसेनाति अयमेतेसं विसेसो। आरम्मणपटिपादकस्स सङ्खारक्खन्धपरियापन्नतावचनं इतरमनसिकारानं विञ्ञाणक्खन्धपरियापन्नतं दस्सेति। महिसासका पन ‘‘आवज्जनस्स विञ्ञाणभावे सब्बञ्ञुतञ्ञाणस्स सब्बविसयता परिहायेय्य, तस्मा तं जवनसम्पयुत्तसङ्खारक्खन्धपरियापन्नमेवा’’ति वदन्ति। तेसञ्हि अयमधिप्पायो – यदि तं विसुं चित्तसभावं सिया, पच्चुप्पन्नचित्तं आरम्मणं कत्वा पवत्तस्स तस्स अनन्तरं उप्पज्जमानजवनानं पच्चुप्पन्नारम्मणता न भवेय्य, अञ्ञदत्थु अतीतारम्मणताव सिया, एवञ्च सति सब्बञ्ञुतञ्ञाणस्सापि पच्चुप्पन्नचित्तारम्मणताय अभावतो असब्बविसयता आपज्जेय्य, यदग्गेन च तं असब्बविसयं, तदग्गेन सावरणम्पि होति यत्थ न पवत्तति, तत्थ आवरणसम्भवतो, तस्मास्स सकललोकसिद्धो सब्बञ्ञुभावो, अनावरणभावो च परिहायेथ, जवनसम्पयुत्तभावे पन सति आवज्जनस्स नायं इट्ठविघातो आपज्जतीति। तयिदं तेसमभिनिवेसमत्तं ‘‘आवज्जना कुसलानं खन्धानं, अकुसलानं खन्धानं अनन्तरपच्चयेन पच्चयो’’ति (पट्ठा॰ १.१.४१७) वचनेन तस्सानन्तरं कुसलाकुसलुप्पत्तिया दीपितत्ता। सब्बञ्ञुतञ्ञाणस्स पन पच्चुप्पन्नचित्तारम्मणभावो एवं वेदितब्बो – अतीतादिवसेन हि विभागमकत्वा ‘‘इमस्स चित्तं जानामी’’ति पवत्तस्स आवज्जनं सामञ्ञेन यं किञ्चि अभिमुखीभूतं चित्तमावज्जति, ततो जवनानिपि अत्तनो अत्तनो अभिमुखीभूतं चित्तमारम्मणं कत्वा पवत्तन्ति, न चेत्थ जवनानं भिन्नारम्मणता आसङ्कितब्बा चित्तसामञ्ञेन आरम्मणस्स अभिन्नत्ता, तस्मा सब्बञ्ञुतञ्ञाणस्स पच्चुप्पन्नचित्तारम्मणतं पटिच्च न काचि विहेसा अनुभवितब्बाति। किं वा एतेन युत्तिवादेन, ननु वुत्तं भगवता – ‘‘अचिन्तेय्यो बुद्धविसयो’’ति (अ॰ नि॰ ४.७७), तस्मा अपरिमितपुञ्ञसम्भारेकफलस्स अचिन्तेय्यसभावत्ता आवज्जनेन विनापि विसयग्गहणे विबन्धनाभावतो यत्थ कत्थचि पवत्ति अप्पटिहतायेवाति। केचि पनेत्थ ‘‘आवज्जनं अनागतचित्तमारम्मणं कत्वा निरुज्झति, जवनमेव पन पच्चुप्पन्नमारम्मणं गण्हाती’’ति वदन्ति। यस्मा पन ‘‘अनागतारम्मणा आवज्जना पच्चुप्पन्नारम्मणानं खन्धानं अनन्तरपच्चयेन पच्चयो’’ति पाळि नत्थि, तस्मा तं अप्पमाणम्।&lt;br&gt;&#xA;करोतीति करुणा। किं करोति, केसं किं निमित्तन्ति आह ‘‘परदुक्खे सति साधूनं हदयकम्पन’’न्ति। कम्पनन्ति च परेसं दुक्खं दिस्वा तस्स असहनाकारेन चित्तस्स अञ्ञथत्तं, तदिदं सप्पुरिसानंयेव होतीति आह ‘‘साधून’’न्ति। सप्पुरिसा हि अत्तहितपरहितसाधनेन ‘‘साधू’’ति वुच्चन्ति। ‘‘किणाती’’ति इमस्स अत्थमाह ‘‘विनासेती’’ति, अदस्सनं गमेति अपनेतीति अत्थो। तेनाह ‘‘परदुक्खापनयनाकारप्पवत्तिलक्खणा’’ति। परेसं दुक्खस्स अपनयनं होतु वा, मा वा, सो परदुक्खापनयनाकारो, तथापवत्तिलक्खणाति पर…पे॰… लक्खणा। अपनेतुकामताय परेसं दुक्खस्स असहनं अनधिवासनं परदुक्खासहनम्। न विहिंसा अविहिंसा, सत्तानं अविहेठनं, तं पच्चुपट्ठापेति, विहिंसाय वा पटिपक्खभावेन पच्चुपट्ठातीति अविहिंसापच्चुपट्ठाना।&lt;br&gt;&#xA;पमोदनलक्खणाति परसम्पत्तिया पमोदनलक्खणा। अनिस्सायनरसाति इस्सायनस्स उसूयनस्स पटिपक्खभावकिच्चा। पन्तसेनासनेसु, अधिकुसलधम्मेसु च अरमणं अरति। सा अत्थतो इस्साधिकं दोमनस्ससहगतं, थिनमिद्धाधिकञ्च उद्धच्चम्। तत्थ पुरिमं परसम्पत्तिविसयं, दुतियं पन्तसेनासनादिविसयन्ति दट्ठब्बम्। अरतिया विहननाकारेन पच्चुपट्ठाति, तस्सा विघातं वा वूपसमं पच्चुपट्ठापेतीति अरतिविघातपच्चुपट्ठाना। ‘‘अनियते इच्छन्ती’’ति इमिना चेतसिकन्तरभावेन इच्छन्तीति दस्सेति।&lt;br&gt;&#xA;कायदुच्चरिततोति वत्थुवीतिक्कमसङ्खातदुच्चरिततो। कायदुच्चरितादिवत्थूनन्ति परपाणपरधनपरइत्थिआदीनं कायदुच्चरितादीनमालम्बणभूतानमेव वत्थूनम्। अवीतिक्कमलक्खणाति अमद्दनलक्खणा। कायदुच्चरितादिवत्थुतो सङ्कोचनकिरियापदेसेन कायदुच्चरितादितोयेव सङ्कोचनकिरिया वुत्ताति दट्ठब्बम्। न हि विरतियो दुच्चरितवत्थुनो अकिरियपच्चुपट्ठाना युज्जन्ति, अथ खो दुच्चरितस्सेव, विरतीनञ्च सोरच्चवसेन सङ्कोचनं, अकिरिया च हिरोत्तप्पानं जिगुच्छादिवसेनाति अयमेतेसं विसेसो। सद्धा…पे॰… पदट्ठानाति एत्थ सद्धादयो सब्बेव धम्मा कायसुचरितादीनं पदट्ठानाति एके। अपरे पन ‘‘कम्मं कम्मफलं सद्दहन्तस्स कायदुच्चरितादिअकरणतो, हिरोत्तप्पसम्पन्नस्स मुसावादादिअकथनतो, अप्पिच्छसन्तुट्ठीसल्लेखगुणसमन्नागतस्स मिच्छाजीवविवज्जनतो च सद्धादयो तिण्णं धम्मानं यथाक्कमेन पदट्ठाना’’ति वदन्ति। केचीति अभयगिरिवासिनो। इमासूति इमासु तीसु विरतीसु। एकेकं नियतं विरतिमिच्छन्तीति अञ्ञं एकं चतुत्थनियतविरतिमिच्छन्ति। अथ वा निद्धारणत्थे भुम्मवसेन इमासं अन्तरे एकं नियतं विरतिमिच्छन्तीति अत्थो। उभयथापि पन तेसं इच्छा न युज्जति अपराय विरतिया धम्मसेनापतिनापि अदेसितत्ता, विसयस्स च सदा सन्निहितत्ताभावेन नियताय एव एकिस्सा अभावतो। तेनेव हि अभयगिरिवासिनोयेव च केचि इमासं तिविधत्तं अनियतत्तमेव च इच्छन्ति। वुत्तञ्हि तेहि –&lt;br&gt;&#xA;‘‘करुणामुदिता सम्मावाचाकम्मन्तआजिवा।&lt;br&gt;&#xA;येभुय्यतो अनियता, होन्ति गोचरभेदतो’’ति॥ –&lt;br&gt;&#xA;एत्थ पन ‘‘येभुय्यतो’’ति वचनं लोकुत्तरचित्तेसु सब्बदा एकतोयेव च लब्भमानतं सन्धाय वुत्तम्।&lt;br&gt;&#xA;दुतियचित्तेन सम्पयोगं गच्छन्तीति सम्बन्धो। यथा चित्तं, एवं तंसम्पयुत्तधम्मापीति दुतिये ससङ्खारा एवाति आह ‘‘ससङ्खारभावमत्तमेव हेत्थ विसेसो’’ति। तथाति यथा ततिये, तथा चतुत्थेपि पीतिया सुखपदट्ठानत्ता। सुखस्स चेत्थ अभावतो आह ‘‘ठपेत्वा पीति’’न्ति। ननु च ‘‘करुणामुदिता उपेक्खासहगते न सम्भवन्ती’’ति वदन्ति, तस्मा यथा पीतिया, एवं तासम्पि पटिक्खेपो कातब्बोति? न कातब्बो, अप्पनापत्तितो पुब्बे करुणामुदितानं उपेक्खासहगतानम्पि सम्भवतो। करुणामुदिताभावनाकाले हि अप्पनावीथितो पुब्बे उपेक्खासहगतचित्तेनापि परिकम्मं होति, अप्पनावीथियं पन सोमनस्ससहगतचित्तेनेव एकावज्जनवीथिया वेदनापरिवत्तनाभावतो, तस्मा पुब्बभागवसेनेव करुणामुदितानम्पि उपेक्खासहगतेसु सम्भवो होतीति आचरिया। अपरे पन सब्बदापि तासं उपेक्खासहगतेसु सम्भवं न इच्छन्ति। ‘‘अवसेसा पञ्चमेन सम्पयोगं गच्छन्ती’’ति अविसेसेन वुत्तत्ता इदानि विसेसदस्सनत्थमाह ‘‘सोमनस्सट्ठाने चा’’तिआदि।&lt;br&gt;&#xA;८१. करुणामुदितादयोति करुणामुदिता चेव विरतित्तयञ्च। तेनाह ‘‘पञ्चा’’ति।&lt;br&gt;&#xA;एवं कामावचरकुसलचित्तसम्पयुत्ते दस्सेत्वा इदानि रूपावचरकुसलचित्तसम्पयुत्तधम्मे दस्सेतुं ‘‘अवसेसेसु पना’’तिआदिमाह। तत्थ ठपेत्वा विरतित्तयन्ति विरतित्तयं वज्जेत्वा। कस्मा पनेत्थ विरतित्तयं परिच्चत्तन्ति? वुच्चते – सुविसुद्धकायकम्मादिकस्स चित्तसमाधानवसेन रूपारूपावचरकुसलप्पवत्ति, न कायकम्मादीनं सोधनवसेन, नापि दुच्चरितदुराजीवानं समुच्छिन्दनवसेन। तथा हि नीवरणादिधम्मानं अवत्थत्तयं होति वीतिक्कमावत्था परियुट्ठानावत्था अनुसयावत्थाति। तत्थ वीतिक्कमावत्थाय पटिपक्खं कामावचरकुसलं परियुट्ठानावत्थाय रूपारूपावचरं, अनुसयावत्थाय लोकुत्तरकुसलम्। दुच्चरितदुराजीवानं पन ठपेत्वा वीतिक्कमावत्थं, अनुसयावत्थञ्च वीतिक्कमावत्थाय विसुं परियुट्ठानावत्था न उपलब्भति। यस्सा विपच्चनीकं रूपारूपावचरकुसलं सिया, तस्मा तं नेव कामावचरकुसलं विय तेसं वीतिक्कमावत्थं सोधेति, न च लोकुत्तरं विय अनुसयावत्थं समुच्छिन्दति, पटिपस्सम्भेति वा। सीलविसुद्धियं सीलसोधनवसेन कामावचरकुसलेनेव विगतवीतिक्कमस्स परिसुद्धकायकम्मादिकस्स योगिनो चित्तसमाधानवसेन पवत्ततीति महग्गतचित्तुप्पादे विरतीनं असम्भवोयेव। इममेव हि अत्थं साधेतुं ‘‘विरतियो पना’’तिआदि आरद्धम्। तेत्तिंस वा करुणादिझानवसेन पवत्तनकाले । ततोति ततो ततिये वुत्तचेतसिकतो। करुणामुदितानं अप्पनापत्तानमेकन्तसोमनस्ससहगतत्ता आह ‘‘पञ्चमेन…पे॰… करुणामुदितावज्जा’’ति।&lt;br&gt;&#xA;रूपावचरपञ्चमे वुत्तनयेनाति तिंसेवाति अधिप्पायो। यदि एवं रूपावचरतो को विसेसोति आह ‘‘अरूपावचरभावोवेत्थ विसेसो’’ति, पञ्चमे रूपसञ्ञाभावतो रूपावचरभावो, इध पन रूपसञ्ञासमतिक्कमेन पत्तब्बत्ता अरूपावचरभावोति अयमेवस्स ततो विसेसोति अत्थो।&lt;br&gt;&#xA;पठमज्झानिकेति पठमज्झानवति। मग्गचित्तेति चतुब्बिधेपि मग्गञाणे। दुतियज्झानिकादिभेदेति दुतियततियचतुत्थपञ्चमज्झानिके। वुत्तनयेनाति ‘‘दुतियेन वितक्कवज्जा’’तिआदिना वुत्तनयेन। किं अविसेसेनाति चे, नोति आह ‘‘करुणामुदितान’’न्तिआदि। मग्गधम्मेसु पादकज्झानादिवसेन कदाचि सम्मासङ्कप्पविरहो सिया, न पन विरतिविरहो, कायदुच्चरितादीनं समुच्छिन्नवसेनेव अरियमग्गस्स पवत्तनतोति आह ‘‘नियतविरतिभावो’’ति। लोकुत्तरभावोति छब्बिसुद्धिपरम्पराय पत्तब्बत्ता लोकतो उत्तरणभावो।&lt;br&gt;&#xA;एवं कुसलचेतसिकानं सम्पयोगवचनत्थलक्खणादीनि दस्सेत्वा इदानि अकुसलचेतसिकानि दस्सेतुं ‘‘अकुसला पना’’तिआदि आरद्धम्। छ येवापनकाति किञ्चापि पठमे अनियतयेवापनका न लब्भन्ति, अकुसलेसु पन लब्भमानकयेवापनधम्मे एकत्थ दस्सेतुं तेसम्पि इधेव वचनं दट्ठब्बम्। एवञ्च कत्वा उपरि धम्मानं उद्देसानन्तरं ‘‘एवं येवापना’’तिआदि वुत्तम्। विचिकिच्छासहगते छन्दाधिमोक्खानं, उद्धच्चसहगते छन्दस्स च अभावतो वुत्तं ‘‘पटिपाटिया दससु चित्तेसू’’ति।&lt;br&gt;&#xA;८२. निद्दिट्ठाति निस्सेसेन दस्सिता। हता विहता विद्धस्ता पापा अपायादिदुक्खपापनतो ‘‘पापा’’ति सङ्खाता अकुसलधम्मा येन सो भगवा हतपापो, तेन। लाभो अलाभो, यसो अयसो, निन्दा पसंसा, सुखं दुक्खन्ति इमेसु अट्ठसु लोकधम्मेसु अकम्पनट्ठेन तादिना सम्मासम्बुद्धेन। सो हि लाभादीसु यादिसो, अलाभादीसुपि तादिसोयेवाति ‘‘तादी’’ति वुच्चति।&lt;br&gt;&#xA;न हिरीयतीति न लज्जति। अहिरिकोति पुग्गलो धम्मसमूहो वा। ‘‘अहिरिक्क’’न्ति वत्तब्बे एकस्स क-कारस्स लोपं कत्वा ‘‘अहिरिक’’न्ति वुत्तम्। न ओत्तप्पन्ति ओत्तप्पस्स पटिपक्खभूतं धम्ममाह। अजिगुच्छनं अहीळनम्। अलज्जनं अविला। अजिगुच्छनलक्खणन्ति सभाववसेन वुत्तं, अलज्जनलक्खणन्ति कुसलाब्याकतस्स साधारणाय हिरिया पटिपक्खवसेन। तेहेवाति कायदुच्चरितादीहि एव। असारज्जनं निब्भयता। अनुत्तासो असम्भमो। रसादीनि हिरिओत्तप्पेसु वुत्तपटिपक्खवसेन गहेतब्बानीति न तानि इध वुत्तानि। तेसु हि अलज्जनाकारेन पापानं करणरसं अहिरिकम्। अनुत्तासाकारेन अनोत्तप्पम्। वुत्तप्पकारेनेव पापतो असङ्कोचनपच्चुपट्ठानानि। अत्तनि, परेसु च अगारवपदट्ठानानि। गामसूकरस्स विय असुचितो किलेसासुचितो अजिगुच्छनं अहिरिकेन होति। सलभस्स विय अग्गितो पापतो अनुत्तासो अनोत्तप्पेन होति। यथाहु पोराणा –&lt;br&gt;&#xA;‘‘जिगुच्छति नाहिरिको, पापा गूथाव सूकरो।&lt;br&gt;&#xA;न भायति अनोत्तप्पो, सलभो विय पावका’’ति॥&lt;br&gt;&#xA;एत्थ च यथा हिरिया बलवभावे ओत्तप्पं अब्बोहारिकं होति, ओत्तप्पस्स बलवभावे हिरी अब्बोहारिका, एवं अहिरिकस्स बलवभावे अनोत्तप्पं अब्बोहारिकं, अनोत्तप्पस्स बलवभावे अहिरिकं अब्बोहारिकं होतीति केचि, तं न युज्जति। यथा हि असुचिना अत्तानं मक्खेन्तो, सप्पमुखे हत्थं पवेसेन्तो बालदारको तत्थ पटिक्कूलभावस्स, आदीनवस्स च अनुपपरिक्खनतो नेव जिगुच्छति, न च उत्तसति, एवमेवं धम्मसभावस्स अञ्ञाणतो मोहो पापतो नेव जिगुच्छति, न उत्तसति, तस्मा तंसम्पयुत्तचित्तुप्पादे उभयम्पि बलवतरं होतीति।&lt;br&gt;&#xA;लुब्भन्तीति अभिगिज्झन्ति, अल्लीयन्तीति वुत्तं होति। आरम्मणग्गहणलक्खणोति एत्थ आरम्मणग्गहणं नाम ‘‘मम इद’’न्ति तण्हाभिनिवेसवसेन अभिनिविट्ठस्स आरम्मणस्स अविस्सज्जनं, न आरम्मणकरणमत्तम्। अभिसङ्गो अतिसयवताय आसत्तिया दुम्मोचनीयभावो। अपरिच्चागो अविजहनम्। तेलञ्जनरागो वियाति धोवित्वापि परिच्चजितुं असक्कुणेय्यो तेलमक्खितअञ्जनरागो विय। ‘‘अस्सादानुपस्सिनो तण्हा पवड्ढती’’ति वचनतो वुत्तं ‘‘अस्साददस्सनपदट्ठानो’’ति। तत्थ अस्सादवसेन दस्सनं अस्साददस्सनम्। ननु च अस्साददस्सनम्पि अत्थतो लोभोयेवाति कथं सयं अत्तनो पदट्ठानं होतीति? सच्चं, पठमं नातिबलवलोभवसेन अस्साददस्सनो पच्छा बलवलोभो होतीति तस्स तंपदट्ठानता वुत्ता। तेनेव च ‘‘तण्हा पवड्ढती’’ति वुत्तम्। अपरे पन ‘‘अस्सादो नाम सुखवेदना, अस्साददस्सनन्ति अस्साददिट्ठी’’ति वदन्ति। सुखवेदनाय वा कारणभूतं सुभनिमित्तं अस्सादो नाम, असुभे ‘‘सुभ’’न्ति पवत्ता तयो विपल्लासा अस्साददस्सनं नामाति केचि।&lt;br&gt;&#xA;मुय्हन्तीति न बुज्झन्ति। धम्मसभावस्स याथावतो अदस्सनं चित्तस्स अन्धभावो। अञ्ञाणं ञाणपटिपक्खो धम्मो। तत्थ पुरिमलक्खणं सभाववसेन वुत्तं, इतरं पटिपक्खवसेन। अथ वा अञ्ञाणलक्खणोति किच्चवसेन वुत्तम्। सो हि असम्पटिवेधरसोति वुत्तो। धम्मसभावं पटिविज्झितुं असमत्थता असम्पटिवेधो। आरम्मणसभावच्छादनरसोति यथा अञ्ञाणं, मोहसमङ्गिपुग्गलो वा आरम्मणसभावं पटिविज्झितुं न लभति, मोहस्स तथा पवत्ति आरम्मणसभावच्छादनम्। एत्थ च ञाणं आरम्मणं यथासभावतो जानाति, दिट्ठि यथासभावं विजहित्वा अयाथावतो गण्हाति, मोहो पन न कथञ्चि विजानाति। यदि एवं आरम्मणग्गहणकालो कथं तदा सो आरम्मणं जानातेवाति? तदापि न जानाति। यथा पन फस्सादयो फुसनाकारादिमत्तवसेनेव आरम्मणं गण्हन्ति, न जाननवसेन, एवमयं आरम्मणं गहेत्वा उप्पज्जमानो पटिच्छादनाकारेनेव गण्हाति, न पन जाननाकारेनाति। यस्स उप्पज्जति, तस्स अन्धकरणं अन्धकारो, तथा पच्चुपट्ठाति, तं वा पच्चुपट्ठापेतीति अन्धकारपच्चुपट्ठानो।&lt;br&gt;&#xA;मिच्छा पस्सन्तीति धम्मसभावस्स विपरीतवसेन अनिच्चादिं निच्चादिवसेन पस्सन्ति। अयोनिसो अभिनिवेसो उप्पथाभिनिवेसो। धम्मसभावं अतिक्कमित्वा परतो निच्चादितो वा परप्पच्चयतो वा आमसनं परामासो, विपरीतग्गाहवसेन ‘‘इदमेव सच्चं, मोघमञ्ञ’’न्ति अभिनिवेसनं मिच्छाभिनिवेसो। अरियानं अदस्सनकामतादीति आदि-सद्देन सद्धम्मअसोतुकामतादिं सङ्गण्हाति।&lt;br&gt;&#xA;यस्स धम्मस्स वसेन उद्धतं होति चित्तं, तंसम्पयुत्तधम्मा वा, सो धम्मो उद्धच्चम्। तेनाह ‘‘उद्धतभावो’’ति। अवूपसमोति असन्निसिन्नभावो। वाता…पे॰… पटाका वियाति यथा पटाका योत्तबलेन धजयट्ठिं अमुञ्चन्तीपि वाताभिघातेन एत्थ अवट्ठातुं न सक्कोति, एवमिदम्पि अधिमोक्खबलेन आरम्मणं अमुञ्चन्तम्पि अयोनिसोमनसिकारबलेन आरम्मणे अचलं अवट्ठातुं न सक्कोतीति वातप्पहारेनेव चलधजपटाका विय अनवट्ठानकिच्चम्। भन्तत्तं परिब्भमनाकारो। उद्धच्चस्स सब्बाकुसलसाधारणत्ता, अञ्ञेसञ्च अकुसलसाधारणानं विसुं पदट्ठानस्स लब्भमानत्ता वुत्तं ‘‘अयोनिसो…पे॰… पदट्ठान’’न्ति। येनाकारेन वा मनसिकरोतो उद्धच्चं उप्पज्जति, तेनाकारेन मनसिकरणं इध अयोनिसोमनसिकारो। अथ वा उद्धच्चनिमित्तस्स आरम्मणस्स मनसिकरणं इध अयोनिसोमनसिकारो।&lt;br&gt;&#xA;मञ्ञतीति अभिमञ्ञति, अहंकारं करोतीति अत्थो। सेय्यादिवसेन उच्चतो नमनं उण्णति। सम्पग्गहरसोति उण्णतिवसेनेव अत्तनो, सम्पयुत्तधम्मानं वा सम्पग्गण्हनकिच्चो, न वीरियं विय तंतंकिच्चसाधनेन। अभिभुस्सहनवसेन हीनस्स अत्तानं नीचं कत्वा गहणम्पि पग्गण्हनवसेनेवाति वेदितब्बम्। केतु…पे॰… पच्चुपट्ठानोति एत्थ केतु वुच्चति अच्चुग्गतधजो, इध पन केतु वियाति केतु, उळारतमादिभावो, तं केतुभावसङ्खातं केतुं कम्यतीति केतुकम्यं, यस्स धम्मस्स वसेन तं केतुकम्यं, सो केतुकम्यता। ‘‘अह’’न्ति पवत्तनतो मानस्स दिट्ठिसदिसी पवत्ततीति दिट्ठिमाना एकचित्तुप्पादे न पवत्तन्ति, द्वे केसरसीहा विय एकगुहायं, तस्मा मानो दिट्ठिविप्पयुत्तचित्ते सब्बदा अनुप्पज्जमानोपि दिट्ठिसम्पयुत्तचित्ते नियमेन अनुप्पज्जनतो दिट्ठिविप्पयुत्तलोभपदट्ठानो। मानो धम्मसमूहग्गहणे बलवं हुत्वा अत्तुक्कंसनभावेन पवत्तति, दिट्ठि एकेकधम्मम्पि निच्चादिआकारेन गण्हन्ती पवत्तति। अत्तसिनेहसन्निस्सयो वा मानो, अत्तकिलमथानुयोगसन्निस्सया दिट्ठीति अयमेतेसं विसेसो।&lt;br&gt;&#xA;इस्सतीति उसूयति। तत्थेवाति परसम्पत्तीसुयेव। इस्सावसेन परसम्पत्तीसु अतुस्सनतो वुत्तं ‘‘अनभिरतिरसा’’ति। तेनेवेतं वुच्चति –&lt;br&gt;&#xA;‘‘इस्सानलसिखा येसं, हदये जलतीध ते।&lt;br&gt;&#xA;नेव विन्दन्ति पामोज्जं, सम्बुद्धादीहि सेवित’’न्ति॥&lt;br&gt;&#xA;मच्छरयोगेन मच्छरिनि पवत्तं मच्छर-सद्दं गहेत्वा आह ‘‘मच्छरभावो मच्छरिय’’न्ति। निरुत्तिनयेन पन ‘‘मा इदं अच्छरियं अञ्ञेसं होतु, मय्हंव होतू’’ति मच्छरियन्ति पोराणा। निगुहणं अत्तनो सम्पत्तिया परेसं अदस्सनम्। सङ्कोचनं अत्तसम्पत्तीनं परेहि साधारणभावकरणस्स अरुच्चनाकारेन पटिकुटनम्। ‘‘मा इदं परस्स होतू’’ति परेसु पटिहननवसेन अत्तसन्तकस्स आरम्मणकरणतो मच्छेरं पटिघचित्तेस्वेव लब्भतीति वदन्ति, तं न युत्तं एकस्सेव धम्मस्स अञ्ञत्थ पटिहञ्ञित्वा अञ्ञारम्मणभावप्पसङ्गतो। परेहि साधारणभावे पटिहननवसेन पन तं आरब्भ पवत्तनतो मच्छेरं पटिघचित्तेसु उप्पज्जतीति युत्तम्। अत्तसम्पत्तीति आवासादिसम्पत्ति।&lt;br&gt;&#xA;कुच्छितं कतन्ति एत्थ कतम्पि अकतम्पि गरहितब्बत्ता कुच्छितं कतं नाम होति। एवञ्हि वत्तारो होन्ति ‘‘यं मया न कतं, तं कुकत’’न्ति। तथा हि वक्खति ‘‘कताकतानुसोचनरस’’न्ति। एवं कताकतं दुच्चरितं सुचरितम्पि कुच्छितं कतं नाम। सुचरितम्पि हि गरहन्तस्स कुच्छितं कतन्ति होति । यथा पन पथवीकसिणारम्मणं झानं पथवीकसिणं, एवं कुकतं आरब्भ विप्पटिसारवसेन पवत्तं चित्तं तंसहचरितताय इध कुकतन्ति गहेतब्बम्। अथ वा कताकतं आरब्भ उप्पज्जनकविप्पटिसारचित्तंयेव गरहितब्बतो ‘‘कुच्छितं कतं कुकत’’न्ति वुच्चति। यस्स धम्मस्स वसेन तं चित्तं कुकतं नाम होति, सो धम्मो कुक्कुच्चम्। तेनाह ‘‘कुकतं, तस्स भावो’’ति। पच्छा अनुतप्पनं विहेठनं पच्छानुतापो। कताकतानुसोचनं कताकतस्स सुचरितदुच्चरितस्स अनुसोचनं, ‘‘अकतं वत मे कल्याण’’न्तिआदिना अनुतप्पनं, ‘‘अकतं मया पुब्बे कल्याणकम्मं, इतो दानि पट्ठाय करोमी’’ति पवत्तं पन कुसलपक्खिकं वीरियमेव, न कताकतानुसोचनं, कताकताकारविसिट्ठस्स सुचरितदुच्चरितस्स अनुसोचनवसेन विरूपं पटिसरणं विप्पटिसारो। कताकतानुसोचनञ्हि अवड्ढिसम्पादनतो विरूपं पटिसरणं, तं परायत्तताहेतुताय दासब्यं विय दट्ठब्बम्। यथा हि दासब्ये सति दासो परायत्तो होति, एवं कुक्कुच्चे सति तंसमङ्गीपुग्गलो। न हि सो अत्तनो धम्मताय कुसले पवत्तितुं सक्कोति। अथ वा कताकतकुसलाकुसलानुसोचनवसेन आयत्तताय तदुभयवसेन कुक्कुच्चेन तंसमङ्गी होतीति तं दासब्यं विय होति।&lt;br&gt;&#xA;अनुस्साहनावसीदनवसेन संहतभावो थिनं, तेन योगतो चित्तं थिनं, तस्स भावो थिनता। तेनाह ‘‘अनुस्साहसंहननता’’ति। असमत्थताविघातवसेन अकम्मञ्ञता मिद्धम्। तेनाह ‘‘असत्तिविघातो’’ति। यस्मा मिद्धवसेनेव तेन सम्पयुत्तधम्मा मेधिता विहतसामत्थिया होन्ति, तस्मा ‘‘मिद्धता मिद्ध’’न्ति वुत्तम्। न विज्जति उस्साहो अस्साति अनुस्साहं, तब्भावोपि अनुस्साहम्। अनुस्साहसङ्खातो संहननभावो अनुस्साहसंसीदनता, कुसीतभावोति वुत्तं होति। असत्तिविघातोति यस्मा तं मिद्धं उप्पज्जमानमेव सत्तिविनासवसेन उप्पज्जति, तस्मा नत्थि एतस्स सत्तीति तं सम्पयुत्तचित्तं असत्ति, तस्स भावोपि, असत्तियेव विघातोति असत्तिविघातो।&lt;br&gt;&#xA;अनुस्साहनलक्खणन्ति उस्साहपटिपक्खलक्खणम्। वीरियस्स विनोदनं खेपनं वीरियविनोदनम्। सम्पयुत्तधम्मानं संसीदनाकारेन पच्चुपट्ठाति, तेसं वा संसीदनं पच्चुपट्ठापेतीति संसीदनपच्चुपट्ठानम्। अकम्मञ्ञतालक्खणन्ति एत्थ कामं थिनम्पि अकम्मञ्ञतासभावमेव, तं पन चित्तस्स अकम्मञ्ञं, मिद्धं वेदनादिक्खन्धत्तयस्साति अयमेत्थ विसेसो। तथा हि पाळियं ‘‘तत्थ कतमं थिनं? या चित्तस्स अकल्लता अकम्मञ्ञता। कतमं मिद्धं? या कायस्स अकल्लता अकम्मञ्ञता’’ति (ध॰ स॰ ११६२) च आदिना इमेसं निद्देसो पवत्तो। ओणहनं विञ्ञाणद्वारानं पिदहनं, सम्पयुत्तानं बन्धनं वा। लीनता लीनाकारो, आरम्मणग्गहणे सङ्कोचो। यस्मा थिनेन चित्तस्सेव संहननं होति, मिद्धेन पन वेदनादिक्खन्धत्तयस्स विय रूपकायस्सपि, तस्मा तं पचलायिकानिद्दं पच्चुपट्ठापेतीति पचलायिकानिद्दापच्चुपट्ठानन्तिपि वट्टति। पोत्थरूपपटिच्छादकपटो विय आरम्मणसभावावच्छादको मोहो। मुखे बन्धपटो विय सम्पयुत्तधम्मे पत्थरितुं अदेन्तं मिद्धन्ति अयमेतेसं विसेसो।&lt;br&gt;&#xA;सेसाति इध लक्खणादिवसेन वुत्तावसेसा फस्सादयो। कुसलेसु वुत्तनयेनाति लक्खणादितो वुत्तनयेन। न कोचि एत्थ विसेसो अत्थीति चे, नो नत्थीति आह ‘‘एत्थ पना’’तिआदि, वितक्कादीनं तिण्णं यथाक्कमं मिच्छासङ्कप्पादिनाममत्तमेव विसेसोति अत्थो। एकूनवीसतीति ठपेत्वा मानादयो छ अनियतयेवापनके सेसा सरूपेनागता पन्नरस छन्दादयो च चत्तारो नियतयेवापनकाति इमे एकेन ऊना वीसति चेतसिका। अनियतयेवापनकानं पन इध अलभन्तानम्पि एत्थ वचने कारणं वुत्तमेव।&lt;br&gt;&#xA;थिनमिद्धस्स अनियतभावोति थिनमिद्धस्स अनियतस्स इध उप्पज्जनकभावमाह, न पन पठमे नियतभावं तत्थ सब्बसोव अनुप्पज्जनतो। न हि सभावतिखिणं चित्तं थिनमिद्धयोगी होतीति। ततिये मानस्स अनियतस्स सम्भवेपि नियतधम्मे सन्धाय ‘‘अट्ठारसा’’ति वुत्तम्। तेनाह ‘‘मानो पनेत्थ अनियतो’’ति। दिट्ठिया सह न उप्पज्जतीति एत्थ कारणं वुत्तमेव। चतुत्थे अवसेसाति अट्ठारसेव, पञ्चमे ठपेत्वा पीतिं दिट्ठिया सह अट्ठारसेव, तथा छट्ठेपि। सत्तमे पीतिया, दिट्ठिया च अभावतो सत्तरस, तथा अट्ठमेपि।&lt;br&gt;&#xA;एतेपि तयोति न केवलं करुणामुदिता एव, एतेपि तयो एकतो न उप्पज्जन्ति अञ्ञमञ्ञं विसयभेदतोयेव। तथा हि इस्सा परसम्पत्तिविसया, मच्छरियं अत्तसम्पत्तिया परेहि साधारणाभावविसयं, कुक्कुच्चं कताकतविसयन्ति, तस्मा यं अभयगिरिवासिनो वदन्ति ‘‘इस्सामच्छेरं यदिच्छावसेन एकतोपि उप्पज्जती’’ति, न तं गहेतब्बम्।&lt;br&gt;&#xA;सभावतो, परिकप्पनतो वा अनिट्ठस्स आरम्मणस्स अनिट्ठाकारं वा आरम्मणस्स अनुभवनं सम्भुञ्जनं अनिट्ठारम्मणानुभवनं, तं लक्खणमस्साति अनिट्ठारम्मणानुभवनलक्खणम्। तेनाह ‘‘अनिट्ठाकारसम्भोगरस’’न्ति, यथाभूतेन वा अयथाभूतेन वा अनिट्ठाकारेन आरम्मणस्स सम्भुञ्जनरसं, पच्चानुभवनकिच्चन्ति अत्थो। तित्थियादीनञ्हि सभावतो इट्ठे बुद्धादिआरम्मणेपि अनिट्ठाकारतो गहणवसेन दोमनस्सं उप्पज्जति। दोमनस्सस्स एकन्तेन कामधातुयंयेव पवत्तनतो आह ‘‘हदयवत्थुपदट्ठान’’न्ति। तस्स हि अनीवरणावत्थाय अभावतो रूपारूपधातुयं असम्भवो।&lt;br&gt;&#xA;अत्तनो पवत्तिआकारवसेन अनिट्ठरूपसमुट्ठापनवसेन वा विरूपं सप्पनं विसप्पनं, अनिट्ठरूपसमुट्ठापनवसेनेव वा विसप्पनं सरीरकम्पनं, तं रसो किच्चं, सम्पत्ति वा अस्साति विसप्पनरसो, निस्सयस्स हदयवत्थुनो, सकलस्सेव वा कायस्स विज्झत्तभावापादनतो आह ‘‘अत्तनो निस्सयदहनरसो वा’’ति, विज्झत्तभावापादनतोति च मिलातभावापादनतोति अत्थो। यथा कथं वियाति आह ‘‘दावग्गि विया’’ति। सो हि वनघटेयेव उप्पन्नो तमेव दहति। दुस्सनपच्चुपट्ठानोति अत्तनो, परस्स च दूसनाकारेन पच्चुपट्ठानो। सो हि यस्स सन्ताने उप्पन्नो, तं एकन्तेन अन्तमसो विरूपभावापादनेनपि दूसेति, परं पन दूसेतु वा, मा वा हत्थेन गहितअसुचि विय। ‘‘अनत्थं मे अचरी’’तिआदीनि नव आघातवत्थूनि पदट्ठानमस्साति आघातवत्थुपदट्ठानो। सो उपयोगफलकालेसु अनिट्ठत्ता विससंसट्ठपूतिमुत्तं विय दट्ठब्बो। अट्ठारस वाति इस्सादीसु अनियतेसु एकेन सद्धिं अट्ठारस वा।&lt;br&gt;&#xA;पवत्तिट्ठितिमत्ताति चेतसो पवत्तिसङ्खाता ठितिमत्ता, मग्गङ्गादिभावं न गच्छति अधिमोक्खविरहतोति अत्थो। अथ वा पवत्तिट्ठितिमत्ताति खणट्ठितिमत्ता। ‘‘निवाते दीपच्चीनं ठिति विया’’ति हि वुत्तम्। चित्तट्ठिति विय सन्तानट्ठितिया पच्चयो भवितुं असमत्थत्ता निच्छयाभावेन असण्ठहनतो चेतसो पवत्तिपच्चयमत्तताय पवत्तिट्ठितिमत्ता खणट्ठितिमत्ता पवत्तिपच्चयमत्ता ठिति पवत्तिट्ठितीति कत्वा। विगता चिकिच्छाति निस्सक्के पच्चत्तवचनं ‘‘पिसुणा वाचा पटिविरतो’’तिआदीसु विय, विगता तिकिच्छायाति अत्थो। अयमेव वा पाठो। ‘‘विगता चिकिच्छा’’ति चिकिच्छितुं दुक्करताय चेतं वुत्तं, न सब्बथा चिकिच्छाय अभावतो। ‘‘एवं नु खो, न नु खो’’तिआदिना संसप्पनवसेन सेति, समन्ततो वा सेतीति संसयो। कम्पनरसाति चित्तस्स कम्पनकिच्चा। उद्धच्चञ्हि अत्तना गहिताकारेयेव ठत्वा भमतीति एकारम्मणस्मिं एव विप्फन्दनवसेन पवत्तति, विचिकिच्छा पन यदिपि एकस्मिं आरम्मणे उप्पज्जति, तथापि ‘‘एवं नु खो, न नु खो’’ति अञ्ञं गहेतब्बाकारं अपेक्खतीति नानारम्मणे कम्पनं होति। अनिच्छयाकारेन द्वेळ्हकाकारेन पच्चुपट्ठाति, अनिच्छयं वा पच्चुपट्ठापेतीति अनिच्छयपच्चुपट्ठाना।&lt;br&gt;&#xA;अधिमोक्खविचिकिच्छानं अञ्ञमञ्ञं विपरीतकिच्चताय आह ‘‘विचिकिच्छाय अभावेना’’ति। समाधीति चित्तेकग्गता। सा हि आरम्मणे चित्तस्स सम्मा आधानतो ‘‘समाधी’’ति वुच्चति। बलवा होतीति बलवमित्तेन दिन्नपिट्ठिबलो पुरिसो विय बलवा होति, बलादिभावं गच्छतीति अधिप्पायो।&lt;br&gt;&#xA;सत्तारम्मणत्ताति सत्तपञ्ञत्तारम्मणत्ता। ननु पञ्ञत्तारम्मणापि विपाका होन्तीति चोदनं सन्धायाह ‘‘कामावचरविपाकानं एकन्तपरित्तारम्मणत्ता’’ति। कुतो पन विरतीनं कुसलत्तमेवाति चारितन्ति आह ‘‘पञ्च सिक्खापदा कुसलाति (विभ॰ ७१५) हि वुत्त’’न्ति। यदि एवं लोकुत्तरविपाकेसु विरतियो न लब्भन्तीति? नो न लब्भन्ति सिक्खापदविभङ्गे लोकियविरतियोयेव सन्धाय वुत्तत्ता। तेन लोकियविपाकेसुयेव विरतियो न सम्भवन्तीति गहेतब्बम्।&lt;br&gt;&#xA;कायपसादसन्निस्सितत्ता काये भवो सातभावो लक्खणमस्साति कायिकसातलक्खणा। चेतसिकसुखे वुत्तनयेन पच्चुपट्ठानादयो नेतब्बाति आह ‘‘सेसा वुत्तनया एवा’’ति।&lt;br&gt;&#xA;८४-६. ननु च इट्ठे आरम्मणे सुखवेदना उप्पज्जति, अनिट्ठे दुक्खवेदना, इट्ठानिट्ठमज्झत्ते उपेक्खावेदना, चक्खुविञ्ञाणादयो च कुसलविपाका इट्ठे, इट्ठमज्झत्ते वा आरम्मणे उप्पज्जन्ति, तत्थ युत्तो ताव इट्ठमज्झत्ते उपेक्खावेदनायोगो, न पन इट्ठारम्मणे, न चापि एतं सक्का वत्तुं परिकप्पनावसेन इट्ठारम्मणम्पि इट्ठमज्झत्ततो गण्हन्ति यथा ‘‘कम्मविञ्ञाण’’न्ति विपाकानं अवञ्चनीयभावतो, तस्मा कथं इट्ठे, इट्ठमज्झत्ते च उप्पज्जमानेसु चक्खुसोतघानजिव्हाविञ्ञाणेसु उपेक्खावेदनायेव सम्भवति, न सुखवेदना, यतो तेसु उपेक्खावेदना वुत्ताति इमं चोदनं सङ्खेपतो दस्सेतुं ‘‘इट्ठारम्मणयोगस्मि’’न्तिआदिं वत्वा पुन तस्सा सोधनत्थं ‘‘उपादाय च रूपेना’’तिआदि वुत्तम्। भूतरूपं उपादाय निस्साय पवत्तं रूपं उपादायरूपम्। ‘‘उपादाय च रूपेना’’ति पन ‘‘मनसी च कारो’’ति एत्थ वुत्तनयमेव। ‘‘उपादायकरूपेना’’ति वा पाठो, चक्खुविञ्ञाणस्स वत्थुभूतेन चक्खुपसादेन, तथा सोतविञ्ञाणादीनं वत्थुभूतेन सोतपसादादिना च उपादायरूपेनाति अत्थो। उपादारूपके पनाति य-कारलोपं कत्वा निद्देसो ‘‘पटिसङ्खा योनिसो’’तिआदीसु विय, यथाक्कमं चक्खुविञ्ञाणादीनं आरम्मणभूते रूपसद्दादिके उपादायरूपेति अत्थो। संघट्टनानिघंसस्साति संघट्टनासङ्खातस्स निघंसस्स। संघट्टनायेव अञ्ञमञ्ञविसयविसयीभावस्स अनुरूपदेसुप्पत्तिसङ्खातनिघंसो वियाति निघंसोति वुच्चति। अथ वा सम्पत्तासम्पत्तग्गहणवसेन संघट्टनाय निघंसस्स चाति अत्थो। चक्खुरूपसोतसद्दा हि अञ्ञमञ्ञं असम्पत्तायेव अनुरूपदेसुप्पत्तिया अञ्ञमञ्ञं घट्टन्ति नाम। ततो तेसं वसेन घट्टनाकारभूतो अञ्ञमञ्ञाभिमुखभावो ‘‘संघट्टना’’ति वुत्तो। घानगन्धा, पन जिव्हारसा च अञ्ञमञ्ञं सम्पत्तायेव आसन्नतरदेसे उप्पन्ना अञ्ञमञ्ञं निघंसेन्ति आहच्च तिट्ठन्ति। ततो तेसं वसेन निघंसो वुत्तोति। दुब्बलत्ताति अधिकरणीमत्थके पिचुपिण्डकं ठपेत्वा पिचुपिण्डेनेव पहतकाले विय फुट्ठमत्तभावेन दुब्बलत्ता। दीपयेति एवं संघट्टनानिघंसस्स दुब्बलत्ता वेदना मज्झत्तट्ठाने तिट्ठतीति उपेक्खायोगं पकासेय्य। यदि एवं कायविञ्ञाणेपि इदं समानन्ति, नोति आह ‘‘पसादं पना’’तिआदि। यथा हि अधिकरणीमत्थके कप्पासपिचुपिण्डं ठपेत्वा कूटेन पहरन्तस्स कूटं पिचुपिण्डमतिक्कम्म अधिकरणिं गण्हाति, एवमेवं कायद्वारे बहिद्धा महाभूतारम्मणं अज्झत्तिककायपसादं घट्टेत्वा तं अतिक्कम्म पसादपच्चयेसु महाभूतेसु पटिहञ्ञति, निघंसो बलवा होति, तस्मा इट्ठारम्मणे कायविञ्ञाणसम्पयुत्ता सुखवेदना होति, अनिट्ठारम्मणे पन वुत्तनयेन दुक्खवेदनाति वुत्तं होति।&lt;br&gt;&#xA;मनोधातुनाति एत्थ किञ्चापि धातु-सद्दो इध इत्थिलिङ्गेयेव दिस्सति, इमिनायेव पन आचरियस्स वचनेन पुल्लिङ्गो अत्थीति सिद्धम्। केचि पन ‘‘सक्कटवोहारेन वुत्त’’न्ति वदन्ति। सम्पयुत्ता दस धम्माति सम्बन्धो। तस्मावेत्थाति एत्थ व-कारो पदसन्धिमत्तकरो।&lt;br&gt;&#xA;कायविञ्ञाणे दुक्खवेदनाति किञ्चापि सुखादिकन्ति आदि-सद्देन अकुसलविपाककायविञ्ञाणस्स दुक्खवेदनासम्पयोगो वुत्तो, इध पनस्सा लक्खणादिदस्सनत्थं पुन ‘‘कायविञ्ञाणे दुक्खवेदना’’ति उपञ्ञासो कतो, रसादयो पनस्स कुसलविपाके सुखवेदनाय वुत्तविपरियायेन योजेतब्बाति इध न वुत्ता। सेसाति सेसचेतसिका।&lt;br&gt;&#xA;बलप्पत्तोति सेसाहेतुकचित्तसम्पयुत्तसमाधितो अयं वीरियिन्द्रिययोगेन बलवभावप्पत्तो, न पन बलरासिप्पत्तोति अत्थो। यदि एवं कस्मा चेतसिकविभागनिद्देसे ‘‘बलानि द्वे द्विचित्तेसू’’ति वुत्तं? तत्थ हि किरियाहेतुकमनोविञ्ञाणयुगळं सन्धाय तथा वुत्तम्। सब्बं सेसाहेतुकचित्तेसु चित्तेकग्गताय विभङ्गे –&lt;br&gt;&#xA;‘‘कतमा तस्मिं समये चित्तस्स एकग्गता होति? या तस्मिं समये चित्तस्स ठिती’’ति (ध॰ स॰ ११) –&lt;br&gt;&#xA;एत्तकमेव वत्वा किरियाहेतुकमनोविञ्ञाणधातुसम्पयुत्ताय एकग्गताय विभङ्गे –&lt;br&gt;&#xA;‘‘कतमा तस्मिं समये चित्तस्स एकग्गता होति? या तस्मिं समये चित्तस्स ठिति सण्ठिति अवट्ठिति अविसाहारो अविक्खेपो अविसाहटमानसता समथो समाधिन्द्रियं समाधिबल’’न्ति (ध॰ स॰ ११) –&lt;br&gt;&#xA;बलपरियोसानं कत्वा विभजितत्ता वीरियविभङ्गे च –&lt;br&gt;&#xA;‘‘कतमं तस्मिं समये वीरियिन्द्रियं होति? यो तस्मिं समये चेतसिको वीरियारम्भो निक्कमो परक्कमो उय्यामो वायामो उस्साहो उस्सोळ्ही थामो धिति असिथिलपरक्कमता अनिक्खित्तछन्दता अनिक्खित्तधुरता धुरसम्पग्गाहो वीरियं वीरियिन्द्रियं वीरियबल’’न्ति (ध॰ स॰ १३) –&lt;br&gt;&#xA;बलपरियोसानं कत्वा विभजितत्ता विभङ्गवारे आगतं समाधिबलं, वीरियबलञ्च सन्धाय ‘‘बलानि द्वे द्विचित्तेसू’’ति वुत्तं, न पन धम्मुद्देसवारे बलरासियं आगतबलं सन्धाय सब्बाहेतुकचित्तेसु धम्मुद्देसस्स मग्गरासितो पट्ठाय परिहीनत्ता।&lt;br&gt;&#xA;८७. विपाककिरियाहदयेहीति विपाककिरियचित्तेहि। हदयं मनो मानसं चित्तन्ति हि परियायवचनम्। सोभनं गतं गमनमस्साति सुगतो। भगवतो हि विनेय्यजनूपसङ्कमनं एकन्तेन तेसं हितसुखनिप्फादनतो सोभनं, तथा लक्खणानुब्यञ्जनपटिमण्डितरूपकायताय धुतविलम्बितादिदोसरहितं अवहसितराजहंसवसभवारणमिगराजगमनं कायगमनं, ञाणगमनञ्च निम्मलविपुलकरुणासतिवीरियादिगुणविसेससमङ्गीभूतमभिनीहारतो याव महाबोधिं अनवज्जताय सोभनमेवाति। अथ वा सकलम्पि लोकं परिञ्ञाभिसमयवसेन सयम्भुञाणेन परिजानन्तो सम्मा गतो अवगतोति सुगतो, तथा लोकसमुदयं पहानाभिसमयवसेन पजहन्तो अनुप्पत्तिधम्मतं आपादेन्तो सम्मा गतो अतीतोति सुगतो, लोकनिरोधसङ्खातं निब्बानं सच्छिकिरियाभिसमयवसेन सम्मा गतो अधिगतोति सुगतो, लोकनिरोधगामिनिपटिपदासङ्खातं मग्गं भावनाभिसमयवसेन सम्मा गतो पत्तोति सुगतो। अथ वा सम्मा गदतीति सुगतो। भगवा हि भूतं तच्छं अत्थसंहितं विनेय्यानं यथारहं कालयुत्तमेव धम्मं भासति, तस्मा सम्मा गदतीति द-कारस्स त-कारं कत्वा ‘‘सुगतो’’ति वुत्तो। अथ वा सुन्दरं ठानं सम्मासम्बोधिं, निब्बानमेव वा गतोति सुगतो, तेन सुगतेन।&lt;br&gt;&#xA;८८. ‘‘अवगच्छती’’तिआदीसु यो भिक्खु अनूनं अत्थतो वा ब्यञ्जनतो वा अनूनं सुपरिपुण्णं ततोयेव परमं विसिट्ठं इमं अभिधम्मावतारं नाम पकरणं अवगच्छति अवबुज्झति, सम्माउग्गहणधारणादिसम्पादनवसेन ओगाहित्वा जानाति। अथ वा परमनयदीपनतो परमं इमं पकरणं यो अनूनं कत्वा अवगच्छति जानाति, तस्सेवं अवगच्छतो यथासभावं मननतो मतिसङ्खाता पञ्ञा दुरासदे मंसचक्खुना परमाणु विय लोकियञाणेन दुरासदे दुराधिगन्तब्बे अधिगन्तुं दुक्करतरे, अतिगम्भीरट्ठाने ठपेत्वा सिनेरुपब्बतराजानं राहुआदीहि महाकायेहिपि सब्बेन सब्बं अज्झोगाहितुं असक्कुणेय्यताय महासमुद्दे विय ठपेत्वा सम्मासम्बुद्धं सारिपुत्तादीहिपि महाञाणेहि सावकेहि सब्बेन सब्बं अज्झोगाहितुं असक्कुणेय्यरूपे अभिधम्मनये विजम्भते हेमन्तसालपन्ति विय पत्थरति, अभिमुखाभिमुखेयेव धम्मे पवत्ततीति वा अत्थो।&lt;br&gt;&#xA;इति अभिधम्मत्थविकासिनिया नाम&lt;br&gt;&#xA;अभिधम्मावतारसंवण्णनाय&lt;br&gt;&#xA;चेतसिकनिद्देसवण्णना निट्ठिता।&lt;/p&gt;</description>
    </item>
    <item>
      <title>०३. ततियो परिच्छेदो</title>
      <link>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/03_tatiyo_parichChedo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/03_tatiyo_parichChedo/</guid>
      <description>&lt;p&gt;३. ततियो परिच्छेदो&lt;/p&gt;&#xA;&lt;h2 id=&#34;चतसकवभगनददसवणणन&#34;&gt;चेतसिकविभागनिद्देसवण्णना&lt;/h2&gt;&#xA;&lt;p&gt;८९. नामसामञ्ञतोयेव द्वेपञ्ञासाति फस्सादिनामसामञ्ञेन द्वीहि अधिका पण्णास होन्ति, सम्पयुत्तधम्मभेदतो पन एकूननवुतिचित्तसम्पयुत्तो फस्सो एकूननवुतिविधोति एवमादिना बहुविधापि होन्तीति अत्थो।&lt;br&gt;&#xA;ननु च फस्सादयो हेट्ठा पाळिक्कमेन दस्सिता, इध पन कस्मा न तथा वुत्ताति? एकेकसभाववन्तानं तंतंसामञ्ञापेक्खाय एकस्मिं ठाने निद्दिसितुकामत्ता। फस्सादयो हि मनक्कारावसाना तेरस कुसलाकुसलाब्याकतसामञ्ञतो एकतो वुत्ता, मज्झत्तादयो मुदितावसाना पञ्चवीसति कुसलाब्याकतसामञ्ञतो, लोभादयो पन अनोत्तप्पावसाना अकुसलभावसामञ्ञतोति एवं तंतंसामञ्ञापेक्खाय समानसभावा धम्मा एकतो वुत्ताति।&lt;br&gt;&#xA;९०. एवं फस्सादयो धम्मे उद्दिसित्वा इदानि ‘‘एत्तकेसु अयं धम्मो समुपलब्भती’’ति चित्तुप्पादेसु तेसं पयोगं दस्सेतुं पठमं ताव चित्तगणनं दस्सेन्तो आह ‘‘चतुपञ्ञासधा’’तिआदि। कामेति कामावचरेति वुत्तं होति। एवं ‘‘रूपे अरूपे’’ति एत्थापि। आसवविसयत्ताभावतो न विज्जन्ति एतेसु आसवाति अनासवा।&lt;br&gt;&#xA;९१-२. समासतोति वित्थारापेक्खाय वुत्तं, न इतोपि समासस्स अभावतो। अतिसङ्खेपतो पन एकूननवुति चित्तुप्पादा होन्ति। एतेसूति इमेसु चित्तुप्पादेसु। तेसं फस्सादीनं धम्मानं उप्पत्तिं एकेकं उद्धरित्वा चित्तचेतसिकेसु भिक्खूनं पाटवत्थाय पवक्खामीति सम्बन्धो। एककन्ति एकेकं, गाथाबन्धवसेन ए-कारलोपो।&lt;br&gt;&#xA;९३. चेतसिकविभागं वत्तुकामोपि अविनिब्भोगधम्मे दस्सेतुं चित्तेन सह एकतो कत्वा आह ‘‘फस्सपञ्चक’’न्ति। एकतो उप्पादो एतेसन्ति एकुप्पादा, सह खीयन्तीति सहक्खया, एकतो उप्पज्जित्वा एकतो निरुज्झनकाति अत्थो।&lt;br&gt;&#xA;९४. सब्बेस्वेव एकवीससतेसु चित्तेसु समुपलब्भनतो सब्बसाधारणा। किञ्चापि अनन्तरगाथाय चित्तेन सह एकुप्पादादिभावकथनेनेव इमेसं सब्बसाधारणता वुत्ता, तत्थ पन एकुप्पादादिमत्तकथनमेव इच्छितं, न सब्बसाधारणता। वुत्तोपि वायमत्थो तत्थ अपाकटत्ता पुन पाकटं कत्वा इध वुत्तोति।&lt;br&gt;&#xA;९५-१००. द्विपञ्चविञ्ञाणवज्जितचतुचत्तालीसकामावचरचित्तेसु, लोकियलोकुत्तरवसेन एकादससु पठमज्झानिकचित्तेसु चाति पञ्चपञ्ञासचित्तेसु वितक्कस्स देसितत्ता आह ‘‘वितक्को…पे॰… समुदीरितो’’ति। विचारो पञ्चपञ्ञाससवितक्कचित्तेसु चेव एकादससु दुतियज्झानिकचित्तेसु चाति छसट्ठिचित्तेसु उप्पज्जतीति आह ‘‘चारो…पे॰… जायते’’ति।&lt;br&gt;&#xA;एकपञ्ञासचित्तेसु पीतीति कायविञ्ञाणवज्जितेसु अट्ठारससु सोमनस्ससहगतकामावचरचित्तेसु चेव चतुत्थपञ्चमज्झानवज्जिततेत्तिंसरूपज्झानिकचित्तेसु चाति एकपञ्ञासचित्तेसु पीति जायति। तेसट्ठिया सुखन्ति एकपण्णाससप्पीतिकचित्तेसु चेव एकादससु चतुत्थज्झानिकचित्तेसु, कुसलविपाककायविञ्ञाणे चाति तेसट्ठिया चित्तेसु सुखं जायति। तेसट्ठिसुखसहगतचित्तानि चेव तीणि च दुक्खसहगतानीति छसट्ठिचित्ते वज्जेत्वा अवसेसपञ्चपण्णासचित्तेसु उपेक्खा उप्पज्जतीति आह ‘‘उपेक्खा पञ्चपञ्ञासचित्तेसू’’ति। दुक्खं तीसूति द्वीसु पटिघचित्तेसु चेव अकुसलविपाककायविञ्ञाणे चाति तीसु चित्तेसु दुक्खं जायति। होति…पे॰… सोमनस्सिन्द्रियन्ति तेसट्ठिया सुखसहगतचित्तेसु एकमेव कायविञ्ञाणं अपनेत्वा अवसेसेसु सोमनस्सिन्द्रियं होति। अकुसलविपाककायविञ्ञाणवसेन एकमेव दुक्खिन्द्रियसहगतं, तथा कुसलविपाककायविञ्ञाणमेव सुखिन्द्रियसम्पयुत्तन्ति आह ‘‘दुक्खिन्द्रियं…पे॰… सुखिन्द्रिय’’न्ति।&lt;br&gt;&#xA;अहेतुकविपाककिरियामनोधातुवज्जितेसु मज्झिमगणनाय पञ्चाधिकसतपरिमितेसु कुसलाकुसलविपाककिरियाचित्तेसु वीरियं देसितन्ति आह ‘‘पञ्चुत्तर…पे॰… आहा’’ति। दिट्ठधम्मिकसम्परायिकत्थेसु सत्ते विनेति, विगतो वा नायको इमस्स, विसिट्ठो वा सब्बलोकस्स नायको सामि, विसेसेन वा विनेय्यसत्ते निब्बानपुरं नेतीति विनायको। समाधिन्द्रियं विचिकिच्छावज्जितवीरियसहगतचित्तेसु वुत्तन्ति आह ‘‘चतुत्तरसते’’तिआदि।&lt;br&gt;&#xA;अट्ठारस अहेतुकचित्तानि, द्वे एकहेतुकचित्तानि च वज्जेत्वा अवसेसएकुत्तरसते चित्ते छन्दो उप्पज्जतीति दस्सेतुं ‘‘सब्बाहेतुकचित्तानी’’तिआदि वुत्तम्। दस विञ्ञाणेति कुसलाकुसलविपाकवसेन द्विगुणिते चक्खादिके पञ्चविञ्ञाणे।&lt;br&gt;&#xA;१०२-६. नियता न येवापनका विय कदाचीति अत्थो। कथं पनेते एकनवुतिया चित्तेस्वेव जायन्तीति आह ‘‘अहेतुकेसू’’तिआदि। एकूनासीतियाति द्वादस ञाणसम्पयुत्तकामावचरानि, पञ्चदस रूपावचरानि, द्वादस अरूपावचरानि, समचत्तालीस लोकुत्तरचित्तानीति एवं एकूनासीतिया तिहेतुकचित्तेसु। अट्ठवीसतिया चित्तेति सोळससु कामावचरकुसलमहाकिरियासु, द्वादससु च लोकियचतुत्थज्झानचित्तेसु चाति अट्ठवीसतिचित्तेसु। साट्ठके चत्तालीसविधेति अट्ठसहिते चत्तालीसविधे, अट्ठचत्तालीसविधेति वुत्तं होति। छ युगळानीति कायपस्सद्धिचित्तपस्सद्धादीनि छ युगळानि। कुसलाब्याकता चाति कुसलचित्तसम्पयोगतो कुसला, अब्याकतचित्तसम्पयोगतो अब्याकताति कुसलेनपकासनविधानेसु छेकेन सत्थुना पकासिता देसिताति अत्थो।&lt;br&gt;&#xA;१०८-१११. संसयोति विचिकिच्छा। सा हि संसेति समन्ततो सेति, ‘‘एवं नु खो, नो नु खो’’ति परिसप्पतीति संसयो। महन्ते सीलक्खन्धादिके एसति गवेसतीति महेसी। तेन महेसिना सम्मासम्बुद्धेन। अट्ठसूति अट्ठलोभसहगतचित्तेसु। चतूसूति तेस्वेव दिट्ठिसहगतचित्तेसु। दिट्ठिवियुत्तेसु चतूसूति सम्बन्धो। द्वीस्वेवाति द्वीसु दोसमूलकचित्तेसु। द्वीसु जायन्ति नो सहाति दोसमूलेस्वेव द्वीसु जायन्ति, सह पन न उप्पज्जन्ति, उसूयनकाले इस्सा, मच्छरणकाले मच्छेरन्तिआदिना नाना हुत्वाव उप्पज्जन्ति। पञ्चसूति पञ्चसु ससङ्खारिकचित्तेसु।&lt;br&gt;&#xA;११२. चित्तस्स चेतसिकत्ताभावेपि कुसलाकुसलाब्याकतधम्मानं गणनट्ठानतो ‘‘मनो’’ति चित्तम्पि वुत्तम्।&lt;br&gt;&#xA;११४-५. एत्तावता चेतसिकविभागं दस्सेत्वा इदानि एकेकस्मिं चित्तुप्पादे लब्भमानरासीसु अङ्गविभागदस्सनत्थं ‘‘एकूनतिंसचित्तेसू’’तिआदि वुत्तम्। ननु च फस्सपञ्चमकरासि सब्बपठमं आगता, सा कस्मा न वुत्ताति? सब्बसाधारणभावतो। न हि सो चित्तुप्पादो अत्थि, यो फस्सपञ्चमकविनिमुत्तोति। एकादस पठमज्झानिकानि सोमनस्ससहगतानि, द्वादस सहेतुककामावचरानि, तथा चत्तारि अकुसलानि, सुखसन्तीरणहसितुप्पादानि द्वेति एकूनतिंसचित्तेसु पञ्चङ्गिकं झानं पञ्चकरासिसङ्खातं मतम्। चतु…पे॰… निद्दिसेति एकादस दुतियज्झानिकानि, कुसलविपाककिरियावसेन द्वादस उपेक्खासहगतसहेतुककामावचरानि, उपेक्खादोमनस्ससहगतानि अट्ठ अकुसलानि, द्विपञ्चविञ्ञाणवज्जितउपेक्खासहगतानि छ अहेतुकचित्तानि चाति इमानि सत्ततिंस चित्तानि यथायोगं चतूहि झानङ्गेहि युत्तानि। एत्थ हि एकादस दुतियज्झानिकानि विचारपीतिसुखसमाधीहि सहगतानि, इतरानि यथायोगं उपेक्खादोमनस्सेसु एकेकेन वितक्कविचारसमाधीहीति चतूहि सम्पयुत्तानि।&lt;br&gt;&#xA;एकादसविधन्ति एकादसविधं ततियज्झानिकचित्तं पीतिसुखचित्तेकग्गतायोगतो तिवङ्गिकमुदीरितम्। चतुत्तिंस…पे॰… मुदीरितन्ति द्वादस अरूपावचरचित्तानि, द्वावीसति चतुत्थपञ्चमज्झानिकानि सासवानासवानीति चतुत्तिंस चित्तानि यथायोगं उपेक्खेकग्गतायोगतो, सुखेकग्गतायोगतो च दुवङ्गिकमुदीरितम्। चतुत्थज्झानिकानि हि एकादस सुखेकग्गतासहितानि, सेसानि तेवीसति उपेक्खेकग्गतासहितानि।&lt;br&gt;&#xA;११६. सभावेनावितक्केसूति दुतियज्झानादयो विय भावनाबलेन विना सभावेनेव अवितक्केसु द्विपञ्चविञ्ञाणेसु। तेसु हि विज्जमानानिपि सेसझानङ्गानि वितक्कविरहेन उपनिज्झानकिच्चेसु असमत्थानि। तेनेव हि अट्ठकथायम्पि ‘‘वितक्कपच्छिमकञ्हि झानङ्गं नामा’’ति वुत्तम्। भावनाय अवितक्कभावप्पत्तानि पन भावनाबलेनेव उपनिज्झानकिच्चेसु पटुतरा, तस्मा सभावेनावितक्केसु झानङ्गानि न उद्धरेय्य। ‘‘न उद्धटा’’ति वा पाठो, न उद्धटानीति अत्थो।&lt;br&gt;&#xA;यदि एवं कस्मा द्विपञ्चविञ्ञाणेसु सरूपेनेव चित्तेकग्गता वुत्ता, ननु तस्सा वितक्कविरहेन झानङ्गकिच्चे असमत्थताय रासिभजनाभावतो येवापनकवसेन वचनं युत्तन्ति ? वुच्चते – कुसलाकुसलेसु अविज्जमानधम्मस्स विपाकेसुपि अनुपलब्भनतो झानङ्गकिच्चस्स अकरणेपि कुसलाकुसलेसु देसितनियामेनेव सरूपेन इधापि वुत्ता। होतु ताव एतं, झानरासियं वेदना कस्मा वुत्ता। सा हि सब्बचित्तसाधारणभावतो फस्सपञ्चकरासिम्हि चेव, उपेक्खादिइन्द्रियभावतो इन्द्रियरासिम्हियेव वत्तब्बा, न इतरत्थ तदभावतोति? सच्चं, वेदना पन सब्बवेदनानं सामञ्ञसभावेन फस्सपञ्चके आगतवेदना च अपरेन विसेसवचनेन तत्थ निद्दिट्ठा, न तत्थ अन्तोकरणत्थम्। तेनेव हि धम्मसङ्गणियं द्विपञ्चविञ्ञाणेसु सङ्गहवारे झानङ्गरासि न उद्धटाति रूपधातुयं तिण्णं महाभूतानं अप्पटिघभावेपि कामधातुयं सप्पटिघमहाभूतेहि समानभावतो तत्थापि सप्पटिघभावो विय द्विपञ्चविञ्ञाणेसु वेदनाचित्तेकग्गतानं वितक्कवियोगेन झानकिच्चाकरणेपि सवितक्कचित्तेसु झानचित्तसमङ्गीवेदनादीहि समानत्ता झानङ्गभावेन वचनं नाम युत्तम्। तेनेव च नामरूपसमासे ‘‘फस्सपञ्चकरासिझानदुकरासिइन्द्रियत्तिकरासी’’ति वुत्तन्ति। अथ वा किं एताय युत्तिचिन्ताय, धम्मसभाववेदिना तथागतेन धम्मसभावं अविरज्झित्वा देसितन्ति न एत्थ अनुयोगो कातब्बोति। अहेतुकचित्तानं आरम्मणे सुप्पतिट्ठितताभावेन अनिय्यानिकत्ता वुत्तं ‘‘सब्बा…पे॰… न उद्धरे’’ति। वुत्तञ्हेतं अट्ठकथायम्पि ‘‘हेतुपच्छिमको मग्गो’’ति।&lt;br&gt;&#xA;११७. तीणि सोळसचित्तेसूति पन्नरससु अहेतुकविपाकचित्तेसु चेव किरियामनोधातुम्हि चाति सोळससु चित्तेसु। मनिन्द्रियं जीवितिन्द्रियं वेदनिन्द्रियेसु लब्भमानमेकन्ति तीणिन्द्रियानि होन्ति। इमेसुपि कुसलविपाककायविञ्ञाणधातुयं मनिन्द्रियसुखिन्द्रियजीवितिन्द्रियवसेन तीणिन्द्रियानि, अकुसलविपाककायविञ्ञाणधातुयं दुक्खिन्द्रियेन सह तीणि, सुखसन्तीरणे सोमनस्सिन्द्रियेन सह तीणि, अवसेसतेरसचित्तेसु उपेक्खिन्द्रियेन सह तीणीति। एत्थ चित्तन्ति ससम्पयुत्तधम्मस्स चित्तुप्पादस्स अधिप्पेतत्ता मनिन्द्रियस्सापि आधारभावो युज्जेय्य। इतरथा हि मनिन्द्रियन्ति चित्तस्सेव गहणे तस्स अत्तनो च आधारभावो न युज्जतीति। एकस्मिं पन चत्तारीति एकस्मिं विचिकिच्छासहगते वीरियिन्द्रियमनिन्द्रियजीवितिन्द्रियउपेक्खिन्द्रियवसेन चत्तारि। पञ्च तेरससूति ठपेत्वा विचिकिच्छासहगतं अवसेसानि एकादस अकुसलचित्तानि, किरियाहेतुकमनोविञ्ञाणधातुद्वयन्ति तेरससु चित्तेसु वीरियिन्द्रियादीनि तीणि, समाधिन्द्रियं, वेदनिन्द्रियेसु लब्भमानं एकन्ति पञ्चिन्द्रियानि। एत्थ हि द्वीसु दोसमूलेसु वीरियिन्द्रियसमाधिन्द्रियमनिन्द्रियजीवितिन्द्रियदोमनस्सिन्द्रियवसेन पञ्च, पञ्चसु सोमनस्ससहगतेसु पुरिमानि चत्तारि सोमनस्सिन्द्रियेन सद्धिं पञ्च, सेसेसु उपेक्खिन्द्रियेन सद्धिं पञ्च होन्ति।&lt;br&gt;&#xA;११८. सत्त द्वादसचित्तेसूति द्वादससु ञाणविप्पयुत्तचित्तेसु सद्धासतिसमाधिवीरियजीवितमनिन्द्रियानि च वेदनिन्द्रियेसु लब्भमानमेकन्ति सत्त इन्द्रियानि। तत्थ हि छसु सोमनस्ससहगतेसु सद्धिन्द्रियादीनि छ सोमनस्सिन्द्रियेन सद्धिं सत्त, इतरेसु छसु उपेक्खिन्द्रियेन सद्धिं सत्त होन्ति। एकेनूनेसु…पे॰… मनेसु चाति द्वादस ञाणसम्पयुत्तानि कामावचरानि, सत्तवीसति लोकियज्झानचित्तानि चाति एकूनचत्तालीसविधेसु लोकियचित्तेसु पुरिमानि सत्त, पञ्ञिन्द्रियञ्चाति अट्ठेव इन्द्रियानि। एत्थ हि सोमनस्ससहगतेसु छसु कामावचरेसु, द्वादससु रूपावचरचतुक्कज्झानेसु चाति अट्ठारसचित्तेसु सोमनस्सिन्द्रियेन, सेसेसु च उपेक्खिन्द्रियेन सद्धिं योजेत्वा अट्ठिन्द्रियानि वेदितब्बानि।&lt;br&gt;&#xA;११९. चत्तालीसाय चित्तेसु नवकन्ति समचत्तालीसविधेसु लोकुत्तरचित्तेसु पुरिमानि अट्ठइन्द्रियानि, अनञ्ञातञ्ञस्सामीतिन्द्रियं अञ्ञिन्द्रियं अञ्ञाताविन्द्रियन्ति इमेसु लब्भमानमेकन्ति इन्द्रियानं नवका। सोतापत्तिमग्गेसु हि अनञ्ञातञ्ञस्सामीतिन्द्रियं लब्भति। सोतापत्तिफलतो पट्ठाय अरहत्तमग्गपरियोसानेसु तं न लब्भति। तस्स ठाने अञ्ञिन्द्रियम्। अरहत्तफले तम्पि न लब्भति। तस्स ठाने अञ्ञाताविन्द्रियं तिट्ठतीति। एवन्ति छहि इन्द्रियेहि सम्पयुत्तस्स अभावतो कत्थचि तीणि, कत्थचि चत्तारि, कत्थचि पञ्च, कत्थचि सत्त, कत्थचि अट्ठ, कत्थचि नविन्द्रियानीति एवं छहि आकारेहि इन्द्रिययोगोपि, न केवलं झानङ्गयोगोव, अथ खो इन्द्रियेहि सह चित्तुप्पादानं सम्पयोगोपि वेदितब्बोति।&lt;br&gt;&#xA;१२०-३. इदानि मग्गङ्गसम्पयोगं दस्सेन्तो पठमं ताव येसु चित्तेसु मग्गङ्गानि न लब्भन्ति, तानि दस्सेत्वा पच्छा मग्गङ्गयोगचित्तुप्पादे दस्सेतुं ‘‘अमग्गङ्गानी’’तिआदिमाह। एत्थाति एतस्मिं एकवीससतप्पभेदे चित्तस्मिं, इमस्मिं मग्गङ्गाधिकारे वा। विञ्ञाणेसु द्विपञ्चसूति सभावावितक्केसु चक्खादीसु द्विपञ्चविञ्ञाणेसु। किञ्चापि हेट्ठा द्विपञ्चविञ्ञाणेसु झानङ्गाभावो, अहेतुकेसु च मग्गङ्गाभावो वुत्तोव, अझानङ्गानि पन तत्थ अधिकारवसेन वुत्तानि, इध पसङ्गागतवसेन। अमग्गङ्गानि तत्थ पसङ्गागतवसेन, इध अधिकारवसेनाति न कोचि पुनरुत्तिदोसो।&lt;br&gt;&#xA;एकन्ति विचिकिच्छासम्पयुत्तं चित्तम्। तञ्हि मिच्छासङ्कप्पमिच्छावायामयोगतो द्वे मग्गङ्गानि एत्थाति दुमग्गङ्गम्। तिमग्गङ्गानि सत्तसूति चत्तारि दिट्ठिविप्पयुत्तानि, द्वे दोसमूलानि, उद्धच्चसहगतचित्तन्ति सत्तसु मिच्छासङ्कप्पमिच्छावायाममिच्छासमाधियोगतो तिमग्गङ्गानि। चत्तालीस…पे॰… चतुरङ्गिकोति द्वादस ञाणविप्पयुत्तानि, चत्तारि दिट्ठिसम्पयुत्तानि, पठमज्झानिकवज्जानि चतुवीसति महग्गतचित्तानीति चत्तालीसचित्तेसु यो मग्गो लब्भति, सो यथायोगं सम्मासङ्कप्पसम्मावायामसम्मासतिसम्मासमाधियोगतो, मिच्छादिट्ठिमिच्छासङ्कप्पमिच्छावायाममिच्छासमाधियोगतो, सम्मादिट्ठिसम्मावायामसम्मासतिसम्मासमाधियोगतो च चतुरङ्गिको मतो। तत्थ ञाणविप्पयुत्तेसु द्वादससु पठमानि चत्तारि, दिट्ठिसम्पयुत्तेसु मज्झिमानि, सेसेसु पच्छिमानि लब्भन्ति।&lt;br&gt;&#xA;पञ्चद्दससु…पे॰… पञ्चङ्गिकोति द्वादससु ञाणसम्पयुत्तकामावचरेसु चेव तीसु लोकियपठमज्झानिकेसु चाति पन्नरससु चित्तेसु सम्मादिट्ठिसम्मासङ्कप्पसम्मावायामसम्मासतिसम्मासमाधिवसेन पञ्चङ्गिको मग्गो। ननु च सम्मावाचादयो कामावचरेसु लब्भन्तीति? सच्चं लब्भन्ति, पाठे पन अनागतत्ता इध परिच्चत्ताति। द्वत्तिंसचित्तेसूति पठमज्झानिकवज्जेसु द्वत्तिंसलोकुत्तरचित्तेसु। सत्तङ्गिकोति अवितक्कत्ता सम्मासङ्कप्पो न लब्भतीति तं परिच्चजित्वा अवसेससत्तमग्गङ्गवसेन सत्तङ्गिको वुत्तो।&lt;br&gt;&#xA;यत्थ पन सम्मासङ्कप्पो लब्भति, तत्थ तेन सह अट्ठङ्गिकोति आह ‘‘मग्गो अट्ठसू’’तिआदि। तत्थ अट्ठसु चित्तेसूति पठमज्झानिकेसु अट्ठसु लोकुत्तरचित्तेसु। एवन्ति छहि मग्गङ्गेहि सम्पयुत्तस्स अभावतो कत्थचि द्वे मग्गङ्गानि, कत्थचि तीणि, कत्थचि चत्तारि, कत्थचि पञ्च, कत्थचि सत्त, कत्थचि अट्ठाति एवं छहि पकारेहि।&lt;br&gt;&#xA;१२४-६. इदानि बलसम्पयोगं दस्सेन्तो आह ‘‘बलानि द्वे’’तिआदि। तत्थ वीरियबलसमाधिबलवसेन द्वे बलानि किरियाहेतुकमनोविञ्ञाणधातुद्वये विभङ्गवारे आगतानि वीरियबलसमाधिबलानि पच्चेकं लब्भन्तीति ‘‘द्वे द्विचित्तेसू’’ति वुत्तम्। एकस्मिं तीणीति एकस्मिं विचिकिच्छासहगते वीरियबलअहिरिकबलअनोत्तप्पबलवसेन तीणि बलानि। एकादससु चत्तारीति विचिकिच्छासहगतवज्जेसु एकादससु अकुसलचित्तेसु समाधिबलञ्चेव पुब्बे वुत्तानि तीणीति चत्तारिबलानि। छ द्वादससूति द्वादससु ञाणविप्पयुत्तचित्तेसु सद्धावीरियसतिसमाधिहिरिओत्तप्पवसेन छ बलानि।&lt;br&gt;&#xA;एकूनासीतिया सत्ताति द्वादससु ञाणसम्पयुत्तकामावचरचित्तेसु चेव सत्तवीसतिमहग्गतचित्तेसु च चत्तालीसाय लोकुत्तरचित्तेसु चाति एकूनासीतिविधेसु चित्तेसु सद्धावीरियसतिसमाधिपञ्ञाहिरिओत्तप्पवसेन सत्त बलानि। सोळसेवाबलानीति पञ्चदस अहेतुकविपाकानि, किरियामनोधातुआवज्जनञ्चाति सोळस बलविप्पयोगतो अबलचित्तानि। एवन्ति पञ्चहि बलेहि सम्पयुत्तस्स अभावतो कत्थचि द्वे, कत्थचि तीणि, कत्थचि चत्तारि, कत्थचि छ, कत्थचि सत्ताति पञ्चहि आकारेहि सबलं, इमेसु एकस्सापि अभावतो अबलम्पि च विञ्ञेय्यं, विजानितब्बन्ति अत्थो। हेतुरासिआदयो विनिच्छयभावतो न वुत्ताति वेदितब्बम्। येसु चित्तेसु यानि झानङ्गमग्गङ्गबलिन्द्रियानि जायन्तीति सम्बन्धो। गाथाबन्धसुखत्थं इन्द्रियानं ओसानकरणम्।&lt;br&gt;&#xA;इति अभिधम्मत्थविकासिनिया नाम&lt;br&gt;&#xA;अभिधम्मावतारसंवण्णनाय&lt;br&gt;&#xA;चेतसिकविभागनिद्देसवण्णना निट्ठिता।&lt;/p&gt;</description>
    </item>
    <item>
      <title>०४. चतुत्थो परिच्छेदो</title>
      <link>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/04_chatuttho_parichChedo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/04_chatuttho_parichChedo/</guid>
      <description>&lt;p&gt;४. चतुत्थो परिच्छेदो&lt;/p&gt;&#xA;&lt;h2 id=&#34;एकवधदनददसवणणन&#34;&gt;एकविधादिनिद्देसवण्णना&lt;/h2&gt;&#xA;&lt;p&gt;१२८-३०. विजाननसभावतोति आरम्मणविजाननसभावत्ता। ननु च हेट्ठा सारम्मणतो एकविधभावो वुत्तोति? सच्चं वुत्तो, सो पन चेतसिकानञ्च साधारणोति इध तब्बिवज्जनत्थं विजाननलक्खणताव वुत्ता। सङ्खेपगणनवसेन च सहेतुकानं एकसत्ततिविधता वुत्ता। हेतुवादिनाति कुसलाकुसलाब्याकतहेतूनं ब्याकरणकुसलेन । अथ वा ‘‘ये धम्मा हेतुप्पभवा , तेसं हेतुं तथागतो आहा’’ति (अप॰ थेर १.१.२८६; महाव॰ ६०) वचनतो तंतंपच्चयुप्पन्नधम्मानं तंतंपच्चयवादिना।&lt;br&gt;&#xA;१३१-४. सवत्थुकावत्थुकतोति एकन्तेन सब्बवत्थुनिस्सितभावतो चेव तदभावतो च। केचि पन हदयवत्थुवसेन सवत्थुकावत्थुकतं वण्णेन्ति, तं न युज्जति सवत्थुकनिद्देसे ‘‘सब्बो कामविपाको’’ति पसादनिस्सितानम्पि सङ्गहितत्ता। उभयवसेनाति सवत्थुकावत्थुकवसेन। कानिचि हि चित्तानि एकन्तेन सवत्थुकानि, कानिचि अवत्थुकानेव, कानिचि उभयसभावानि। तथा चेव निद्दिसति ‘‘सब्बो कामविपाको चा’’तिआदि।&lt;br&gt;&#xA;सब्बो कामविपाको चाति सहेतुकाहेतुकभिन्नो सब्बो तेवीसतिविधो कामावचरविपाको च। आदिमग्गोति सोतापत्तिमग्गो। सो हि सब्बलोकुत्तरेसु आदितो उप्पज्जनतो, अट्ठसु अरियपुग्गलेसु आदिपुग्गलस्स सम्बन्धीति वा ‘‘आदिमग्गो’’ति वुच्चति। विना वत्थुन्ति सकसकवत्थुं विना नुप्पज्जन्ति। तेनेव हेतानि अरूपभवे नुप्पज्जन्ति तत्थ वत्थूनं अभावतो। ‘‘नुप्पज्जन्ति विना वत्थु’’न्ति च इदं अन्तोभावितकारणत्थं कत्वा वुत्तम्। तेन यस्मा वत्थुं विना नुप्पज्जन्ति, तस्मा एकन्तेन सवत्थुकाति वुत्तं होति।&lt;br&gt;&#xA;एकन्तेन अवत्थुका अरूपभवेयेव पटिसन्धादिवसेन पवत्तनतो। कथं पन रूपसन्निस्सयेन विना तत्थ अरूपं पवत्तति, कस्मा न पवत्तति पञ्चवोकारेति? तथा अदस्सनतो। यदि एवं कबळीकाराहारेनपि विना रूपधातुयं रूपेन पवत्तितब्बं, किं कारणा? कामधातुयं तथा अदस्सनतो। अपि तु यस्स चित्तसन्तानस्स पवत्तिकारणं रूपे अविगततण्हं, तस्स सह रूपेन पवत्ति। यस्स पन निब्बत्तिकारणं रूपे विगततण्हं, तस्स विना रूपेन पवत्ति कारणस्स तंविमुखतायाति रूपसन्निस्सयेन विना तत्थ अरूपं पवत्तति। द्वेचत्तालीस सेसानीति मनोद्वारावज्जनं कुसलकिरियावसेन सोळस कामावचरानि, तथेव अट्ठ अरूपावचरानि, पठममग्गवज्जानि सत्त लोकुत्तरानि, पटिघद्वयवज्जितदसअकुसलानि चेति द्वेचत्तालीस वुत्तावसेसचित्तानि।&lt;br&gt;&#xA;१३५-७. रूपादीसु एकेकमेव आरम्मणं इमस्साति एकेकारम्मणम्। तस्स तस्स आरम्मणस्स आपाथगतकाले तंतंविजाननवसेन पञ्चपि आरम्मणानि इमस्साति पञ्चारम्मणम्। एवम्पीति न केवलं सवत्थुकादिवसेनेव, अथ खो एकेकारम्मणादितोपि। अभिञ्ञावज्जितानं सब्बमहग्गतानम्पि धम्मारम्मणभावेन एकारम्मणत्ता आह ‘‘सब्बं महग्गत’’न्ति। पण्णत्तारम्मणतो एकारम्मणन्ति केचि। तं अरूपावचरदुतियचतुत्थज्झानानि पत्वा न युज्जति तेसं महग्गतारम्मणत्ता। अभिञ्ञाद्वयस्स छळारम्मणिकभावेन, तस्स च रूपावचरपञ्चमज्झानतो अभिन्नत्ता तं पहाय ‘‘तेचत्तालीसा’’ति वुत्तम्।&lt;br&gt;&#xA;१४१. पुञ्ञविपाककिरियतो कामे द्वादसाति सम्बन्धो। धाति निपातमत्तम्। पुञ्ञविपाकक्रियतोति ञाणविप्पयुत्तकुसलविपाककिरियतो।&lt;br&gt;&#xA;१४३-९. इरियाय कायिकाय किरियाय पवत्तिपथभावतो इरियापथो, गमनादि। अत्थतो तदवत्था रूपप्पवत्ति। कामञ्चेत्थ रूपविनिमुत्तो इरियापथो, विञ्ञत्ति वा नत्थि, तथापि सब्बं रूपसमुट्ठापकचित्तं इरियापथुपत्थम्भकं, विञ्ञत्तिविकारुप्पादनञ्च होति। यं पन चित्तं विञ्ञत्तिजनकं , तं एकंसतो इतरद्वयस्स जनकं अविनाभावतो, तथा इरियापथुपत्थम्भकं रूपस्साति इमस्स विसेसस्स दस्सनत्थं ‘‘रूपीरियापथविञ्ञत्ति-जनकाजनकादितो’’ति इरियापथविञ्ञत्तीनं विसुं गहणम्। जनकाजनकादितोति तिण्णम्पि जनकतो, कस्सचिपि अजनकतो, द्विन्नं एकस्स च जनकतो। कानिचि हि चित्तानि रूपं समुट्ठापेन्ति, इरियापथं कप्पेन्ति, विञ्ञत्तिं जनयन्ति। कानिचि रूपं समुट्ठापेन्ति, इरियापथं कप्पेन्ति, विञ्ञत्तिं न जनयन्ति। कानिचि रूपमेव समुट्ठापेन्ति, इतरद्वयं न करोन्ति। कानिचि तीणि न करोन्तेव। तथा चेव दस्सेति ‘‘द्वादसाकुसला’’तिआदि। एवञ्चापि हि तं चित्तन्ति न केवलं अहेतुकादितोव, एवं रूपादिजनकादितोपि तं चतुब्बिधम्। ‘‘एवञ्चादिम्हि त’’न्तिपि लिखन्ति। तस्स पन आदिम्हि निक्खित्तं चित्तं एवञ्च चतुब्बिधन्ति अत्थं वदन्ति। तत्थाति तेसु रूपजनकादीसु। दस किरियाति मनोधातुवज्जा दस किरिया।&lt;br&gt;&#xA;समुट्ठापेन्ति रूपानीति अत्तनो उप्पादक्खणेयेव अत्तना जनेतब्बरूपानि समुट्ठापेन्ति। कप्पेन्तीति सन्नामेन्ति। यथापवत्तं इरियापथं उपत्थम्भेन्ति। यथा हि अन्तरन्तरा उप्पज्जमानेहि वीथिचित्तेहि अब्बोकिण्णे भवङ्गे पवत्तमाने अङ्गानि ओसीदन्ति, पवेधन्ता विय होन्ति, न एवं द्वत्तिंसविधेसु वक्खमानेसु च छब्बीसतिविधेसु जागरणचित्तेसु पवत्तमानेसु। तदा पन अङ्गानि उपत्थद्धानि यथापवत्तइरियापथभावेनेव पवत्तन्ति। जनयन्ति च विञ्ञत्तिन्ति मनोद्वारे पवत्ता एव विञ्ञत्तिं जनयन्ति, न पन पञ्चद्वारे पवत्ताति दट्ठब्बम्।&lt;br&gt;&#xA;द्विपञ्चविञ्ञाणानं झानङ्गयोगाभावेन रूपाजनकत्ता आह ‘‘द्वेपञ्चविञ्ञाणा’’ति। झानङ्गानि हि चित्तेन सह रूपसमुट्ठापकानि, तेसं अनुबलप्पदायकानि मग्गङ्गादीनि तेसु विज्जमानेसु सविसेसं रूपप्पवत्तिदस्सनतो। अरूपविपाका पन रूपविरागभावनाय निब्बत्तत्ता हेतुनो तंविमुखताय रूपं न समुट्ठापेन्तीति आह ‘‘विपाका च अरूपिसू’’ति।&lt;br&gt;&#xA;१५०. सब्बेसं सन्धिचित्तन्ति सब्बेसं सत्तानं पटिसन्धिचित्तम्। तञ्हि वत्थुदुब्बलताय, अप्पतिट्ठितताय, पच्चयवेकल्लतो, आगन्तुकताय च रूपं न समुट्ठापेति। तथा हि पटिसन्धिविञ्ञाणेन सहजातं वत्थु पच्छाजातपच्चयरहितं, आहारादीहि च अनुपत्थद्धं दुब्बलं, तस्स च दुब्बलत्ता तन्निस्सितविञ्ञाणम्पि दुब्बलन्ति। यथा च पपाते पतितो अञ्ञस्स निस्सयो भवितुं न सक्कोति, एवं तम्पि भिन्नसन्ततियं कम्मक्खित्तताय पपाते पतितं विय अप्पतिट्ठितं न रूपसमुट्ठापने उस्सहति च वत्थुनो च अत्तना सह अपच्छा अपुरे उप्पज्जमानत्ता पुरेजातपच्चयस्स अलाभतो। यथा पन आगन्तुको पुरिसो अगतपुब्बं देसं गतो अञ्ञेसं ‘‘एथ भो अन्तोगामे वो अन्नपानगन्धमालादीनि दस्सामी’’ति वत्तुं न सक्कोति अत्तनो अविसयताय, अप्पहुताय च, एवमेवं पटिसन्धिचित्तम्पि आगन्तुकन्ति। एवं वत्थुदुब्बलतादीहि कारणेहि रूपं न समुट्ठापेति। अपिच आहारिन्द्रियादिवसेन येहाकारेहि चित्तसमुट्ठानरूपानं चित्तचेतसिका पच्चया होन्ति, तेहि सब्बेहि पटिसन्धियं चित्तचेतसिका समतिंसकम्मजरूपानं यथायोगं पच्चया होन्ति। वुत्तञ्हेतं पट्ठाने –&lt;br&gt;&#xA;‘‘पटिसन्धिक्खणे विपाकाब्याकता आहारा सम्पयुत्तानं खन्धानं कटत्ता च रूपानं आहारपच्चयेन पच्चयो’’तिआदि (पट्ठा॰ १.१.४२९)।&lt;br&gt;&#xA;तस्मा समतिंसकम्मजरूपानि चित्तसमुट्ठानरूपानं ठानं गहेत्वा ठितानीति पटिसन्धिचित्तं रूपं न समुट्ठापेतीति वेदितब्बम्।&lt;br&gt;&#xA;चुतिचित्तञ्चारहतोति एत्थ खीणासवस्स चुतिचित्तं उपसन्तवट्टमूलस्मिं सन्ताने सातिसयं सन्तवुत्तिताय रूपं न समुट्ठापेति, अनागामिआदीनं तदभावतोति वदन्ति। टीकाकारो पन आनन्दाचरियो भणति –&lt;br&gt;&#xA;‘‘कामावचरानं पच्छिमचित्तस्स उप्पादक्खणे यस्स चित्तस्स अनन्तरा कामावचरानं पच्छिमचित्तं उप्पज्जिस्सति, रूपावचरे, अरूपावचरे पच्छिमभविकानं, ये च रूपावचरं, अरूपावचरं उपपज्जित्वा परिनिब्बायिस्सन्ति, तेसं चवन्तानं, तेसं वचीसङ्खारो निरुज्झिस्सति, नो च तेसं कायसङ्खारो निरुज्झिस्सतीति वचनतो अञ्ञेसम्पि चुतिचित्तं रूपं न समुट्ठापेती’’ति।&lt;br&gt;&#xA;आचरियस्स हि अयमधिप्पायो – ‘‘कामावचरानं पच्छिमचित्तस्सा’’ति एतेन अविसेसेन कामावचरसत्तानं चुतिचित्तस्स, ‘‘ये च रूपावचरं…पे॰… निरुज्झिस्सती’’ति इमिना कामभवतो चवित्वा रूपारूपभवूपपज्जनकानं कामावचरचुतिचित्तस्सापि उप्पादक्खणतो उद्धं वचीसङ्खारस्स निरोधं वत्वा कायसङ्खारस्स तदभाववचनतो चुतिचित्तस्स कायसङ्खारासमुट्ठापनं सिद्धम्। यदग्गेन च तं कायसङ्खारं न समुट्ठापेति, तदग्गेन तं सेसरूपम्पि न जनेति। न हि रूपसमुट्ठापकस्स गब्भगततादिविबन्धाभावे कायसङ्खारासमुट्ठापने कारणं अत्थि। न च युत्तं चुतितो उद्धं चित्तसमुट्ठानञ्चस्स रूपं पवत्ततीति, नापि ‘‘चुतिचित्तं रूपं समुट्ठापेती’’ति पाळि अत्थि, न चापि वट्टमूलानुपसमो चुतिचित्तस्स रूपुप्पादने कारणं चुतिचित्तेन न उप्पन्नानम्पि ततो पुरिमतरेहि उप्पन्नानं विय भवन्तरे अनुप्पज्जनतो, तस्मा सब्बेसम्पि चुतिचित्तं रूपं न समुट्ठापेतीति। यदि कायसङ्खारसमुट्ठापनमेव रूपजननारहभावं साधेति, तदा चतुत्थज्झाने कथन्ति? नायं दोसो, तस्स भावनाबलेन सातिसयं सन्तवुत्तिताय कायसङ्खारासमुट्ठापनेपि मरणासन्नचित्तानं विय परिदुब्बलत्ताभावतो रूपसमुट्ठापने विबन्धो नत्थीति। कुतो पन पट्ठाय चित्तजरूपं नुप्पज्जतीति? यतो पट्ठाय कायसङ्खारे नुप्पज्जति। कदा च कायसङ्खारो नुप्पज्जतीति? चुतितो पुब्बे द्वत्तिंसमचित्तक्खणतो पट्ठाय नुप्पज्जति, तेत्तिंसमचित्तक्खणे उप्पन्नं पच्छिमसोळसकतो पुरेतरमेव निरुज्झतीति वदन्ति। ‘‘यस्स कायसङ्खारो न निरुज्झति, तस्स चित्तसङ्खारो न निरुज्झिस्सती’’ति (यम॰ २.सङ्खारयमक.११३) पञ्हे ‘‘पच्छिमचित्तस्स भङ्गक्खणे तेसं कायसङ्खारो च न निरुज्झति, चित्तसङ्खारो च न निरुज्झिस्सती’’ति पच्छिमचित्तस्सेव वज्जितत्ता चुतितो दुतियततियचित्तेनापि सह निरुज्झतीति अपरे। यस्स चित्तस्स अनन्तरा कामावचरानं पच्छिमचित्तं उप्पज्जतीति एत्थ ‘‘यस्सा’’ति कामावचरचुतिचित्तस्स अनन्तरपच्चयभूतं चित्तं सन्धाय वुत्तन्ति तस्स उप्पादतोपि उद्धं कायसङ्खाराभाववचनेन हेट्ठिमकोटिया चुतितो ततियचित्तेनेव सह निरुज्झति। दुतियचित्तं न पापुणातीति एके।&lt;br&gt;&#xA;१५१-७. एकं द्वे तीणि चत्तारि ठानानि इमस्साति एकद्वितिचतुट्ठानं, एकद्वितिचतुट्ठानत्ताति अत्थो। ठानन्ति च इध किच्चमधिप्पेतम्। तञ्हि तिट्ठन्ति एत्थ धम्मा अवट्ठिता विय होन्तीति ‘‘ठान’’न्ति वुच्चति। मंसचक्खुदिब्बचक्खुञाणचक्खुबुद्धचक्खुसमन्तचक्खुवसेन पञ्च निम्मलानि लोचनानि इमस्साति पञ्चनिम्मललोचनो।&lt;br&gt;&#xA;निप्पपञ्चेनाति रागादिपपञ्चरहितेन। रागादयो हि संसारे पपञ्चनतो ‘‘पपञ्चा’’ति वुच्चन्ति।&lt;br&gt;&#xA;आवज्जने पटिच्छने ठाने मनोधातुत्तिकन्ति सम्बन्धो, किरियामनोधातु आवज्जनट्ठाने, विपाकद्वयं सम्पटिच्छनट्ठानेति अत्थो।&lt;br&gt;&#xA;‘‘सोमनस्सयुत्तसन्तीरणं पञ्चद्वारे सन्तीरणं सिया’’ति वत्तब्बे ‘‘सन्तीरण’’न्ति अधिकारतोव लब्भतीति गाथाबन्धसुखत्थं ‘‘सोमनस्सयुत’’न्ति एत्तकमेव वुत्तम्।&lt;br&gt;&#xA;बलवारम्मणे सतीति तदारम्मणकिच्चस्स बलवारम्मणेयेव लब्भनतो वुत्तं, न इमस्सेव आवेणिकभावेन सब्बेसम्पि तदारम्मणानं बलवारम्मणेयेव उप्पज्जनतो। वोट्ठब्बनन्ति किरियामनोविञ्ञाणधातुसङ्खातं वोट्ठब्बनकिच्चं चित्तम्।&lt;br&gt;&#xA;१५८-९. सब्बेसन्ति सब्बेसं कामरूपारूपभविकसत्तानम्। इमिना इदं दस्सेति – पञ्चद्वारेसु वोट्ठब्बनकिच्चं केसञ्चिदेव सत्तानं अरूपभवे सब्बसो पञ्चद्वारिकचित्तप्पवत्तिया, रूपभवे च द्वारत्तयप्पवत्तिया अभावतो। मनोद्वारे आवज्जनकिच्चं पन सब्बेसमेव सचित्तकसत्तानं करोतीति। द्विट्ठानिकं नाम होतीति यथावुत्तट्ठानद्वयवन्तताय द्विट्ठानिकचित्तं नाम होति। केचि पन ‘‘सोमनस्ससहगतसन्तीरणं कामसुगतियं पटिसन्धिं आकड्ढति , तस्मा तं पञ्चट्ठानिक’’न्ति वदन्ति, तं तेसं मतिमत्तं पट्ठाने तथा अदीपितत्ता। तत्थ हि –&lt;br&gt;&#xA;‘‘उपेक्खासहगतं धम्मं पटिच्च उपेक्खासहगतो धम्मो उप्पज्जति नहेतुपच्चया’’ति एत्थ (पट्ठा॰ २.७.८) ‘‘अहेतुकं उपेक्खासहगतं एकं खन्धं पटिच्च तयो खन्धा, तयो खन्धे पटिच्च एको खन्धो, द्वे खन्धे पटिच्च द्वे खन्धा , अहेतुकपटिसन्धिक्खणे उपेक्खासहगतं एकं खन्धं पटिच्च तयो खन्धा, तयो खन्धे पटिच्च एको खन्धो, द्वे खन्धे पटिच्च द्वे खन्धा’’ति (पट्ठा॰ २.७.८) –&lt;br&gt;&#xA;एवं उपेक्खासहगत-पदस्स पवत्तिपटिसन्धिवसेन पटिच्चनयो उद्धटो। पीतिसहगतसुखसहगत-पदानं पन –&lt;br&gt;&#xA;‘‘पीतिसहगतं धम्मं पटिच्च पीतिसहगतो धम्मो उप्पज्जति नहेतुपच्चया। अहेतुकं पीतिसहगतं एकं खन्धं पटिच्च तयो खन्धा, तयो खन्धे पटिच्च एको खन्धो, द्वे खन्धे पटिच्च द्वे खन्धा। सुखसहगतं धम्मं पटिच्च सुखसहगतो धम्मो उप्पज्जति नहेतुपच्चया। अहेतुकं सुखसहगतं एकं खन्धं पटिच्च तयो खन्धा, तयो खन्धे पटिच्च एको खन्धो, द्वे खन्धे पटिच्च द्वे खन्धा’’ति (पट्ठा॰ २.७.६) –&lt;br&gt;&#xA;एवं पवत्तिवसेनेव उद्धटो, न ‘‘अहेतुकपटिसन्धिक्खणे’’तिआदिना पटिसन्धिवसेन, तस्मा यथाधम्मसासने अवचनम्पि अभावमेव दीपेतीति न तस्स पटिसन्धिदानं अत्थीति द्विट्ठानिकताव वुत्ताति। ते महग्गतविपाका नवाति सम्बन्धो।&lt;br&gt;&#xA;१६२. छद्वारा एव छद्वारिका। अथ वा छद्वारिकेसूति छद्वारिकचित्तेसूति अत्थो।&lt;br&gt;&#xA;१६४-६. ‘‘पञ्चकिच्च’’न्तिआदि यथावुत्तानमेव निगमनम्। सेसन्ति अट्ठसट्ठिविधं चित्तम्। एककिच्चयोगतो, एकं किच्चमस्साति वा एकं, एकमेव एककम्। सब्बचित्तानं किच्चवसेन निद्देसट्ठानेयेव किच्चानं पटिपाटिम्पि दस्सेतुं ‘‘भवङ्गावज्जन’’न्तिआदि वुत्तम्। यदि एवं पटिसन्धितो पट्ठाय चुतिपरियोसानं वत्तब्बन्ति? सच्चं, चुतिपटिसन्धीनं पन पाकटत्ता तथा न वुत्तम्। भवस्स हि पटिसन्धि आदि, चुति परियोसानन्ति पाकटमेव, तस्मा पाकटट्ठानं पहाय अपाकटट्ठानतो पट्ठाय दस्सेतुं भवङ्गमेव आदितो वुत्तम्। तदारम्मणं पन किञ्चापि अपाकटं, अथ खो अनेकन्तिकं किस्मिञ्चि भवे कत्थचि जवनवीथियं अलब्भनतोति एकन्तलब्भमानपरिदीपनत्थं तं न वुत्तम्। अथ वा तदारम्मणचित्तम्पि येभुय्येन भवङ्गनामं लब्भतीति पुरिमजवनवीथियं तदारम्मणं पच्छिमजवनवीथिया आवज्जनस्स पुरेचरभूतं भवङ्ग-ग्गहणेनेव सङ्गहितन्ति विसुं न वुत्तम्। केचि पन ‘‘पञ्चद्वारेसु पवत्तिवसेन पञ्चविधताय दस्सनत्थं ‘भवङ्गावज्जन’न्तिआदि वुत्त’’न्ति वदन्ति, तत्थ पन अप्पवत्तमानानं केसञ्चि सब्भावतो तं न युज्जति, छद्वारप्पवत्तिवसेन छब्बिधत्तनयदस्सनत्थन्ति वत्तुं वट्टति। यथा चेत्थ ‘‘भवङ्गावज्जन’’न्तिआदिना चक्खुद्वारे वुत्तं, एवं सोतद्वारादीसुपि दस्सनादिं अपनेत्वा सवनादिं पक्खिपित्वा किच्चप्पवत्ति योजेतब्बा। मनोद्वारे पन –&lt;br&gt;&#xA;‘‘भवङ्गं पठमं होति, ततो आवज्जनं मतम्।&lt;br&gt;&#xA;दुतियं तमतिक्कम्म, जवनं ततियं सिया’’ति॥ –&lt;br&gt;&#xA;योजना दट्ठब्बा। छन्नं विञ्ञाणानन्ति चक्खुविञ्ञाणादीनं पञ्चन्नं, मनोविञ्ञाणस्स च। सत्तविञ्ञाणधातूनन्ति चक्खुविञ्ञाणधातादीनं पञ्चन्नं, मनोधातुमनोविञ्ञाणधातुद्वयस्साति सत्तन्नं विञ्ञाणधातूनम्।&lt;br&gt;&#xA;१६९-७१. पञ्चाभिञ्ञाविवज्जितन्ति –&lt;br&gt;&#xA;‘‘इद्धिविधं दिब्बसोतो, परचित्तविजानना।&lt;br&gt;&#xA;पुब्बेनिवासानुस्सति, दिब्बचक्खूति पञ्चधा’’ति॥ –&lt;br&gt;&#xA;एवमागताहि पञ्चहि अभिञ्ञाहि युत्तेन रूपावचरपञ्चमज्झानचित्तेन वज्जितम्। दिब्बसोतादीनं एकेकारम्मणत्तेपि पञ्चन्नम्पि अभिञ्ञानं एकस्सेव चित्तस्स अवत्थाभेदभावतो वुत्तं ‘‘पञ्चाभिञ्ञाविवज्जित’’न्ति । केचि पन ‘‘इध एकन्तेन धम्मारम्मणिकचित्तानमेव वचनतो परचित्तविजाननं वज्जेत्वा अनागतंसञाणेन सह पञ्चाभिञ्ञानं पटिक्खेपो’’ति वदन्ति।&lt;br&gt;&#xA;द्विपञ्चविञ्ञाणानं, मनोधातुत्तयस्स च परिच्चागेन एकचत्तालीस होन्तीति आह ‘‘चत्तालीसं तथेकक’’न्ति। अभिञ्ञानि चाति च-सद्दो अट्ठानप्पयुत्तो, सो ‘‘चत्तालीसं तथेकक’’न्ति इमस्सानन्तरं दट्ठब्बो, तेन पन अभिञ्ञाचित्तद्वयं सङ्गण्हाति। अथ वा अभिञ्ञा नाम हेट्ठा एकेकारम्मणिकेसु वुत्तस्स पञ्चमज्झानस्सेव अवत्थाविसेसोति अभिञ्ञाचित्तानं छळारम्मणिकेसु अग्गहणन्ति दट्ठब्बम्।&lt;br&gt;&#xA;१७२-३. तिधा कत्वाति तिधा करणहेतु। हेत्वत्थो हि अयं त्वा-सद्दो यथा ‘‘सीहं दिस्वा भयं छम्भितत्तं उप्पज्जति, पञ्ञाय चस्स दिस्वा आसवा परिक्खीणा होन्ती’’ति। ‘‘पुञ्ञापुञ्ञवसेना’’तिआदिना जातिभूमिहेतुवेदनादिवसेन याव छसत्ततिविधो भेदो, ताव मनोविञ्ञाणधातुं भिन्दित्वा तंवसेन चित्तविभागदस्सनत्थं नयदानं कतन्ति वेदितब्बम्।&lt;br&gt;&#xA;१७५. तिधा कत्वाति पठमं विपाकद्वयकिरियाभेदतो, दुतियं कुसलाकुसलादितोति एवं धातुद्वयं पच्चेकं तिधा कत्वा।&lt;br&gt;&#xA;१८०. भूमि…पे॰… विभावयेति तिंसभूमीनं नानत्तवसेन पवत्तितो तिंसविधं, तत्थेव तिंसपुग्गलानं नानत्तवसेन पवत्तितो च तिंसविधन्तिआदिना इदं यथानिद्दिट्ठचित्तं बहुधा होतीति च विभावेय्याति अत्थो।&lt;br&gt;&#xA;१८१. इधाति इमस्मिं सासने। हत्थगतामलका विय होन्तीति यथा हत्थगतं आमलकं चक्खुमतो सुपाकटं होति, एवमिमस्स मतिमतो भिक्खुनो अभिधम्मपिटकगता अत्था सुपाकटा होन्ति, आवज्जितावज्जितक्खणे सुविसदाव पञ्ञायन्तीति अत्थो।&lt;br&gt;&#xA;इति अभिधम्मत्थविकासिनिया नाम&lt;br&gt;&#xA;अभिधम्मावतारसंवण्णनाय&lt;br&gt;&#xA;एकविधादिनिद्देसवण्णना निट्ठिता।&lt;/p&gt;</description>
    </item>
    <item>
      <title>०५. पञ्चमो परिच्छेदो</title>
      <link>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/05_panchamo_parichChedo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/05_panchamo_parichChedo/</guid>
      <description>&lt;p&gt;५. पञ्चमो परिच्छेदो&lt;/p&gt;&#xA;&lt;h2 id=&#34;भमपगगलचततपपततनददसवणणन&#34;&gt;भूमिपुग्गलचित्तुप्पत्तिनिद्देसवण्णना&lt;/h2&gt;&#xA;&lt;p&gt;१८२-८. बुद्धिया वुद्धिं विरुळ्हिं करोतीति बुद्धिवुद्धिकरम्। यस्स यस्स नयस्स कथनं पटिञ्ञातं, तं तं दस्सेन्तो आह ‘‘चित्तानं भूमीसुप्पत्ति’’न्ति। तं वत्वा भूमीनं आधारवसेन पसङ्गागतं गतिभेदं, भवभेदञ्च दस्सेतुं ‘‘देवा चेवा’’तिआदि वुत्तम्। ‘‘चतस्सोपायभूमियो’’ति वत्वा असुरगतिया पेतगतियंयेव सङ्गहितत्ता ‘‘गतियो पञ्चा’’ति वुत्तन्ति वदन्ति। मयं पन ‘‘तिस्सोवापायभूमियो’’ति पाठेन भवितब्बन्ति मञ्ञाम। न हि एस अनाकुलवचनो आचरियो ईदिसं पुब्बापरविरुद्धं विय सम्मोहजनकं वचनं भासति। पाळियम्पि हि –&lt;br&gt;&#xA;‘‘पञ्च खो इमा, सारिपुत्त, गतियो। कतमा पञ्च? निरयो तिरच्छानयोनि पेत्तिविसयो मनुस्सा देवा’’ति (अ॰ नि॰ ९.६८) –&lt;br&gt;&#xA;एवं तिण्णमेव अपायानं वसेन वुत्तम्। कामरूपारूपवसेन तयो भवा। तत्थाति तेसु तीसु भवेसु। तिंसेवाति चतस्सो अपायभूमियो, सत्तविधा कामसुगतिभूमि, सोळस रूपीब्रह्मलोका, चतस्सो अरूपभूमियोति एकतिंसभूमीनमन्तरे चित्तप्पवत्तिअधिकारत्ता असञ्ञभूमिं अपनेत्वा अवसेसा तिंसेव भूमियोति अत्थो। तासु तिंसेव पुग्गलाति तासु भूमीसु उप्पन्ना पुग्गला भूमिगणनवसेन तिंसेव होन्ति। भूमिवसेन तिंसविधापि पन पटिसन्धिचित्तगणनाय एकूनवीसति होन्तीति दस्सेन्तो आह ‘‘भूमीस्वेतासू’’तिआदि।&lt;br&gt;&#xA;पटिसन्धिकचित्तानन्ति दस कामावचरपटिसन्धिचित्तानि, पञ्च रूपावचरपटिसन्धिचित्तानि, चत्तारि अरूपावचरपटिसन्धिचित्तानीति इमेसं एकूनवीसतिपटिसन्धिचित्तानं वसेन। असञ्ञीनमचित्तकाति असञ्ञसत्तानं अचित्तका पटिसन्धि। वुत्तञ्हेतं –&lt;br&gt;&#xA;‘‘असञ्ञसत्ता देवा अहेतुका अनाहारका अफस्सका अवेदनका असञ्ञका अचेतनका अचित्तका पातुभवन्ती’’ति।&lt;br&gt;&#xA;यदि पटिसन्धिवसेन वीसति पुग्गला, कथं भूमिवसेन तिंसाति वुत्ता। एकतिंसाति हि वत्तब्बन्ति आह ‘‘इधा’’तिआदि।&lt;br&gt;&#xA;न विज्जति हेतु इमेसन्ति अहेतू, दुवे, तीणि च हेतू इमेसन्ति द्वितिहेतू, पटिसन्धिवसेन अहेतुका, दुहेतुका, तिहेतुका चाति अत्थो। तत्थ अहेतुका आपायिका च, एकच्चे भूमदेवा, मनुस्सेसु जच्चन्धजच्चबधिरजच्चुम्मत्तकनपुंसकउभतोब्यञ्जनकादयो च। वुत्तावसेसा कामसुगतिवासिनोव दुहेतुका। तिहेतुका पन कामसुगतिवासिनोव। अरिया पन अट्ठाति चतुन्नं अरियमग्गसमङ्गीनं, चतुन्नञ्च अरियफलसमङ्गीनं वसेन अट्ठ अरियपुग्गला । ननु च अरियापि तिहेतुकायेवाति? सच्चं, चित्तुप्पादं पन पत्वा तेसं विसेससब्भावतो विसुंयेव उद्धटाति दट्ठब्बम्।&lt;br&gt;&#xA;१८९-९२. ‘‘भूमीसुप्पत्तिं भणतो मे निबोधथा’’ति सुत्वा चोदको ‘‘तिंसभूमीसू’’तिआदिना सब्बेसं भूमीनं साधारणचित्तानि पुच्छति, इतरो ‘‘चुद्दसेवा’’ति विस्सज्जेति। तत्थ अट्ठ परित्तकुसलानि, चत्तारि दिट्ठिविप्पयुत्तानि, उद्धच्चसहगतं, मनोद्वारावज्जनञ्चाति चुद्दसेव, न ऊनानि नाधिकानि, सब्बासु तिंसभूमीसु होन्ति, सब्बभूमीनं साधारणानीति अत्थो।&lt;br&gt;&#xA;सदा…पे॰… सियुन्ति द्वे दोसमूलानि, कुसलविपाकचक्खुसोतविञ्ञाणसम्पटिच्छनसन्तीरणद्वयवज्जितानि अट्ठारस कामावचरविपाकचित्तानीति वीसति चित्तानि सदा कामेयेव भवे सियुं, न कदाचि अञ्ञत्थ उप्पज्जन्तीति अत्थो। ननु च ब्रह्मूनम्पि अकुसलविपाकानि उप्पज्जन्तीति? सच्चं उप्पज्जन्ति, तानि कामभवे अनिट्ठरूपादयो आरब्भ उप्पज्जन्ति ब्रह्मलोके तेसं अभावतोति कामभवेयेव नियमितानि। रूपावचरविपाकचित्तानि पञ्च रूपावचरभवेयेव सियुं, चत्तारो च अरूपावचरविपाका अरूपीसूति आह ‘‘पञ्च रूपभवे’’तिआदि।&lt;br&gt;&#xA;काम …पे॰… भवन्तीति रूपावचरकुसलकिरियचित्तानि चेव कुसलविपाकानि च चक्खुसोतविञ्ञाणसम्पटिच्छनसन्तीरणानि वोट्ठब्बनवज्जानि च द्वे अहेतुककिरियचित्तानि पठममग्गविञ्ञाणन्ति अट्ठारस चित्तानि कामरूपभवेयेव भवन्ति, न अरूपभवे। तत्थ हि सब्बसो रूपसञ्ञानं समतिक्कन्तत्ता रूपावचरकुसलकिरिया नुप्पज्जन्ति। चक्खुविञ्ञाणादीनि वत्थुद्वारविरहतो, हसितुप्पादो एकन्तवत्थुनिस्सयत्ता, सोतापत्तिमग्गो परतोघोसपच्चयायेव निब्बत्तनतो न उप्पज्जति। द्वेचत्तालीसाति अट्ठ परित्तकुसलानि, चत्तारि अरूपकुसलानि, पठममग्गवज्जानि सत्त लोकुत्तरचित्तानि, पटिघद्वयवज्जितानि च दस अकुसलचित्तानि, पुब्बे वुत्तअहेतुककिरियाद्वयवज्जितानि नव कामावचरकिरियचित्तानि, चत्तारि अरूपावचरकिरियचित्तानीति एवं द्वेचत्तालीस चित्तानि तीसु भवेसु होन्ति।&lt;br&gt;&#xA;१९३-२०४. एवं भववसेन चित्तुप्पत्तिं दस्सेत्वा इदानि कालवसेन दस्सेन्तो आह ‘‘ठपेत्वा पना’’तिआदि। सब्बासन्ति निद्धारणत्थे सामिवचनम्। अट्ठ महाकिरिया, अरहत्तमग्गफलचित्तानि, अनागामिफलं, नेवसञ्ञानासञ्ञायतनकुसलकिरियाति तेरसेव चित्तानि अपायरहितासु छब्बीसभूमीसु होन्ति अपायेसु विपाकावरणसब्भावे एतेसं अनुप्पज्जनतो। अपरानि छ चित्तानीति सम्बन्धो। तानि पन रूपभवसाधारणानं पञ्चपरित्तविपाकानं, किरियमनोधातुया च वसेन वेदितब्बानि।&lt;br&gt;&#xA;पञ्च चित्तानीति दिट्ठिसम्पयुत्तविचिकिच्छावसेन पञ्च चित्तानि। तानि हि पञ्चसु सुद्धावासभूमीसु न लब्भन्ति। तत्थ अनागामिखीणासवानमेव अधिवुत्थत्ता, तेसञ्च पठममग्गेनेव इमेसं पञ्चन्नं विञ्ञाणानं अनुप्पादधम्मतं आपादितत्ता।&lt;br&gt;&#xA;अपरानि दुवेति ततियारुप्पकुसलकिरियचित्तानि। तानि हि नेवसञ्ञानासञ्ञायतनेसु अतिक्कन्तारम्मणत्ता, अपायेसु च अहेतुकपटिसन्धिकत्ता नुप्पज्जन्ति। चतुवीसतीभूमिसु द्वे चाति विञ्ञाणञ्चायतनकुसलकिरियावसेन द्वे चित्तानि। तेवीसभूमिसु द्वेयेवाति आकासानञ्चायतनकुसलकिरियचित्तानि।&lt;br&gt;&#xA;एकादसविधन्ति रूपावचरकुसलकिरिया हसितुप्पादोति एकादस। सोतापत्तिफलं याव अनागामिमग्गो चत्तारि च चित्तानि सुद्धावासअपायवज्जासु एकवीसतिभूमीसु भवन्ति। एकं सोतापत्तिमग्गचित्तं सुद्धावासअपायअरूपभूमिवज्जेसु सत्तरससु भूमीसु जायति। द्वे दोसमूलानि, कुसलविपाकघानजिव्हाकायविञ्ञाणानि, सत्त अकुसलविपाकाति द्वादस चित्तानि महग्गतभूमिवज्जासु एकादससु कामभूमीसु जायन्ति। अट्ठ महाविपाकचित्तानि कामावचरदेवमनुस्सवसेन सत्तभूमीसु जायन्ति। छसु भूमिसूति वेहप्फलसुद्धावाससङ्खातासु छसु पञ्चमज्झानभूमीसु।&lt;br&gt;&#xA;चत्तारि…पे॰… भूमिसूति चतुत्थज्झानविपाको परित्तसुभअप्पमाणसुभसुभकिण्हवसेन तीसु भूमीसु जायति, दुतियज्झानविपाको, ततियज्झानविपाको च परित्ताभाअप्पमाणाभाआभस्सरवसेन तीसु भूमीसु, पठमज्झानविपाको ब्रह्मपारिसज्जब्रह्मपुरोहितमहाब्रह्मावसेन तीसु भूमीसु होतीति एवं चत्तारि चित्तानि एकेकवसेन तीसु तीसु भूमीसु जायन्ति।&lt;br&gt;&#xA;२०६-९. एवं एत्तकानेव चित्तानि एत्तकासु भूमीसु उप्पज्जन्तीति चित्तनियमवसेन उप्पत्तिं दस्सेत्वा इदानि एत्तकासु एव भूमीसु एत्तकानेव चित्तानि उप्पज्जन्तीति भूमिनियमवसेन दस्सेतुं ‘‘कुसलाकुसला कामे’’तिआदि आरद्धम्। तत्थ कामे कुसलाकुसला वीसति, तेसं पन्नरस अहेतुका पाका, आवज्जनद्वयञ्चाति सत्ततिंसेव मानसा नरकादीसु चतूसुपि अपायेसु जायरे। अवसेसानि पन सत्तरस कामावचरविपाककिरियचित्तानि, पञ्चतिंस महग्गतलोकुत्तरानीति द्वेपञ्ञास मानसा कदाचिपि तेसु नुप्पज्जन्ति अभूमिभावतोति अत्थो।&lt;br&gt;&#xA;असीति हदयाति वुत्तावसेसानि असीति चित्तानि। घानादिविञ्ञाणत्तयन्ति कुसलविपाकघानादिविञ्ञाणत्तयम्। ‘‘अपुञ्ञजा पाका’’ति अकुसलविपाकानं सब्बेसमेव गहितत्ता घानादिविञ्ञाणत्तयं अग्गहितविसेसम्पि पारिसेसञायेन कुसलविपाकमेव विञ्ञायति।&lt;br&gt;&#xA;२१३. दोमनस्सन्ति दोमनस्ससहगतम्। क्रिया च द्वेति वोट्ठब्बनवज्जिता द्वे अहेतुककिरिया।&lt;br&gt;&#xA;२१४. भूमिवसेनेवाति पुग्गले अनामसित्वा केवलं भूमिवसेन। पुग्गलानं वसेन च भूमिवसेन च चित्तुप्पत्तिं विभावयेति सम्बन्धो।&lt;br&gt;&#xA;२१६-८. पञ्चभूमिसूति चतुरापायमनुस्सवसेन पञ्चभूमीसु। अहेतुकानं पटिसन्धिसदिसतदारम्मणवसेन ‘‘सत्ततिंसेवा’’ति वुत्तं, अञ्ञकम्मेन पन द्विहेतुकतदारम्मणस्सापि सम्भवतो एकचत्तालीस होन्ति। आचरियजोतिपालत्थेरस्स अधिप्पायेन तिहेतुकविपाकेहिपि सद्धिं पञ्चचत्तालीसेवाति दट्ठब्बम्। अहेतुकस्स वुत्तेहीति अहेतुकसत्तस्स वुत्तेहि सत्ततिंसमानसेहि सह। नव क्रियाति अट्ठ महाकिरिया, हसितुप्पादो चाति इमानि असाधारणकिरियचित्तानि नव।&lt;br&gt;&#xA;२२०-१. ‘‘चतुपञ्ञास मानसा’’ति वत्वा तेसं सरूपतो दस्सनत्थं आह ‘‘द्विहेतुकस्सा’’तिआदि। पुन ‘‘चतुपञ्ञासा’’तिआदि पन निगमनम्।&lt;br&gt;&#xA;२२३-४. पञ्ञासेवस्स चित्तानीति तिहेतुकस्स पुथुज्जनस्स वुत्तचतुपञ्ञासचित्तेसु दिट्ठिविचिकिच्छासहगतवज्जानि एकूनपञ्ञास, सोतापत्तिफलन्ति इमानि पञ्ञासेव चित्तानि अस्स कामावचरस्स सोतापन्नदेहिनो जायन्ते। नवतिंसेवाति एकूनचत्तालीसचित्तानि। पठमं फलन्ति सोतापत्तिफलम्।&lt;br&gt;&#xA;२२५-८. दुतियञ्च फलं हित्वाति सकदागामिफलं हित्वा। च-सद्देन सोतापत्तिफलञ्च हित्वाति अत्थो। अत्तनो फलेन सह यानि अट्ठचत्तालीस चित्तानि, तानि अनागामिस्स सत्तस्स जायन्ति। चत्तालीसञ्च चत्तारीति तेवीसति कामावचरविपाकचित्तानि, वीसति किरियचित्तानि, अरहत्तफलञ्चाति चतुचत्तालीस चित्तानि। सकं सकन्ति ‘‘सोतापन्नस्स सोतापत्तिमग्गचित्तं, सकदागामिनो सकदागामिमग्गचित्त’’न्तिआदिना अत्तनो अत्तनो मग्गचित्तम्। कस्मा पन तेसं एकेकमेव चित्तं होतीति आह ‘‘एकचित्तक्खणाहि ते’’ति। पञ्चतिंसेवाति सत्तरस कामरूपारूपकुसलचित्तानि, पटिघद्वयवज्जानि दस अकुसलानि, रूपभवे लब्भमानकानि पञ्च अहेतुकविपाकानि, आवज्जनद्वयं, पठमज्झानविपाको चाति पञ्चतिंस चित्तानि तीसु पठमज्झानभूमीसु पुथुज्जनस्स जायन्ति।&lt;br&gt;&#xA;२३२-५. हित्वा चाति एत्थ च-सद्देन पठमफलस्स गहणं दस्सेति। तेन अपुञ्ञपञ्चकं हित्वा पठमं फलं गहेत्वा चाति अत्थो। अपुञ्ञपञ्चकन्ति दिट्ठिसम्पयुत्तविचिकिच्छासहगतवसेन पञ्च अकुसलचित्तानि। तत्थाति तेसु सोतापन्नस्स वुत्तेसु। तत्थेवाति सकदागामिस्स वुत्तेसु। पुञ्ञजं सम्पटिच्छनं सन्तीरणद्वयञ्चेवाति सम्बन्धो।&lt;br&gt;&#xA;२३७. एवं पठमज्झानभूमियं पुथुज्जनसोतापन्नादिवसेन चित्तसम्भवं दस्सेत्वा इदानि तेसमेव वसेन दुतियज्झानभूमियं दस्सेतुं ‘‘पुथुज्जनस्सा’’तिआदि आरद्धम्। दुतियज्झानततियज्झानविपाकानं एकसत्तस्सेव असम्भवेपि दुतियज्झानतले निब्बत्ते पुथुज्जनादयो पुथुज्जनादिभावसामञ्ञेन एकतो गहेत्वा ‘‘दुतियज्झानततियज्झानपाकतो’’ति वुत्तम्।&lt;br&gt;&#xA;२४२. परित्तसुभादितो पट्ठाय याव अकनिट्ठा ततियचतुत्थज्झानभूमीसु पठमज्झानभूमियं वुत्तगणनाय चित्तप्पवत्ति वेदितब्बा। तेनाह ‘‘परित्तकसुभादीन’’न्तिआदि।&lt;br&gt;&#xA;२४७. चतुवीसति चित्तानीति अट्ठपरित्तकुसलानि, चत्तारि अरूपकुसलानि, पटिघद्वयवज्जितानि दस अकुसलचित्तानि, पठमारुप्पविपाको, मनोद्वारावज्जनञ्चाति चतुवीसति चित्तानि पठमारुप्पभूमियं पुथुज्जनस्स जायन्ति।&lt;br&gt;&#xA;२५०-३. दस पञ्चाति अट्ठ महाकिरिया, चतस्सो अरूपकिरिया, मनोद्वारावज्जनं, पठमारुप्पविपाको, अरहत्तफलञ्चाति पन्नरस चित्तानि पठमारुप्पभूमियं अरहतो होन्ति।&lt;br&gt;&#xA;तेवीसाति पठमारुप्पभूमियं पुथुज्जनस्स वुत्तेसु चतुवीसतिचित्तेसु आकासानञ्चायतनकुसलविपाकवज्जा बावीसति च दुतियारुप्पविपाको चाति तेवीसति दुतियारुप्पभूमियं पुथुज्जनस्स होन्ति। तत्थेव तिण्णं फलट्ठसेखानं पुथुज्जनस्स वुत्तेसु अकुसलपञ्चकवज्जानि अट्ठारस, तंतंफलञ्चाति एकूनवीसति चित्तानि होन्ति।&lt;br&gt;&#xA;क्रिया द्वादसाति अट्ठ महाकिरिया, आकासानञ्चायतनवज्जिता तिस्सो अरूपकिरिया, मनोद्वारावज्जनन्ति द्वादस किरियचित्तानि। पाकेकोति एको अरूपविपाको।&lt;br&gt;&#xA;दुतियारुप्पभूमियं पुथुज्जनस्स वुत्तेसु विञ्ञाणञ्चायतनकुसलविपाकवज्जानि एकवीसति , आकिञ्चञ्ञायतनविपाको चाति बावीसति चित्तानि ततियारुप्पभूमियं पुथुज्जनस्स उप्पज्जन्ति।&lt;br&gt;&#xA;२५४-६०. पुथुज्जनस्स वुत्तेसु अपुञ्ञपञ्चकवज्जानि सत्तरस, पठमफलञ्चाति अट्ठारस ततियारुप्पभूमियं सोतापन्नस्स उप्पज्जन्ति। तानीति तानेव अट्ठारस चित्तानि। ‘‘ठपेत्वा पठमं फल’’न्ति हि वचनतो दुतियफलं पक्खिपित्वाति अयमत्थो अवुत्तसिद्धो। न हि सकदागामिनो सकदागामिफलञ्च नुप्पज्जति । एवञ्च कत्वा वुत्तं ‘‘ठपेत्वा दुतियं फल’’न्ति। एत्थापि अनागामिफलं पकरणसिद्धमेवाति दट्ठब्बम्। अट्ठ महाकिरिया, द्वे ततियचतुत्थारुप्पकिरिया, मनोद्वारावज्जनं, आकिञ्चञ्ञायतनविपाको, अरहत्तफलन्ति तेरस चित्तानि ततियारुप्पभूमियं खीणासवस्स जायन्ति। ततियारुप्पभूमियं पुथुज्जनस्स वुत्तेसु द्वावीसतिचित्तेसु आकिञ्चञ्ञायतनकुसलविपाकवज्जाति वीसति, नेवसञ्ञानासञ्ञायतनविपाकोति एकवीसति चित्तानि चतुत्थारुप्पभूमियं पुथुज्जनस्स जायन्ति। पुथुज्जनस्स वुत्तेसु अपुञ्ञपञ्चकवज्जानि सोळस, सोतापत्तिफलञ्चाति सत्तरस तत्थेव सोतापन्नस्स होन्ति। अट्ठ महाकिरिया, द्वे च नेवसञ्ञानासञ्ञायतनविपाककिरिया, मनोद्वारावज्जनं, अरहत्तफलञ्चाति द्वादस चित्तानि तत्थेव अरहतो उप्पज्जन्ति।&lt;br&gt;&#xA;२६१-३. अरूपकुसला चेव किरियापि च उप्पज्जन्ति, न पन विपाकाति अधिप्पायो। उद्धमुद्धमरूपीनन्ति विञ्ञाणञ्चायतनादीसु अरूपीनम्। हेट्ठिमाति विञ्ञाणञ्चायतनिकानं आकासानञ्चायतनकुसलविपाका नुप्पज्जन्ति, आकिञ्चञ्ञायतनिकानं आकासानञ्चायतनविञ्ञाणञ्चायतनकुसलविपाकाति एवमादिना हेट्ठिमा हेट्ठिमा अरूपा नुप्पज्जन्ति। कस्माति आह ‘‘दिट्ठादीनवतो किरा’’ति। किराति अनुस्सुतियम्। दिट्ठादीनवतोति आरम्मणे, झाने च दिट्ठदोसत्ता। कुसलानुत्तराति लोकुत्तरकुसला।&lt;br&gt;&#xA;२६६. सब्बो रूपो महग्गतोति सब्बो रूपावचरमहग्गतचित्तुप्पादो। मनोधातूति किरियामनोधातुविपाकमनोधातूनं कामविपाक-ग्गहणेन गहितत्ता।&lt;br&gt;&#xA;२६९-७३. एवं…पे॰… हेट्ठिमन्ति दुतियारुप्पभूमियं वुत्तेसु दुतियारुप्पत्तयं ठपेत्वा अत्तनो पाकेन सह ततियारुप्पभूमियं एकूनचत्तालीस चित्तानि तत्थवुत्तेसु ततियारुप्पत्तयं ठपेत्वा अत्तनो पाकेन सह सत्ततिंसाति एवं सेसद्वयेपि हेट्ठिमहेट्ठिमं हित्वा चित्तगणना ञेय्या। अत्तनो अत्तनोति पठमारुप्पभूमियं पठमारुप्पविपाको, दुतियारुप्पभूमियं दुतियारुप्पविपाकोति एवं अत्तनो अत्तनो विपाका चत्तारो च अनासवा लोकुत्तरविपाकाति एवं चतूसु अरूपभूमीसु एकेकाय भूमिया पञ्च पञ्च विपाका जायन्ति। या किरिया तेरसेव सियुं, ता सब्बपठमारुप्पभूमियं खीणासवस्स जायन्तेति सम्बन्धो। दुतियारुप्पभूमियं खीणासवस्स पठमारुप्पकिरियचित्तं वज्जेत्वा द्वादसेव क्रिया होन्ति। ततियारुप्पभूमियं दुतियारुप्पकिरियचित्तं वज्जेत्वा एकादस। चतुत्थारुप्पभूमियं ततियारुप्पकिरियचित्तं वज्जेत्वा दसेव विञ्ञेय्या।&lt;br&gt;&#xA;२७४-५. इदानि केवलं पुग्गलवसेन तेसमेव पुग्गलानं आवेणिकचित्तं दस्सेतुं ‘‘अरहतो पना’’तिआदिना अरहतोयेव उप्पज्जनकचित्तं दस्सेत्वा अनागामिआदीनं पाटिपुग्गलिकं सकसकफलचित्तं पाकटमेवाति संखित्तम्। अरहतोति खीणासवस्स। अरहतो भावो अरहत्तं, अरहत्तफलन्ति अत्थो। तञ्हि ‘‘अरीनं हतत्ता अरहा’’तिआदिना अरहन्त-सद्दस्स पवत्तिनिमित्तभावेन ‘‘अरहत्त’’न्ति वुच्चति। इदानि तेसं तेसं पुग्गलानं साधारणचित्तानि दस्सेतुं ‘‘चतुन्नञ्च फलट्ठान’’न्तिआदि वुत्तम्।&lt;br&gt;&#xA;२९०. सुसारन्ति अत्थब्यञ्जनवसेन परिच्चजितब्बस्स फेग्गुस्स अभावतो सुट्ठु सारं, सब्बसो सारन्ति अत्थो। परन्ति सुसारत्ता एव परम्। सत्तानं इधलोकपरलोकहितपटिच्छादकस्स अविज्जन्धकारस्स विधमनतो मोहन्धकारप्पदीपम्। चिन्तेतीति अत्थवसेन चिन्तेति। वाचेतीति ब्यञ्जनवसेन सज्झायति। रागदोसानं मोहेन सह अविनाभावतो तस्स अनुपगमनं अत्थसिद्धमेवाति ‘‘मोहन्धकारप्पदीप’’न्ति वत्वापि ‘‘नरं…पे॰… नोपयन्ती’’ति रागदोसानुपगमनमेव वुत्तम्। ‘‘मोहन्धकारप्पदीप’’न्ति वा वचनेनेव मोहस्स अनुपगमो वुत्तो होतीति रागदोसानमेव अनुपगमनं वुत्तम्। मूलभूतानं पन तिण्णं अनुपगमनवचनेन सेसकिलेसानम्पि अनुपगमनं वुत्तमेवाति दट्ठब्बम्।&lt;br&gt;&#xA;इति अभिधम्मत्थविकासिनिया नाम&lt;br&gt;&#xA;अभिधम्मावतारसंवण्णनाय&lt;br&gt;&#xA;भूमिपुग्गलचित्तुप्पत्तिनिद्देसवण्णना निट्ठिता।&lt;br&gt;&#xA;पठमो भागो निट्ठितो।&lt;br&gt;&#xA;॥ नमो तस्स भगवतो अरहतो सम्मासम्बुद्धस्स॥&lt;br&gt;&#xA;अभिधम्मावतार-अभिनवटीका&lt;/p&gt;</description>
    </item>
    <item>
      <title>०६. छट्ठो परिच्छेदो</title>
      <link>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/06_ChaTTho_parichChedo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/06_ChaTTho_parichChedo/</guid>
      <description>&lt;p&gt;६. छट्ठो परिच्छेदो&lt;/p&gt;&#xA;&lt;h2 id=&#34;आरममणवभगनददसवणणन&#34;&gt;आरम्मणविभागनिद्देसवण्णना&lt;/h2&gt;&#xA;&lt;p&gt;२९१-३. एतेसन्ति यथावुत्तप्पभेदानम्। ननु च ‘‘चित्तं चेतसिक’’न्तिआदिना चित्तादीनियेव उद्दिट्ठानीति तानेव निद्दिसितब्बानि, आरम्मणं पन अप्पकतं, तं कस्मा इध वुच्चतीति चोदनं मनसि करित्वा आह ‘‘तेन विना नत्थि हि सम्भवो’’ति। यस्मा आरम्मणेन विना चित्तसम्भवो नत्थि, न हि अनारम्मणं चित्तं नाम अत्थि, तस्मा ‘‘तयिदं चित्तं कं आरब्भ उप्पज्जती’’ति आसङ्कानिवारणत्थं इतो परं आरम्मणं दस्सयिस्सामीति अत्थो । कतिविधं पन तं आरम्मणं, किं सरूपञ्चाति आह ‘‘रूपं सद्द’’न्तिआदि। वचनत्थं पन नेसं सयमेव वक्खति। छळारम्मणकोविदाति छन्नं आरम्मणानं ब्याकरणकुसला बुद्धादयो।&lt;br&gt;&#xA;भूतेति चत्तारो महाभूते। उपादायाति निस्साय। चतुसमुट्ठितोति कम्मादीहि चतूहि पच्चयेहि समुट्ठितो। निदस्सितब्बं निदस्सनम्। किं तं? दट्ठब्बभावो चक्खुविञ्ञाणस्स गोचरभावो , सह निदस्सनेनाति सनिदस्सनो। पटिहञ्ञति, पटिहननन्ति वा पटिघो, येन ब्यापारादिविकारपच्चयन्तरसहितेसु चक्खादीनं निस्सयेसु विकारुप्पत्ति, सो सयं निस्सयवसेन च सम्पत्तानं, असम्पत्तानञ्च पटिमुखभावो अञ्ञमञ्ञपतनं पटिघोति अत्थो। तत्थ सयं सम्पत्तिं फोट्ठब्बस्स निस्सयवसेन सम्पत्ति गन्धरसघानजिव्हाकायानम्। इतरेसं उभयथापि असम्पत्ति, तस्मा इध असम्पत्तानं पटिमुखभावो ‘‘पटिघो’’ति वुच्चति। सह पटिघेनाति सप्पटिघो, सनिदस्सनो च सो सप्पटिघो चाति सनिदस्सनसप्पटिघो। एत्थाह – यस्स दट्ठब्बभावो अत्थि, सो सनिदस्सनो, चक्खुविञ्ञाणगोचरभावोव दट्ठब्बभावो। तस्स च रूपायतनतो अनञ्ञत्ता कथं सह निदस्सनेन सनिदस्सनोति युज्जतीति? वुच्चते – अनञ्ञत्तेपि तस्स अञ्ञेहि धम्मेहि रूपायतनं विसेसेतुं अञ्ञं विय कत्वा वुत्तं ‘‘सह निदस्सनेन सनिदस्सन’’न्ति। धम्मसभावसामञ्ञेन हि एकीभूतेसु धम्मेसु यो नानत्तकरो विसेसो, सो अञ्ञं विय कत्वा उपचारितुं युत्तो। एवञ्हि अत्थविसेसावबोधो होति। रूपारम्मणसञ्ञितोति अयं एवरूपो वण्णो रूपारम्मणन्ति सञ्ञितो। इदं वुत्तं होति – चत्तारो महाभूते उपादाय ते अमुञ्चित्वा पवत्तमानो कम्मसमुट्ठानो चित्तसमुट्ठानो उतुसमुट्ठानो आहारसमुट्ठानो च नीलादिवसेन दिस्समानो इन्द्रियेहि घट्टेन्तो च वण्णो रूपारम्मणं नामाति।&lt;br&gt;&#xA;२९४-७. चित्तञ्च उतु च चित्तोतु, तेहि सम्भवति, ते वा सम्भवा पच्चया इमस्साति चित्तोतुसम्भवो। सह विञ्ञत्तिसमुट्ठापकविञ्ञाणेन पवत्तो सद्दो सविञ्ञाणकसद्दो, सविञ्ञाणकसद्दो पन न केवलं सविञ्ञाणकसन्तानप्पवत्तोव कुच्छिसद्दादिवसेन तस्स उतुसमुट्ठितस्सापि सम्भवतो।&lt;br&gt;&#xA;धरीयतीति कलापपरम्पराय सन्धारीयति। सूचनतोति अत्तनो वत्थुस्स सुपाकटकरणतो। गन्धो हि ‘‘इदं सुगन्धं, इदं दुग्गन्ध’’न्ति पकासेति, पटिच्छन्नपुप्फफलादीनि ‘‘इदमेत्थ अत्थी’’ति पेसुञ्ञं करोन्तं विय होतीति।&lt;br&gt;&#xA;रसमानाति अस्सादवसेन तुस्समाना। रसन्तीति असन्ति, अनुभवन्तीति अत्थो। एत्थ र-कारो पदसन्धिकरो। एवञ्हि ‘‘रसमाना नं असन्तीति रसो’’ति निरुत्तिनयो सुन्दरो होति। इतरथा ‘‘रसन्ति अस्सादेन्ती’’ति वुच्चमाने ‘‘रसमाना’’ति इदं निरत्थकमेव सिया। अथ वा ‘‘रसमाना’’ति इतो र-कारं, ‘‘रसन्ती’’ति इतो स-कारञ्च गहेत्वा ‘‘रसो’’ति निरुत्तिनयो दट्ठब्बो।&lt;br&gt;&#xA;२९८. फुसीयतीति घट्टीयति। किं तं फोट्ठब्बं नामाति आह ‘‘पथवीतेजवायवो’’ति। इमिना धातुत्तयमेव कायविञ्ञाणविञ्ञेय्यभावसङ्खातफोट्ठब्बं नाम, न अञ्ञन्ति दस्सेति। कस्मा पनेत्थ आपोधातु न गहिता, ननु सीतता फुसित्वा गय्हति, सा च आपोधातु एवाति? सच्चं गय्हति, न पन आपोधातु, किञ्चरहि तेजोधातु एव। मन्दे हि उण्हभावे सीतवुद्धि, न सीतता नाम कोचि गुणो अत्थि। केवलं पन उण्हभावस्स मन्दताय सीतताभिमानो। कथं पनेतं विञ्ञातब्बन्ति चे? सीतवुद्धिया अनवट्ठितभावतो पारापारे विय। तथा हि घम्मकाले आतपे ठत्वा छायं पविट्ठानं सीतवुद्धि होति, तत्थेव पथवीगब्भतो उट्ठितानं उण्हवुद्धि च। किञ्चरहि हिमपातसमयादीसु सीतस्स परिपाचकत्तदस्सनतो च तेजोधातु एव सीतताति दट्ठब्बम्। यदि च सीतता आपोधातु सिया, एकस्मिं कलापे उण्हभावेन सद्धिं उपलब्भेय्य द्विन्नं धातूनं अविनिब्भोगप्पवत्तितो, न च पनेवं उपलब्भति, तस्मा ञायति ‘‘न आपोधातु सीतता’’ति । इदं चतुमहाभूतानं अविनिब्भोगवुत्तितं इच्छन्तानं उत्तरं, अनिच्छन्तानम्पि पन चतुन्नं महाभूतानं एकस्मिं कलापे किच्चदस्सनेन सभागवुत्तिताय साधिताय इदमेव उत्तरम्। केचि पन ‘‘वायोधातु सीतता’’ति वदन्ति, तेसम्पि इदमेव उत्तरम्। यदि वायोधातु सीतता सिया, एकस्मिं कलापे उण्हभावेन सद्धिं उपलब्भेय्य, न च पनेवं उपलब्भति, तस्मा विञ्ञायति ‘‘न वायोधातु सीतता’’ति। ये पन वदन्ति ‘‘द्रवता आपोधातु, सा च फुसित्वा गय्हती’’ति, ते वत्तब्बा ‘‘द्रवभावोपि नाम फुसीयतीति इदं आयस्मन्तानं अधिमानमत्तं सण्ठाने विया’’ति। वुत्तञ्हेतं पोराणेहि –&lt;br&gt;&#xA;‘‘द्रवभासहवुत्तीनि , तीणि भूतानि सम्फुसम्।&lt;br&gt;&#xA;द्रवतं सम्फुसामीति, लोकोयमभिमञ्ञति॥&lt;br&gt;&#xA;‘‘भूते फुसित्वा सण्ठानं, मनसा गय्हते यथा।&lt;br&gt;&#xA;पच्चक्खतो फुसामीति, ञातब्बा द्रवता तथा’’ति॥&lt;br&gt;&#xA;२९९. सब्बं नामन्ति सब्बं चित्तचेतसिकनिब्बानसम्मतं नामम्। चित्तचेतसिकञ्हि आरम्मणं पति नमनतो नामम्। निब्बानं पन चित्तचेतसिकस्स अत्तानं पति नामनतो नामम्। रूपन्ति निप्फन्नरूपम्। किं अविसेसेनाति चे, नोति आह ‘‘हित्वा रूपादिपञ्चक’’न्ति। लक्खणानीति अनिच्चादिलक्खणानि। पञ्ञत्तीति नामुपादायवसेन दुविधा पञ्ञत्ति।&lt;br&gt;&#xA;३००. इमानि पन छब्बिधानि आरम्मणानि सब्बानि सब्बत्थ लब्भन्ति, उदाहु कत्थचि कानिचीति आह ‘‘छळारम्मणानी’’तिआदि। तीणि रूपेति रूपावचरभूमियं रूपसद्दधम्मवसेन तीणि आरम्मणानि लब्भन्ति। घानादित्तयस्स पन तत्थ अभावतो गन्धारम्मणादीनि धम्मारम्मणतो विसुं न लब्भन्ति। अरूपभवे पन सब्बसो रूपानं अभावतो एकं धम्मारम्मणमेव लब्भति, न अञ्ञन्ति आह ‘‘अरूपे धम्मारम्मणमेकक’’न्ति । ननु च अरूपभवतो चवित्वा कामभवे निब्बत्तन्तानं अरूपभवेयेव गतिनिमित्तवसेन रूपारम्मणं उपट्ठातीति? सच्चं उपट्ठाति, तं पन कामभवेयेव आरम्मणम्। उपपज्जितब्बभवस्मिञ्हि वण्णो गतिनिमित्तवसेन उपट्ठाति।&lt;br&gt;&#xA;३०१-२. एवं छ आरम्मणानि सरूपतो, पवत्तिप्पभेदतो च दस्सेत्वा इदानि तेसु अभयगिरिवासीनं किञ्चि विप्पटिपत्तिं दस्सेत्वा तं पटिक्खिपितुं ‘‘खणवत्थुपरित्तत्ता’’तिआदि वुत्तम्। तत्थ खणवत्थुपरित्तत्ताति खणस्स चेव वत्थुनो च परित्तत्ता। ये रूपादयोति सम्बन्धो। येसन्ति येसं आचरियानं लद्धि। येसन्ति वा धम्मारम्मणेन सह सम्बन्धीभावतो, वुत्तं ववत्थापकत्ता च। ते हि धम्मारम्मणं ववत्थापेन्तो अत्तना सह तं सम्बन्धेन्ति, तस्मा धम्मारम्मणेन सह सम्बन्धीभावापेक्खाय ‘‘येस’’न्ति सामिवचनन्ति। इमिना पन इदं वुत्तं होति – ये रूपादयो पञ्च आरम्मणा सन्तत्तअयोगुळे पतितजलबिन्दु विय परित्तक्खणिका, दिब्बचक्खुना असक्कुणेय्यग्गहणा परमाणु विय परित्तवत्थुका, ततो च सकसकविञ्ञाणानं आपाथं न गच्छन्ति, केवलं पन मनोविञ्ञाणस्सेव गोचरा, ते धम्मारम्मणं नामाति येसं लद्धि, ते येसं वा धम्मारम्मणं नामाति। एतेनेव च अतीतानागतभावेन अतिदूरअच्चासन्नभावेन, कुट्टादिअन्तरिताभावेन च आपाथं अनागच्छन्तानम्पि रूपादीनं सङ्गहो कतो होतीति। एवंलद्धिका पन ते –&lt;br&gt;&#xA;‘‘इमेसं खो, आवुसो, पञ्चन्नं इन्द्रियानं नानाविसयानं नानागोचरानं न अञ्ञमञ्ञस्स गोचरविसयं पच्चनुभोन्तानं मनो पटिस्सरणं, मनो च नेसं गोचरविसयं पच्चनुभोती’’ति (म॰ नि॰ १.४५५) –&lt;br&gt;&#xA;इदं सुत्तं आहरित्वा पटिक्खिपितब्बाति दस्सेन्तो आह ‘‘ते पटिक्खिपितब्बावा’’तिआदि। तत्थ पटिक्खिपितब्बावाति न अनुवत्तितब्बा। अञ्ञमञ्ञ…पे॰… भोन्तानन्ति चक्खुन्द्रियं सोतिन्द्रियस्स गोचरं न पच्चनुभोति, तथा ‘‘सोतिन्द्रियं चक्खुन्द्रियस्सा’’तिआदिना अञ्ञमञ्ञस्स आरम्मणं नेव पच्चनुभोन्तानं नानुभवन्तानं न गण्हन्तानम्। तेसन्ति तेसं पञ्चन्नं इन्द्रियानम्।&lt;br&gt;&#xA;३०३. तञ्च गोचरं मनो पच्चनुभोतीति सम्बन्धो। तं रूपादिपञ्चविधं आरम्मणं च-सद्देन धम्मारम्मणञ्च मनो पच्चनुभोति, चित्तं आरम्मणं करोतीति अत्थो। अयं पनेत्थ अधिप्पायो – यदि चक्खादीनमापाथगतानि विना अवसेसा धम्मारम्मणा होन्ति, तदा तंविसयं चित्तं पञ्चिन्द्रियानं विसयं पच्चनुभोन्तं नाम न होति, अत्तनोयेव पन विसयं पच्चनुभोन्तं नाम होति। एवञ्च सति मनोव तेसं गोचरविसयं पच्चनुभोतीति दुप्परिहारियं भवेय्य, न च तं सुत्तवचनं सक्का अतिक्कमेतुं, तस्मा वुत्तनयेन चक्खादीनं अनापाथगतापि मनोगोचरा रूपादयो रूपादिआरम्मणानेव होन्ति, न धम्मारम्मणाति। यदि रूपारम्मणं चित्तं अत्तनो विसयं नानुभोति, परविसयमेव अनुभोति, कथं दस्सनादिकिच्चं न करोति? तंतंकिच्चानं निस्सयभूतस्स वत्थुनो अनिस्सितत्ता। कथञ्चरहि पञ्चिन्द्रियानं विसयं पच्चनुभोति नाम? दस्सनादिकिच्चस्स अकरणेपि चक्खुविञ्ञाणादीहि दिट्ठादिआकारस्सेव गहणतो पञ्चिन्द्रियानं विसयं पच्चनुभोति नाम। यदि हि चक्खुविञ्ञाणादीहि दिट्ठादिआकारं न गण्हाति, रूपादीनं नीलत्तादिवसेन जाननं मनोविञ्ञाणमेव करोति, न पञ्चविञ्ञाणानीति तथा जाननमेव न होति। तस्स पन अत्थितायेवेतं विञ्ञातब्बं – अनापाथगतरूपादारम्मणं चित्तं अत्तनो विसयं न पच्चनुभोति नाम। अथ खो पञ्चिन्द्रियानं विसयमेव पच्चनुभोतीति। अथ सिया, न मयं चित्तस्स पञ्चिन्द्रियविसयानुभवनं पटिक्खिपाम, तस्स पन अनुभवनं दस्सनादिकिच्चविरहेन धम्मारम्मणवसेनेवाति चे? तम्पि न, सुत्ते तथा आगतट्ठानस्स अभावतो। यदि हि चित्तं दस्सनादिकिच्चविरहेन पञ्चिन्द्रियविसयं धम्मारम्मणवसेनेव पच्चनुभोति, पञ्चिन्द्रियानं विसयं पच्चनुभवमाना मनोधातुमनोविञ्ञाणधातुपि धम्मारम्मणायेव सिया, एवञ्च सति ‘‘धम्मायतनं मनोधातुया च मनोविञ्ञाणधातुया च तंसम्पयुत्तकानञ्च धम्मानं आरम्मणपच्चयेन पच्चयो’’ति पट्ठाने वत्तब्बं सिया, तथा पन अवत्वा –&lt;br&gt;&#xA;‘‘रूपायतनं सद्दायतनं गन्धायतनं रसायतनं फोट्ठब्बायतनं मनोधातुया तंसम्पयुत्तकानञ्च धम्मानं आरम्मणपच्चयेन पच्चयो’’ति (पट्ठा॰ १.१.२),&lt;br&gt;&#xA;‘‘रूपायतनं…पे॰… धम्मायतनं मनोविञ्ञाणधातुया तंसम्पयुत्तकानञ्च धम्मानं आरम्मणपच्चयेन पच्चयो’’ति च (पट्ठा॰ १.१.२) –&lt;br&gt;&#xA;वुत्तत्ता पञ्चिन्द्रियानं विसयं पच्चनुभोन्ती मनोधातुमनोविञ्ञाणधातु तंपञ्चिन्द्रियानं विसयवसेन पच्चनुभोति, न धम्मायतनवसेनाति निट्ठमेत्थ गन्तब्बम्।&lt;br&gt;&#xA;३०४-५. एवं एकेनाकारेन पटिक्खेपविधिं दस्सेत्वा पुन अपरेनपि कारणेन दस्सेन्तो आह ‘‘दिब्बचक्खादी’’तिआदि। आदि-ग्गहणेन दिब्बसोतञाणग्गहणम्। इतिपि न युज्जतीति न केवलं पुब्बे वुत्तेनेव कारणेन, अथ खो इमिनापि कारणेन न युज्जतीति वुत्तं होति। यदिपि चक्खादीनं अनापाथगतरूपादीनि धम्मारम्मणा नाम होन्ति, तदा दिब्बचक्खादीनि रूपादिआरम्मणानि न सियुं तेसं पसादविसयानं रूपसद्दानं परिग्गण्हनतो, एवञ्च सति सुत्तेसु दिब्बचक्खुदिब्बसोतानं धम्मारम्मणताव वत्तब्बा, न रूपादिआरम्मणता, वुत्ता च सा, तस्मा चक्खादीनं अविसया रूपादयो रूपादारम्मणानेव, न धम्मारम्मणाति। तेनेव च धम्मसङ्गहेपि –&lt;br&gt;&#xA;‘‘यस्मिं समये कामावचरं कुसलं चित्तं उप्पन्नं होति सोमनस्ससहगतं ञाणसम्पयुत्तं रूपारम्मणं वा सद्दारम्मणं वा गन्धारम्मणं वा रसारम्मणं वा फोट्ठब्बारम्मणं वा धम्मारम्मणं वा, यं यं वा पनारब्भ, तस्मिं समये फस्सो होति…पे॰… अविक्खेपो होती’’ति (ध॰ स॰ १) –&lt;br&gt;&#xA;वुत्तम्। किञ्च अनापाथगतानं धम्मारम्मणत्ते सब्बञ्ञुतञ्ञाणं रूपादिआरम्मणं न होतीति आपज्जतीति। एवं सतीति यदि कदाचि रूपादिआरम्मणं हुत्वा कदाचि धम्मारम्मणं होति, कदाचि धम्मारम्मणं हुत्वा कदाचि रूपादिआरम्मणं होति, तदा तेसं रूपादिआरम्मणानं नियमोपि कथं भवे ‘‘इदं रूपादिआरम्मणं, इदं धम्मारम्मण’’न्ति नियमो न भवेय्य, आरम्मणसङ्करो भवेय्याति अत्थो।&lt;br&gt;&#xA;३०६. एवं छब्बिधं आरम्मणं दस्सेत्वा इदानिस्स अनन्तरभेदं परित्तारम्मणादित्तिकवसेन दस्सेन्तो आह ‘‘सब्बं आरम्मण’’न्तिआदि। छब्बिधं परित्तत्तिकादिकं तं एतं सब्बं आरम्मणन्ति सम्बन्धो। परित्तत्तिकादीनन्ति परित्तारम्मणत्तिकादीनम्। परित्तारम्मणत्तिको हि इध ‘‘परित्तत्तिको’’ति वुत्तो मज्झपदलोपवसेन। आदि-ग्गहणेन मग्गारम्मणत्तिको अतीतारम्मणत्तिको अज्झत्तारम्मणत्तिकोति इमेसं तिण्णं तिकानं सङ्गहो। तत्थ ‘‘परित्तारम्मणा धम्मा, महग्गतारम्मणा धम्मा, अप्पमाणारम्मणा धम्मा’’ति एवमागतो परित्तारम्मणत्तिको। आदिपदवसेन ‘‘मग्गारम्मणा धम्मा, मग्गहेतुका धम्मा, मग्गाधिपतिनो धम्मा’’ति एवमागतो मग्गारम्मणत्तिको। ‘‘अतीतारम्मणा धम्मा, अनागतारम्मणा धम्मा, पच्चुप्पन्नारम्मणा धम्मा’’ति एवमागतो अतीतारम्मणत्तिको। ‘‘अज्झत्तारम्मणा धम्मा, बहिद्धारम्मणा धम्मा, अज्झत्तबहिद्धारम्मणा धम्मा’’ति एवमागतो अज्झत्तारम्मणत्तिकोति वेदितब्बम्।&lt;br&gt;&#xA;३०७-९. क्रियाहेतुद्वयन्ति अहेतुककिरियद्वयं हसितुप्पादमनोधातु इतरस्स महग्गतादिआरम्मणतावसेनापि वक्खमानत्ता। ‘‘इट्ठादिभेदा’’तिआदि परित्तारम्मणभावविभावनम्। इट्ठादिभेदाति इट्ठइट्ठमज्झत्तअनिट्ठअनिट्ठमज्झत्तभेदा। पटिपाटियाति ‘‘रूपं चक्खुविञ्ञाणस्स, सद्दो सोतविञ्ञाणस्सा’’तिआदिना अनुक्कमतो। रूपादि…पे॰… त्तयस्स तूति किरियामनोधातुया चेव कुसलाकुसलविपाकविभागवसेन द्विन्नं मनोधातूनञ्च सब्बं रूपादिपञ्चकगोचरम्। ता हि हदयवत्थुं निस्साय चक्खुविञ्ञाणादीनं पुरिमपच्छिमा हुत्वा नियता रूपादीनेव आरब्भ पवत्तन्ति।&lt;br&gt;&#xA;३११. कामधातुयन्ति कामभवे। तत्थ हि नेसं सब्बेसं वत्थारम्मणानि उपलब्भन्ति। चत्तारीति तेस्वेव किरियामनोधातु, कुसलविपाकचक्खुसोतविञ्ञाणानि, तथा सम्पटिच्छनन्ति इमानि चत्तारि चित्तानि। सेसानि पन वत्थारम्मणाभावेन तत्थ नुप्पज्जन्ति। नेव किञ्चीति वत्थारम्मणानं सब्बसो अभावतो एतेसु किञ्चि न जायति।&lt;br&gt;&#xA;३१२-३. ‘‘महापाकान’’न्तिआदि पठमपरिच्छेदे वुत्तत्थमेव। पटुप्पन्नाति पच्चुप्पन्ना।&lt;br&gt;&#xA;३१४. एवं परित्तारम्मणे दस्सेत्वा इदानि महग्गतारम्मणे अप्पमाणारम्मणे च दस्सेतुं ‘‘दुतियारुप्पचित्तञ्चा’’तिआदि वुत्तम्। तत्थ दुतियारुप्पचित्तं पठमारुप्पारम्मणतो, चतुत्थारुप्पं ततियारुप्पारम्मणतो महग्गतारम्मणम्। छब्बिधन्ति कुसलविपाककिरियावसेन पच्चेकं तिविधताय छप्पकारम्।&lt;br&gt;&#xA;३१६-२०. ञाणं परिहीनं एतेसं, ञाणतो परिहीनाति वा ञाणहीना। परित्तारम्मणा…पे॰… होन्ति तेति अट्ठ ञाणविप्पयुत्तचित्तुप्पादा सेखपुथुज्जनखीणासवानं कदाचि निरुस्सुक्कभावेन आदराकरणवसेन अकम्मञ्ञसरीरताअञ्ञविहितताहि वा असक्कच्चदानपच्चवेक्खणधम्मस्सवनादीसु अतिपगुणविपस्सनाय च कामावचरधम्मे आरब्भ पवत्तिकाले परित्तारम्मणा। अतिपगुणानं पठमज्झानादीनं पच्चवेक्खणकाले महग्गतारम्मणा। कसिणनिमित्तादिपञ्ञत्तिपच्चवेक्खणकाले परित्तारम्मणादिवसेन नवत्तब्बा। अकुसलेसु चत्तारो दिट्ठिसम्पयुत्तचित्तुप्पादा चतुपञ्ञासकामावचरधम्मानं, रूपस्स च ‘‘अत्ता सत्तो’’ति परामसनअस्सादनाभिनन्दनकाले परित्तारम्मणा। तेनेवाकारेन सत्तवीसतिमहग्गतधम्मे आरब्भ पवत्तकाले महग्गतारम्मणा। पण्णत्तिधम्मे आरब्भ पवत्तनकाले सिया नवत्तब्बा परित्तारम्मणादिवसेन। दिट्ठिविप्पयुत्तानि तेयेव धम्मे आरब्भ विना परामासेन अस्सादनाभिनन्दनवसेन पवत्तियं, पटिघसम्पयुत्तानि दोमनस्सवसेन पवत्तियं, विचिकिच्छासम्पयुत्तं द्वेळ्हकभावेन, उद्धच्चसहगतं विक्खिपनवसेन, अवूपसमवसेन च पवत्तियं परित्तमहग्गतनवत्तब्बारम्मणाति वेदितब्बा। क्रियतोपि च तथाति किरियचित्ततोपि ञाणसम्पयुत्ता चत्तारोति अत्थो। क्रियावोट्ठब्बनन्ति सरूपकथनमेतं, न पन कुसलाकुसलविपाकवोट्ठब्बनस्स विज्जमानत्ता।&lt;br&gt;&#xA;तिविधो होति गोचरोति परित्तमहग्गतअप्पमाणवसेन तिविधोपि गोचरो होति। कथं? कुसलकिरियावसेन अट्ठ ञाणसम्पयुत्तचित्तुप्पादा सेखपुथुज्जनखीणासवानं सक्कच्चदानपच्चवेक्खणधम्मस्सवनविपस्सनादीसु कामावचरधम्मे आरब्भ पवत्तकाले कामावचरारम्मणिकअभिञ्ञाय परिकम्मानुलोमकाले च परित्तारम्मणा। पठमज्झानादिपच्चवेक्खणकाले महग्गतारम्मणझानादीनं परिकम्मकाले महग्गतधम्मे आरब्भ सम्मसनकाले च महग्गतारम्मणा होन्ति। यथालाभं गोत्रभुवोदानकाले पन लोकुत्तरं धम्मं पच्चवेक्खणकाले च निब्बानारम्मणाभिञ्ञाय परिकम्मकाले च अप्पमाणारम्मणा। पण्णत्तिपच्चवेक्खणकाले पण्णत्तारम्मणिकझानाभिञ्ञानं परिकम्मकाले च नवत्तब्बा। अभिञ्ञाद्वयस्स परित्तादिआरम्मणतं सत्तरसमपरिच्छेदे वक्खति। किरियावोट्ठब्बनम्पि यथावुत्तधम्मानं तंतंआरम्मणे पवत्तमानानं पुरेचरं हुत्वा तं तदेव आवज्जन्तं पवत्ततीति परित्तादिआरम्मणम्। पञ्चद्वारे वोट्ठब्बनवसेन पवत्तियं परित्तारम्मणमेव।&lt;br&gt;&#xA;वुत्तावसेसानीति यथावुत्तेहि अवसिट्ठानि पन्नरस रूपावचरानि पठमततियानि, छ अरूपावचरकुसलविपाककिरियचित्तानीति एकवीसति चित्तानि। नवत्तब्बारम्मणानीति परित्तादिवसेन नवत्तब्बस्स कसिणादिनिमित्तसत्तपञ्ञत्तिआकासविञ्ञाणाभावस्स आरम्मणकरणतो नवत्तब्बारम्मणानि।&lt;br&gt;&#xA;परित्तारम्मणत्तिकं समत्तम्।&lt;br&gt;&#xA;३२१-२. एवं परित्तारम्मणत्तिकवसेन विसयीविभागं दस्सेत्वा इदानि यस्मा अप्पमाणारम्मणनिद्देसेनेव मग्गारम्मणत्तिकसङ्गहितोपि विसयीविभागो निद्दिट्ठो होति, तस्मा तं पहाय अतीतारम्मणत्तिकवसेन दस्सेतुं ‘‘दुतियारुप्पचित्तञ्चा’’तिआदि वुत्तम्। तत्थ दुतियारुप्पचित्तं अतीतस्स पठमारुप्पविञ्ञाणस्स आरम्मणकरणतो, चतुत्थारुप्पं ततियारुप्पस्स आरम्मणकरणतो एकन्तअतीतारम्मणम्। पच्चुप्पन्नाव गोचराति रूपादिम्हि धरमानेयेव पञ्चद्वारिकचित्तानं उप्पज्जनतो। अनागतारम्मणं पन नियतं किञ्चि नत्थि अनागतंसञाणस्सपि पञ्चमज्झानतो अभिन्नत्ता।&lt;br&gt;&#xA;३२४-६. सिया…पे॰… नागतगोचराति अट्ठ ताव महाविपाका देवमनुस्सानं पटिसन्धिग्गहणकाले कम्मं वा कम्मनिमित्तं वा आरब्भ पवत्तियं अतीतारम्मणा। भवङ्गचुतिकालेपि एसेव नयो। गतिनिमित्तं पन कदाचि कम्मनिमित्तञ्च आरब्भ पटिसन्धिग्गहणकाले, तदनन्तरं भवङ्गकाले च पच्चुप्पन्नारम्मणा, तथा पञ्चद्वारे तदारम्मणवसेन पवत्तियम्। मनोद्वारे पन अतीतानागतपच्चुप्पन्नारम्मणानं जवनानं आरम्मणं गहेत्वा पवत्तियं अतीतानागतपच्चुप्पन्नारम्मणा। कुसलाकुसलविपाकाहेतुकउपेक्खासहगतमनोविञ्ञाणधातुद्वयेपि एसेव नयो। केवलञ्हि ता यथाक्कमं मनुस्सेसु जच्चन्धादीनं, अपायेसु च सब्बेसं पटिसन्धि होन्ति। पञ्चद्वारे च सन्तीरणकाले पच्चुप्पन्नारम्मणाव होन्तीति अयमेतेसं विसेसो। सोमनस्ससहगता पन पञ्चद्वारे सन्तीरणवसेन, तदारम्मणवसेन च पवत्तिकाले पच्चुप्पन्नारम्मणा, मनोद्वारे च तदारम्मणकाले अतीतानागतपच्चुप्पन्नारम्मणाति वेदितब्बा। हसितुप्पादचित्तं पन खीणासवानं पञ्चद्वारे हट्ठपहट्ठाकारं कुरुमानानं पच्चुप्पन्नारम्मणं होति, मनोद्वारे अतीतादिभेदे धम्मे आरब्भ हसितुप्पादवसेन पवत्तियं अतीतानागतपच्चुप्पन्नारम्मणम्। ‘‘कुसलाकुसला’’तिआदीसु कुसलेसु ताव चत्तारो ञाणसम्पयुत्तचित्तुप्पादा सेखपुथुज्जनानं, अतीतादिभेदानि खन्धधातुआयतनानि सम्मसनकाले, पच्चवेक्खणकाले, अतीतादिआरम्मणिकअभिञ्ञानं परिकम्मकाले च अतीतानागतपच्चुप्पन्नारम्मणा। पञ्ञत्तिनिब्बानपच्चवेक्खणकाले, गोत्रभुवोदानकाले, पञ्ञत्तिनिब्बानारम्मणिकअभिञ्ञानं परिकम्मादिकाले च नवत्तब्बारम्मणा। पञ्ञत्तिनिब्बानानि हि इध अतीतादिकालवसेन नवत्तब्बानीति तदारम्मणानि अतीतारम्मणादिवसेन नवत्तब्बानि। तेनाह ‘‘सन्तपञ्ञत्तिकालेपी’’ति, यथासम्भवं सन्तस्स निब्बानस्स, पञ्ञत्तिया च आरम्मणकरणकालेति अत्थो। पोत्थकेसु पन ‘‘सन्ते पञ्ञत्तिकालेसू’’ति लिखन्ति, सो अपाठो। तस्स पन अपाठभावं अजानन्ता अत्थहानिम्पि असल्लक्खेत्वा वचनविपल्लासवसेन पञ्ञत्तिकालस्मिं सतीति अत्थं लिखन्ति। ञाणविप्पयुत्तानिपि वुत्तनयेनेव वेदितब्बानि। केवलञ्हि तेसं मग्गफलनिब्बानपच्चवेक्खणानि नत्थि। ञाणविरहेन लोकुत्तरधम्मारम्मणे असमत्थभावतोति अयमेव विसेसो।&lt;br&gt;&#xA;अकुसलेसु चत्तारो दिट्ठिसम्पयुत्तचित्तुप्पादा अतीतादिभेदानं तेभूमकधम्मानं अस्सादनाभिनन्दनपरामसनकाले अतीतादिआरम्मणा। तथेव पञ्ञत्तिं आरब्भ पवत्तिकाले नवत्तब्बारम्मणा। दिट्ठिविप्पयुत्तेसुपि एसेव नयो। केवलञ्हि तत्थ परामासग्गहणं नत्थि। द्वे पटिघसम्पयुत्तचित्तुप्पादा अतीतादिभेदे धम्मे आरब्भ दुस्सनकाले अतीतादिआरम्मणा, पण्णत्तिं आरब्भ दुस्सनकाले नवत्तब्बारम्मणा। विचिकिच्छुद्धच्चसम्पयुत्ता तेसु धम्मेसु अनिट्ठङ्गतभावेन च अवूपसमविक्खेपवसेन च पवत्तियं अतीतानागतपच्चुप्पन्ननवत्तब्बारम्मणा। किरियासु अट्ठ सहेतुकचित्तुप्पादा कुसलचित्तुप्पादगतिका एव। तत्थ हि ञाणसम्पयुत्ता कुसलेसु ञाणसम्पयुत्तेहि, ञाणविप्पयुत्ता ञाणविप्पयुत्तेहि समाना। केवलं पन ते सेखपुथुज्जनानं उप्पज्जन्ति, इमे खीणासवानन्ति अयमेवेत्थ विसेसो। किरियाहेतुकमनोविञ्ञाणधातु पन उपेक्खासहगता पञ्चद्वारे वोट्ठब्बनवसेन पवत्तियं पच्चुप्पन्नारम्मणा, मनोद्वारे अतीतानागतपच्चुप्पन्नारम्मणानञ्चेव पञ्ञत्तिनिब्बानारम्मणानञ्च जवनानं पुरेचारिककाले अतीतानागतपच्चुप्पन्ननवत्तब्बारम्मणा। अभिञ्ञाद्वयस्स अतीतादिआरम्मणतं वक्खति। नवत्तब्बा…पे॰… आदिनाति कसिणनिमित्तादिपञ्ञत्तारम्मणत्ता अतीतारम्मणादिना नवत्तब्बा।&lt;br&gt;&#xA;३२७. क्रिया पञ्चाति ञाणसम्पयुत्ता चतस्सो, अहेतुकमनोविञ्ञाणधातु उपेक्खासहगताति इमा पञ्च किरिया। रूपतो पञ्चमी क्रियाति रूपावचरपञ्चमज्झानसङ्खाता किरियाभिञ्ञा च। नत्थि किञ्चि अगोचरन्ति अतीतादिभेदेसु, कालविमुत्तेसु च अगोचरं नाम किञ्चि नत्थि, सब्बमेव नेसं गोचरं होतीति अत्थो।&lt;br&gt;&#xA;अतीतारम्मणत्तिकम्।&lt;br&gt;&#xA;वुत्तनयानुसारेनेव अज्झत्तारम्मणत्तिकसङ्गहितोपि विसयीविभागो सक्का विञ्ञातुन्ति सो विसुं न उद्धटो। सरूपतो पनेस एवं वेदितब्बो – विञ्ञाणञ्चायतनं नेवसञ्ञानासञ्ञायतनन्ति इमे ताव कुसलविपाककिरियावसेन छ चित्तुप्पादा अत्तनो सन्तानसम्बन्धं हेट्ठिमं समापत्तिं आरब्भ पवत्तनतो अज्झत्तारम्मणा। रूपावचरचतुक्कज्झानानि, पठमततियारूप्पानि, लोकुत्तरकुसलविपाकानि च नियकज्झत्ततो बहिभावेन बहिद्धाभूतानि पथवीकसिणादीनि आरब्भ पवत्तितो बहिद्धारम्मणानि। सब्बेव कामावचरकुसलाकुसलाब्याकता धम्मा रूपावचरपञ्चमज्झानञ्च अज्झत्तबहिद्धारम्मणानि। तत्थ कामावचरकुसलतो चत्तारो ञाणसम्पयुत्तचित्तुप्पादा अत्तनो खन्धादीनि पच्चवेक्खन्तस्स अज्झत्तारम्मणा, परेसं खन्धादिपच्चवेक्खणे, पण्णत्तिनिब्बानपच्चवेक्खणे च बहिद्धारम्मणा, तदुभयवसेन अज्झत्तबहिद्धारम्मणा। ञाणविप्पयुत्तेसुपि एसेव नयो। केवलञ्हि तेसं निब्बानपच्चवेक्खणा नत्थि। अकुसलापि अत्तनो खन्धादीनं अस्सादनाभिनन्दनपरामासादिकाले अज्झत्तारम्मणा, परस्स खन्धादीसु चेव अनिन्द्रियबद्धरूपकसिणादीसु च तथेव पवत्तिकाले बहिद्धारम्मणा, तदुभयवसेन अज्झत्तबहिद्धारम्मणा। द्वेपञ्चविञ्ञाणानि, तिस्सो च मनोधातुयोति इमे तेरस चित्तुप्पादा अत्तनो रूपादीनि आरब्भ पवत्तियं अज्झत्तारम्मणा, परस्स रूपादीसु पवत्ता बहिद्धारम्मणा, तदुभयवसेन अज्झत्तबहिद्धारम्मणा, सोमनस्ससहगतं सन्तीरणं पञ्चद्वारे सन्तीरणतदारम्मणवसेन अत्तनो पञ्चरूपादिधम्मे मनोद्वारे तदारम्मणवसेन अञ्ञेपि अज्झत्तिके कामावचरधम्मे आरब्भ पवत्तियं अज्झत्तारम्मणा, परेसं धम्मेसु पवत्तमाना बहिद्धारम्मणा, तदुभयवसेन अज्झत्तबहिद्धारम्मणा। उपेक्खासहगतसन्तीरणद्वयेपि एसेव नयो।&lt;br&gt;&#xA;केवलं पन तं सुगतिदुग्गतीसु पटिसन्धिभवङ्गचुतिवसेनापि अज्झत्तादिभेदेसु कम्मादीसु पवत्तति। अट्ठ महाविपाकानि पटिसन्धिभवङ्गचुतितदारम्मणवसेन अज्झत्तादिभेदेसु धम्मेसु पवत्तनतो अज्झत्तादिआलम्बणानि। हसितुप्पादम्पि अत्तनो रूपादीनि आरब्भ पहट्ठाकारकरणवसेन पवत्तियं अज्झत्तारम्मणं, परस्स रूपादीसु पवत्तं बहिद्धारम्मणम्। मनोद्वारेपि अत्तनो कतकिरियपच्चवेक्खणेन हसितुप्पादने अज्झत्तारम्मणं, परेसं कतकिरियपच्चवेक्खणेन बहिद्धारम्मणं, तदुभयवसेन अज्झत्तबहिद्धारम्मणम्। मनोद्वारावज्जनं पन मनोद्वारे आवज्जनवसेन, पञ्चद्वारे च वोट्ठब्बनवसेन पवत्तियं अज्झत्तादिआरम्मणम्। अट्ठ महाकिरिया कुसलगतिकायेव। केवलञ्हि ता खीणासवानं उप्पज्जन्ति, कुसलानि सेखपुथुज्जनानन्ति एत्तकमेव नानत्तम्। रूपावचरपञ्चमज्झानस्स अज्झत्तादिआरम्मणतं वक्खति।&lt;br&gt;&#xA;३२९. ‘‘फलं, मग्ग’’न्ति च सामञ्ञेन पुच्छितत्ता आह ‘‘चत्तारो…पे॰… पुञ्ञतो’’ति।&lt;br&gt;&#xA;३३२-४. अरहत्तमग्गफलानि पन ते जानितुं न सक्कोन्ति, तथा कुसलाभिञ्ञा च । तेनाह ‘‘सब्बेसु पना’’तिआदि। वोट्ठब्बनस्स आवज्जनकिच्चसमयं सन्धाय गाथाबन्धसुखत्थं ‘‘वोट्ठब्बनम्पि चा’’ति वुत्तम्। ‘‘चत्तारो…पे॰… पुञ्ञतो’’ति इदं ञाणसम्पयुत्तस्सापि सेखपुथुज्जनसन्तानप्पवत्तस्स अग्गमग्गफलजानने असमत्थताय निदस्सनमत्तम्। कुसलाभिञ्ञाचित्तम्पि पन तं गोचरं कातुमसमत्थमेव। एवञ्च कत्वा हेट्ठा ‘‘क्रियाभिञ्ञा मनोधातू’’ति वुत्तम्।&lt;br&gt;&#xA;३३५-८. कस्माति कारणपुच्छा। ‘‘अरहतो’’तिआदि विस्सज्जनम्। हि-सद्दो ‘‘यस्मा’’ति इमस्स अत्थे। यस्मा पुथुज्जना वा सेखा वा अरहतो मग्गचित्तं, फलमानसञ्च जानितुं न सक्कोन्ति, तस्माति अत्थो। अयञ्च नेसं असमत्थता अनधिगतत्ता अनधिगते च विसये सब्बेसम्पि मोहो अत्थेवाति दस्सेतुं ‘‘पुथुज्जनो न जानाती’’तिआदि वुत्तम्। सोतापन्नस्स मानसन्ति सोतापन्नस्स पाटिपुग्गलिकं मग्गफलसङ्खातलोकुत्तरमानसम्। एवं ‘‘सकदागामिस्स मानस’’न्तिआदीसुपि। लोकियमानसं पन अरहन्तस्सापि जानाति। तथा हि वुत्तं ‘‘अथ खो मारो पापिमा भगवतो चेतसा चेतोपरिवितक्कमञ्ञाया’’ति। वुत्तमेवत्थं सङ्खिपित्वा दस्सेन्तो आह ‘‘हेट्ठिमो हेट्ठिमो’’तिआदि। यथेव हेट्ठिमो हेट्ठिमो पुग्गलो उपरूपरि चित्तं न जानाति, एवं उपरिमो उपरिमोपि हेट्ठिमस्स हेट्ठिमस्स चित्तं न जानातीति चे? नो न जानाति, सो पन अत्तना अधिगतविसयत्ता जानातियेवाति दस्सेन्तो आह ‘‘उपरूपरी’’तिआदि। यथा ‘‘उपरूपरी’’ति वुत्तं, एवं ‘‘हेट्ठिमस्स हेट्ठिमस्सा’’ति वत्तब्बे एकं हेट्ठिम-सद्दं च-सद्देन सङ्गहेत्वा ‘‘हेट्ठिमस्स च मानस’’न्ति वुत्तम्।&lt;br&gt;&#xA;३३९-४१. एवम्पि विसयीपधानवसेन विभागं दस्सेत्वा इदानि विसयप्पधानवसेन दस्सेतुं ‘‘यो धम्मो’’तिआदि वुत्तम्। कुसलमेव आरम्मणन्ति कुसलारम्मणम्। कामेति पदं उभयत्थ सम्बन्धितब्बं ‘‘कामे कुसलारम्मणं कामे कुसलाकुसलस्सा’’ति। किञ्चापि हि अकुसलस्स एकन्तकामावचरत्ता न एतस्स विसेसितब्बता अत्थि, कुसलं पन विसेसितब्बमेवाति तं अपेक्खाय ‘‘कामे’’ति उपरिपदेन सम्बन्धितब्बमेव। अथ वा अकुसलसहचरियतो कुसलम्पि कामावचरमेव गय्हतीति ‘‘कामे’’ति इदं पुरिमपदस्सेव विसेसनं दट्ठब्बम्।&lt;br&gt;&#xA;कामावचरपाकस्साति पञ्चविञ्ञाणसम्पटिच्छनानं एकन्तेन रूपक्खन्धारम्मणत्ता तदवसेसस्स एकादसविधस्स कामावचरविपाकस्स। कामक्रियस्साति वुत्तनयेनेव मनोधातुवज्जितस्स दसविधकामावचरकिरियचित्तस्स। एतेसं…पे॰… आरम्मणं सियाति एत्थ कुसलस्स ताव अत्तना कतस्स दानादिकामावचरकुसलस्स पसन्नचित्तेन अनुस्सरणकाले, तथेव परेहि कतस्स अनुमोदनकाले, तस्सेव दुविधस्सापि अनिच्चतादिवसेन पच्चवेक्खणकाले , चेतोपरियञाणादीनं परित्तकुसलारम्मणिकअभिञ्ञानं परिकम्मादिकाले च आरम्मणं होति। अकुसलेसु च चतुन्नं दिट्ठिगतसम्पयुत्तानं कामावचरकुसलं आरब्भ अस्सादनाभिनन्दनपरामसनकाले, दिट्ठिविप्पयुत्तानं केवलं अस्सादनादिकाले च द्विन्नं पटिघसम्पयुत्तानं अत्तना, परेहि च कतकुसलमारब्भ विप्पटिसारदुस्सनकाले, विचिकिच्छाचित्तस्स असन्निट्ठानकाले, उद्धच्चसहगतस्स अवूपसमविक्खेपकाले च आरम्मणं होति। अभिञ्ञाचित्तद्वये कुसलस्स सेखपुथुज्जनानं अत्तना, परेहि वा कतकुसलस्स अनुस्सरणकाले, परचित्तविजाननकाले, ‘‘इमिना पुञ्ञकम्मेन मनुस्सेसु, कामावचरदेवेसु च निब्बत्तती’’ति जाननकाले, ‘‘अनागते दानादीनि पुञ्ञानि करोमि, करिस्सती’’ति जाननकाले च किरियचित्तस्सापि खीणासवानं अत्तना, परेहि वा कतकम्मानुस्सरणकालादीसु आरम्मणं होति। कामावचरविपाकेसु नवन्नं सुगतिपटिसन्धीनं कम्मकम्मनिमित्तारम्मणिकपटिसन्धिकाले, सब्बेसम्पि तदारम्मणानं कामावचरकुसलारम्मणिकजवनानन्तरं तदारम्मणकाले च आरम्मणं होतीति। दसविधकामावचरकिरियासु च अट्ठन्नं महाकिरियचित्तानं खीणासवानं कामावचरकुसलपच्चवेक्खणसम्मसनकाले, परित्तारम्मणिककिरियाभिञ्ञानं परिकम्मादिकाले, हसितुप्पादस्स दानादिं पच्चवेक्खित्वा तुस्सनकाले, मनोद्वारावज्जनस्स पन कामावचरकुसलारम्मणिकजवनानं पुरेचारिककाले च आरम्मणं होतीति एवं कामावचरकुसलं छन्नं रासीनं आरम्मणं होति।&lt;br&gt;&#xA;३४२. ततोति यथावुत्तरासितो। तेनाह ‘‘पञ्चन्नं पन रासीन’’न्ति। एत्थ च किरियचित्तेसु हसितुप्पादो न सम्भवति एकन्तपरित्तारम्मणत्ता। तत्थ कामावचरकुसलस्स ताव सेखपुथुज्जनानं झानपच्चवेक्खणसम्मसनकाले, रूपावचरकुसलारम्मणिकअभिञ्ञानं परिकम्मादिकाले, अकुसलस्स वुत्तनयेन परामसनादिकाले, अभिञ्ञासु कुसलाभिञ्ञाय सेखपुथुज्जनानं अत्तना, परेहि वा अतीतभवे उप्पादितझानानुस्सरणकाले, परेसं रूपावचरचित्तपरिच्छिन्दनकाले, ‘‘इमिना कम्मेन इमस्मिं ब्रह्मलोके निब्बत्तिस्सती’’ति जाननकाले च ‘‘अनागते झानं भावेस्सती’’ति वा जाननकाले, किरियाभिञ्ञाय च खीणासवानं यथावुत्तवसेन पवत्तिकाले च नवविधस्स पन किरियचित्तस्स खीणासवानं हेट्ठा वुत्तनयेन रूपावचरकुसलपच्चवेक्खणकालेति एवं रूपावचरकुसलं पञ्चन्नं रासीनं आरम्मणं होति।&lt;br&gt;&#xA;३४३-७. आरुप्पकुसलञ्चापि आरम्मणपच्चयो होतीति सम्बन्धो। तेभूमककुसलस्साति सब्बस्स कामावचरकुसलस्स, रूपावचरकुसलेसु कुसलाभिञ्ञाय, अरूपावचरकुसलेसु दुतियचतुत्थकुसलस्स चाति इमस्स तेभूमककुसलस्स। एस नयो ‘‘तेभूमकक्रियस्सा’’ति एत्थापि। ‘‘चतुत्थदून’’न्ति वा ‘‘चतुत्थदुतियान’’न्ति वा वत्तब्बे गाथाबन्धवसेन विभत्तिया, सविभत्तिस्स वा तिय-सद्दस्स लोपं कत्वा ‘‘चतुत्थदू’’ति वुत्तम्। इमेसं…पे॰… पच्चयोति कामावचरकुसलस्स, ताव अभिञ्ञाकुसलस्स च रूपावचरारम्मणेसु वुत्तनयेन दुतियचतुत्थारुप्पस्स पठमततियवसेनाति एवं तेभूमककुसलस्स तथा सेखपुथुज्जनकाले अत्तनो सन्तानगतस्स, परसन्तानगतस्स वा आरुप्पकुसलस्स पजाननकाले कामावचररूपावचरकिरियचित्तस्स सेखपुथुज्जनकालेयेव अत्तना निब्बत्तितं पठमततियारुप्पं आरब्भ खीणासवकाले दुतियचतुत्थारुप्पनिब्बत्तने अरूपकिरियचित्तस्साति एवं तेभूमककिरियस्स हेट्ठा वुत्तनयेनेव अकुसलस्स, चतुत्थदुतियानञ्च अरूपावचरविपाकानन्ति एवमेतेसं अट्ठन्नं रासीनं अरूपकुसलमारम्मणं होति।&lt;br&gt;&#xA;परिच्छिज्ज गाहिकाय तण्हाय आपन्नन्ति परियापन्नं, तेभूमकधम्मजातं, न परियापन्नन्ति अपरियापन्नं, तदेव पुञ्ञञ्चाति अपरियापन्नपुञ्ञम्। कामावचरतोपि कुसलस्स किरियस्साति सम्बन्धो। रूपतोति रूपावचरतो। चतुन्नं…पे॰… सदाति सेखानं मग्गपच्चवेक्खणकाले मग्गारम्मणिककुसलाभिञ्ञाय परिकम्मादिकाले ञाणसम्पयुत्तकुसलस्स, खीणासवानं मग्गपच्चवेक्खणकाले मग्गारम्मणिककिरियाभिञ्ञाय च परिकम्मकाले ञाणसम्पयुत्तकिरियचित्तस्स, तेसं तेसं जवनानं पुरेचरवसेन पवत्तिकाले मनोद्वारावज्जनस्स, सेखानं अत्तनो, परेसं वा मग्गजाननकाले अभिञ्ञाद्वयस्साति एवमेतेसं चतुन्नं रासीनं अपरियापन्नकुसलमारम्मणं होति।&lt;br&gt;&#xA;तथेवाकुसलं…पे॰… ईरितन्ति सेखानं पहीनावसिट्ठकिलेसपच्चवेक्खणकाले, सेखपुथुज्जनानं अत्तनो, परेसं वा सन्तानप्पवत्ताकुसलसम्मसनकाले, अकुसलारम्मणिककुसलाभिञ्ञाय परिकम्मादिकाले कामावचरकुसलस्स, अत्तनो, परेसं वा पवत्तअकुसलानुस्सरणादीसु रूपावचरकुसलस्स, खीणासवानं पहीनकिलेसपच्चवेक्खणअञ्ञसन्तानगतअकुसलसम्मसनादिकाले, पहीनकिलेसपच्चवेक्खणेन तुस्सनकाले, सब्बेसम्पि तंतंजवनानं पुरेचरकाले च कामावचरकिरियचित्तस्स, कुसलाभिञ्ञाय वुत्तनयेन रूपावचरकिरियचित्तस्स, परामासअस्सादनाभिनन्दनादिवसेन पवत्तियं अकुसलस्स, उद्धच्चरहितकम्मारम्मणवसेन अकुसलविपाकसन्तीरणस्स, कामावचरजवनानं अनुस्सरणकाले सब्बम्पि एकादसतदारम्मणविपाकस्साति एवं कामावचरविपाकानन्ति एवमेतेसं छन्नं रासीनं अकुसलमारम्मणं होति।&lt;br&gt;&#xA;३४८-५६. विपाकारम्मणं…पे॰… पच्चयोति सेखपुथुज्जनानं विपाकसम्मसनादिकाले कामावचरकुसलस्स, विपाकक्खन्धानुस्सरणादीसु रूपावचरकुसलस्स, वुत्तनयेनेव खीणासवानं विपाकसम्मसनादिकाले, पुथुज्जनकाले अनिट्ठविपाकाभावं आरब्भ तुस्सनकाले, यथावुत्तजवनानं पुरेचरकाले कामावचरकिरियचित्तस्स, कुसलेसु वुत्तनयेनेव रूपावचरकिरियचित्तस्स, विपाकं आरब्भ तदारम्मणप्पवत्तियं विपाकारम्मणिककम्मुना पटिसन्धिं गण्हन्तस्स कम्मनिमित्तवसेन पवत्तियञ्च कामावचरविपाकस्स, अस्सादनाभिनन्दनपरामासादिवसेन पवत्तियं अकुसलस्साति एवमेतेसं छन्नं रासीनं कामावचरविपाकमारम्मणपच्चयो होतीति। रूपावचरविपाकारम्मणेपि इमिनाव नयेन योजना कातब्बा। केवलञ्हि तं कामावचरविपाकानं किरियचित्तेसु च हसितुप्पादस्सारम्मणं न होतीति अयमेत्थ विसेसो। लोकुत्तरविपाकस्स कामावचरकुसलकिरियानमारम्मणक्कमो अप्पमाणारम्मणनिद्देसे वुत्तनयेन वेदितब्बो।&lt;br&gt;&#xA;कामावचरकिरियचित्तस्स कामावचरकुसलादीनं छन्नं रासीनमारम्मणक्कमो कुसलारम्मणे वुत्तसदिसोव। केवलञ्हि एत्थ यदेतं खीणासवसन्तानस्सेव नियतं नवविधं किरियचित्तं, तं परसन्तानप्पवत्तकुसलाकुसलस्स, ससन्तानेव सेखपुथुज्जनकाले अनागतारम्मणिकअभिञ्ञाय परिकम्मादिवसप्पवत्तकुसलस्स आरम्मणं होति। विपाकेसु च पटिसन्धिभवङ्गचुतिसङ्खातानं विपाकानं कम्मारम्मणवसेन आरम्मणं न होतीति अयमेव विसेसो।&lt;br&gt;&#xA;रूपावचरकिरियचित्तस्स पञ्चन्नं रासीनं आरम्मणक्कमो कुसलारम्मणे वुत्तसदिसोव। विसेसोपि कामावचरकिरियारम्मणे वुत्तनयेनेव वेदितब्बो। आरुप्पकिरियचित्तस्सापि तेसं पञ्चन्नं रासीनं गोचरभावो वुत्तसदिसोव। आरुप्पकिरियस्स पन पठमततियं दुतियचतुत्थस्सेव गोचरो होति।&lt;br&gt;&#xA;३५७-८. एवं रूपनिब्बानवज्जितमारम्मणं दस्सेत्वा इदानि रूपारम्मणं, निब्बानारम्मणञ्च दस्सेतुं ‘‘रूपं चतुसमुट्ठान’’न्तिआदि आरद्धम्। रूपन्ति अट्ठवीसतिविधो भूतोपादायभेदभिन्नो रूपक्खन्धो। किञ्चापि न सब्बमेव रूपं पच्चेकं चतुसमुट्ठानं, समुदितो पन रूपक्खन्धो चतूहि एव समुट्ठानेहि समुट्ठातीति कत्वा वुत्तं ‘‘चतुसमुट्ठान’’न्ति। कामपाककिरियस्साति कामावचरविपाकस्स, कामावचरकिरियचित्तस्स च, तत्थ च कामावचरकुसलस्स ताव वण्णदानादिपुञ्ञकिरियकाले, वण्णादीनं अनिच्चादिवसेन सम्मसनकाले, अभिञ्ञाय परिकम्मादिकाले, अकुसलस्स अस्सादनाभिनन्दनपरामासादिकाले, अभिञ्ञाद्वयस्स इद्धिविधभूतस्स सुवण्णदुब्बण्णादिरूपनिम्मानकाले, पुब्बेनिवासानुस्सतिभूतस्स ‘‘पुरिमभवे एवंवण्णो अहोसि’’न्तिआदिना अनुस्सरणकाले, दिब्बचक्खुभूतस्स चवमानउपपज्जमानसत्तानं वण्णदस्सनकाले, दिब्बसोतभूतस्स सद्दसवनकाले, अनागतंसञाणभूतस्स ‘‘अनागते एवंवण्णो भविस्सामी’’तिआदिना जाननकाले, कामावचरविपाकेसु द्विपञ्चविञ्ञाणसम्पटिच्छनद्वयस्स यथायोगं रूपादिविजाननकाले, सुखसन्तीरणस्स सन्तीरणतदारम्मणकाले, उपेक्खासन्तीरणद्वयस्स सन्तीरणतदारम्मणकम्मनिमित्तगतिनिमित्तारम्मणकाले , सहेतुकविपाकस्स कम्मनिमित्तगतिनिमित्तारम्मणकाले, तदारम्मणकाले च, कामावचरकिरियासु पन कुसले वुत्तनयानुसारेन अट्ठमहाकिरियचित्तस्स, ‘‘एवरूपं वण्णादिमदासि’’न्ति तुस्सनकाले हसितुप्पादस्स, पञ्चद्वारमनोद्वारेसु वोट्ठब्बनावज्जनकाले मनोद्वारावज्जनस्स, पञ्चद्वारे आवज्जनकाले पञ्चद्वारावज्जनस्स च आरम्मणं होतीति एवं चतुसमुट्ठानिकं रूपं छन्नं रासीनमारम्मणं होति।&lt;br&gt;&#xA;३५९-६०. निब्बानं पन गोत्रभुवोदानकाले, निब्बानारम्मणिकअभिञ्ञाय परिकम्मादिकाले च कामावचरतिहेतुककुसलस्स, अतीतभवे सच्छिकतनिरोधानुस्सरणकआलादीसु रूपावचरकुसलस्स, वुत्तनयेनेव कामरूपावचरकिरियचित्तस्स, मग्गट्ठानं तदनन्तरफलवळञ्जनफलकालेसु अपरियापन्नकुसलविपाकस्स चाति एवं छन्नं रासीनं आरम्मणं होतीति दस्सेतुं ‘‘निब्बानारम्मण’’न्तिआदि वुत्तम्। उभयस्साति कामावचररूपावचरवसेन दुविधस्स।&lt;br&gt;&#xA;३६१-२. नानप्पकारकन्ति द्वादसमपरिच्छेदे वक्खमाननयेन नानाविधप्पकारम्। नवन्नं…पे॰… पच्चयोति कामावचरकुसलस्स, अकुसलस्स, हसितुप्पादमनोधातुवज्जितकामावचरकिरियचित्तानञ्चेव द्विन्नं अभिञ्ञाचित्तानञ्च सब्बापि पञ्ञत्ति, रूपावचरकुसलविपाककिरियानं कसिणनिमित्तादिका, पठमारुप्पकुसलविपाककिरियानं आकासपञ्ञत्ति, ततियारुप्पकुसलादीनं तिण्णं अभावपञ्ञत्तीति एवं पञ्ञत्ति नवन्नं रासीनं आरम्मणपच्चयो होतीति।&lt;br&gt;&#xA;३६३-५. एवं यो धम्मो यस्स धम्मस्स आरम्मणं होति, तं एकेकुद्धारवसेन दस्सेत्वा इदानि सब्बे चतुभूमकचित्तुप्पादे छहि आरम्मणेहि योजेत्वा दस्सेतुं ‘‘रूपारम्मणिका द्वे’’तिआदि गाथात्तयं वुत्तम्। तं हेट्ठा वुत्तत्थमेव।&lt;br&gt;&#xA;३६६-९. ‘‘पठमारुप्पकुसल’’न्तिआदि पन हेट्ठा वुत्तनयम्पि अरूपावचरारम्मणेसु अरूपावचरधम्मानं सेखासेखवसेन नानप्पकारतो पवत्तिआकारं पकासेतुं वुत्तम्। कुसलस्साति सेखपुथुज्जनानं दुतियारुप्पकुसलस्स। विपाकस्स पन खीणासवानं पवत्तमानस्सापि आरम्मणं होति तस्स पुरिमभवे कम्मनिमित्तारम्मणत्ता। अरूपभवे अतिसन्तभावेन पवत्तमानं भवङ्गचित्तं न भावनाय परिसुद्धं उपट्ठातीति आह ‘‘पठमारुप्पपाको’’तिआदि। पठमं तु किरियचित्तं पुञ्ञस्स दुतियारुप्पचेतसो आरम्मणं न होति, विपाकस्स दुतियारुप्पचेतसो आरम्मणं न होतीति सम्बन्धो। तत्थ खीणासवकाले कस्सचि कुसलस्स अभावतो ‘‘न पुञ्ञस्सा’’ति वुत्तम्। आकासानञ्चायतनकिरियासमङ्गिस्स विञ्ञाणञ्चायतनविपाकचित्तं न पवत्ततीति ‘‘न पाकस्सा’’ति वुत्तम्। खीणासवस्स दिट्ठधम्मसुखविहारत्थं, निरोधसमापज्जनत्थञ्च समापत्तियो समापज्जन्तस्स पठमारुप्पकिरियचित्तं दुतियस्स आरम्मणं होतीति आह ‘‘पठमं तु क्रियाचित्त’’न्तिआदि।&lt;br&gt;&#xA;३७०-३. ‘‘द्विधा’’ति च वत्वा तमेव दुविधतं, तिविधतञ्च दस्सेतुं ‘‘कुसलं कुसलस्सा’’ति, ‘‘क्रियस्सापि क्रिया होती’’ति च आदि वुत्तम्। तं वुत्तनयमेव। एवमेव …पे॰… सियाति पठमारुप्पचित्ते वुत्तनयेन सेखपुथुज्जनानं द्विधा, खीणासवानञ्च तिधा आरम्मणं भवतीति अत्थो।&lt;br&gt;&#xA;३७४-५. यं यं गोचरं आरब्भाति रूपारूपनिब्बानपञ्ञत्तीसु यं यं गोचरं आरब्भ। ये येति अरूपधम्मा। यो नरोति यो गहट्ठो, पब्बजितो वा माणवो। किराति अनुमतियम्। तस्स ‘‘उत्तरतेवा’’ति इमिना सम्बन्धो। पारन्ति अवसानम्। तं इमस्स परमनिपुणगम्भीरनयसमङ्गिताय याथावतो ओतरन्तेहि अकसिरेन तरितुं असक्कुणेय्यत्ता दुप्पापुणेय्यन्ति कत्वा आह ‘‘दुत्तर’’न्ति। उत्तरन्ति उत्तमम्। अभिधम्मावतारस्स हि उत्तमताय तदेकदेसभूतपारम्पि उत्तममेव होति। सोति सो समुत्तिण्णाभिधम्मावतारपारो नरो। उत्तरतेव, न पन न सक्कोति तं उत्तरितुन्ति अत्थो।&lt;br&gt;&#xA;इति अभिधम्मत्थविकासिनिया नाम&lt;br&gt;&#xA;अभिधम्मावतारसंवण्णनाय&lt;br&gt;&#xA;आरम्मणविभागनिद्देसवण्णना निट्ठिता।&lt;/p&gt;</description>
    </item>
    <item>
      <title>०७. सत्तमो परिच्छेदो</title>
      <link>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/07_sattamo_parichChedo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/07_sattamo_parichChedo/</guid>
      <description>&lt;p&gt;७. सत्तमो परिच्छेदो&lt;/p&gt;&#xA;&lt;h2 id=&#34;वपकचततपपवततनददसवणणन&#34;&gt;विपाकचित्तप्पवत्तिनिद्देसवण्णना&lt;/h2&gt;&#xA;&lt;p&gt;३७६. अनन्तञाणेनाति अनन्तारम्मणे पवत्तञाणेन। निरङ्गणेनाति एत्थ रागादयो अकुसला अङ्गन्ति एतेहि तंसमङ्गिनो पुग्गला निहीनभावं गच्छन्तीति अङ्गणाति वुच्चन्ति। यथाह –&lt;br&gt;&#xA;‘‘रागो अङ्गणं, दोसो अङ्गणं, मोहो अङ्गणं, पापकानं खो, आवुसो, अकुसलानं इच्छावचरानं अधिवचनं यदिदं अङ्गण’’न्ति च आदि (विभ॰ ९२४)।&lt;br&gt;&#xA;अत्तनो सन्ताने सीलादिगुणे एसी गवेसीति गुणेसी, तेन गुणेसिना। करुणायं नियुत्तो, सा अस्स अत्थीति वा कारुणिको, तेन कारुणिकेन। एत्थ च ‘‘अनन्तञाणेना’’ति इमिना भगवतो सब्बञ्ञुभावमाह, ‘‘निरङ्गणेना’’ति खीणासवभावं, ‘‘गुणेसिना’’ति पुब्बचरियं, ‘‘कारुणिकेना’’ति महाकरुणासमङ्गिभावम्। एत्तकेन पन थोमनेन भगवतो विपाकदेसनाय निय्यानिकादिभावं दीपेति। असब्बञ्ञुना हि देसितं अनिय्यानिकं होति, अखीणासवेन देसितं न पाकटं, अपुञ्ञवता देसितं नप्पतिट्ठाति, अकारुणिकेन वुत्तं सुखदायकं न होति। भगवतो पन सब्बञ्ञुभावतो तेन देसितं निय्यानिकं, खीणासवत्ता पाकटं, पुञ्ञवन्तताय पतिट्ठाति, महाकरुणासमङ्गिताय सुखदायकन्ति। चित्तप्पभवन्ति विपाकचित्तानं उप्पत्तिम्।&lt;br&gt;&#xA;३७७-८६. इदानि विपाककथाय मातिकावसेन अट्ठकथाय ठपिते दसप्पकारे दस्सेतुं ‘‘एकूनतिंस कम्मानी’’तिआदि वुत्तम्। तत्थ यथारद्धाय विपाककथाय मूलकारणभावतो ‘‘एकूनतिंस कम्मानी’’ति पठमं कम्मववत्थानं कतम्। कम्मे पन कथिते विपाककथाय अधिट्ठानभूता विपाकापि कथेतब्बाति ‘‘पाका द्वत्तिंस दस्सिता’’ति दुतियं विपाकववत्थानं कतम्। कम्मविपाकानञ्च अद्वारेसु अदिस्सनतो ‘‘तीसु…पे॰… दिस्सरे’’ति ततियं कम्मद्वारविपाकद्वारा वुत्ता। कम्मविपाकानं वचनप्पसङ्गेयेव एकस्सेव कम्मस्स तं तं पच्चयमागम्म अनेकफलनिप्फादनं दस्सेतुं ‘‘कुसलं…पे॰… विविधं फल’’न्ति चतुत्थं कामावचरकुसलस्स पवत्तिपटिसन्धीसु नानाफलनिप्फादनं वुत्तम्। एवं वुत्ते पन पवत्तिपटिसन्धीनं लब्भमानविपाकवसेन वुत्तभावं अजानन्ता –&lt;br&gt;&#xA;‘‘तस्सेव कम्मस्स विपाकावसेसेना’’ति।&lt;br&gt;&#xA;‘‘एकं पुप्फं चजित्वान, असीतिकप्पकोटियो।&lt;br&gt;&#xA;दुग्गतिं नाभिजानामी’’ति॥ च –&lt;br&gt;&#xA;एवमादिवचनस्स ब्यञ्जनच्छायाय अत्थं गहेत्वा दिन्नपटिसन्धिकायपि चेतनाय पुन पटिसन्धिदानं मञ्ञेय्युन्ति ‘‘एकाय…पे॰… पकासिता’’ति पञ्चमं एकेन कम्मेन एकिस्सायेव पटिसन्धिया निब्बत्तनं वुत्तम्। एकस्मिं भवे नानाकम्मस्स विपाकप्पवत्तिं सुणन्ता ‘‘दिस्वा कुमारं सतपुञ्ञलक्खण’’न्तिआदिवचनस्स अत्थं अजानन्ता ‘‘नानाकम्मेन एकाव पटिसन्धि होती’’ति चिन्तेय्युन्ति ‘‘नाना…पे॰… पटिसन्धियो’’ति छट्ठं नानाकम्मस्स नानापटिसन्धिदानं वुत्तम्। तथा विपच्चन्तस्स च एकस्स कम्मस्स सोळस विपाकानि द्वादसमग्गो अहेतुकट्ठकम्पीति अयं विपाकविभागो हेतुभेदवसेन होतीति दस्सनत्थं ‘‘तिहेतुकं…पे॰… न च होति तिहेतुका’’ति सत्तमं अट्ठकथाय आगतहेतुकित्तनं दस्सितम्। तं पन हेतुकित्तनं एकेकस्स कम्मस्स विपाकविभागदस्सनत्थन्ति। इदानि तिपिटकचूळनागत्थेरस्स, मोरवापिवासिमहादत्तत्थेरस्स, तिपिटकमहाधम्मरक्खितत्थेरस्साति तिण्णं थेरानं वादेसु ‘‘एकाय चेतनाय द्वादस विपाकानि एत्थेव दसकमग्गो अहेतुकट्ठकम्पी’’ति आगतस्स दुतियत्थेरवादस्स, ‘‘एकाय चेतनाय दस विपाकानि एत्थेव अहेतुकट्ठकम्पी’’ति आगतस्स ततियत्थेरस्स वादस्स च न सम्मापतिट्ठितत्ता सुप्पतिट्ठितस्स पठमत्थेरवादस्स वसेन दस्सेतुं विपाकेसु असङ्खारससङ्खारविधानं पच्चयबलेन होति, नो कम्मबलेनाति दीपनत्थं अट्ठमं, ‘‘असङ्खारससङ्खार’’न्तिआदिना कम्मेन सह असमानम्पि कत्वा सङ्खारभेदो वुत्तो। कम्मस्स सोमनस्सुपेक्खासहगतभावेपि आरम्मणवसेनेव विपाकवेदनाय परिवत्तनं दस्सेतुं ‘‘आरम्मणेन…पे॰… परिवत्तन’’न्ति नवमं आरम्मणेन वेदनापरिवत्तनं वुत्तम्। कम्मवसेन चेव आरम्मणवसेन च अनियतस्स तदारम्मणस्स जवनवसेन नियमदस्सनत्थं ‘‘तदारम्मण…पे॰… नियामित’’न्ति दसमं जवनेन तदारम्मणनियमो वुत्तोति।&lt;br&gt;&#xA;एकूनतिंस कम्मानीति कुसलाकुसलवसेन वीसति परित्तानि, नव महग्गतानीति एकूनतिंस कम्मानि। यस्मा पनेसा वट्टवसेन विपाककथा, तस्मा लोकुत्तरकुसलं वज्जेत्वा एकूनतिंसेव कम्मानि वुत्तानि। एवं ‘‘पाका द्वत्तिंसा’’ति एत्थापि तेवीसति परित्ता, नव महग्गताति पाका द्वत्तिंस। तीसु द्वारेसूति कायवचीमनोद्वारवसेन तीसु कम्मद्वारेसु। कम्मद्वारववत्थानं हेट्ठा सङ्खेपतो दस्सितमेव। वित्थारतो पनेतं अट्ठसालिनिया धम्मसङ्गहट्ठकथाय (ध॰ स॰ अट्ठ॰ १ कायकम्मद्वार), तंसंवण्णनादितो च गहेतब्बम्। कामं कम्मानिपि छसु द्वारेसु पवत्तन्ति, पञ्चद्वारप्पवत्तानि पन अविपाकानि, मनोद्वारद्वारत्तयवसेन भिन्नानं विपाकदायकानमेव सङ्गण्हनत्थं ‘‘तीसु द्वारेसू’’ति वुत्तम्। छसूति चक्खुद्वारादीनि पञ्च, मनोद्वारञ्चाति छसु विपाकद्वारेसु।&lt;br&gt;&#xA;तं तं पच्चयमागम्माति कालसम्पदादिकं तं तं पच्चयमागम्म। तेनाहु पोराणा –&lt;br&gt;&#xA;‘‘कालोपधिप्पयोगानं , गतिया च यथारहम्।&lt;br&gt;&#xA;सम्पत्तिञ्च विपत्तिञ्च, कम्ममागम्म पच्चती’’ति॥&lt;br&gt;&#xA;अथ वा तं तं पच्चयन्ति सोमनस्सादिहेतुभूतं तं तं सहकारिपच्चयम्। विविधं फलन्ति सोमनस्सुपेक्खासहगतसहेतुकाहेतुकअसङ्खारससङ्खारवसेन नानप्पकारफलम्। एकाय चेतनायाति उपपज्जवेदनीयभूताय, अपरापरियवेदनीयभूताय वा एकाय चेतनाय। दिट्ठधम्मवेदनीयभूता पन पवत्तिविपाकमेव निब्बत्तेति, नो पटिसन्धिम्।&lt;br&gt;&#xA;किञ्चापि ‘‘तिहेतुक’’न्ति अविसेसेन वुत्तं, उक्कट्ठमेव पन तिहेतुककम्मं तिहेतुकविपाकं देति, तथा दुहेतुकम्पि उक्कट्ठमेव दुहेतुकविपाकं देति। ओमकं पन तिहेतुककम्मं दुहेतुकुक्कट्ठसदिसं, दुहेतुकाहेतुकमेव विपाकं देति। तथा दुहेतुकम्पि अहेतुकमेव विपाकं देतीति। उक्कट्ठोमकविभागो च पनेस कुसलाकुसलपरिवारलाभतो, आसेवनविप्पटिसारप्पवत्तिया वा दट्ठब्बो। यञ्हि कम्मं अत्तनो पवत्तिकाले पुरिमपच्छाभागप्पवत्तेहि कुसलधम्मेहि परिवारितं, पच्छा वा आसेवनलाभेन समुदाचिण्णं, तं उक्कट्ठम्। यं पन करणकाले अकुसलधम्मेहि परिवारितं, पच्छा वा ‘‘दुक्कटं मया’’ति विप्पटिसारुप्पादनेन परिभावितं, तं ओमकं नाम होति।&lt;br&gt;&#xA;अथेत्थ यथावुत्तविधानं किं पटिसन्धिपवत्तीनं अविसेसेन, उदाहु पवत्तिवसेनेवाति चे? पवत्तिवसेनेव, पटिसन्धियं पन अयं विसेसोति दस्सेन्तो आह ‘‘तिहेतुकेना’’तिआदि। एत्थापि तिहेतुकुक्कट्ठकम्मेनेव तिहेतुकपटिसन्धि होति, ओमकेन पन दुहेतुकुक्कट्ठेन च दुहेतुका पटिसन्धि, दुहेतुकोमकेन पन अहेतुकावाति अयं विसेसो वेदितब्बो। यस्मा पनेत्थ ञाणं जच्चन्धादिविपत्तिनिमित्तस्स मोहस्स, सब्बाकुसलस्स वा पटिपक्खं, तस्मा तंसम्पयुत्तं कम्मं जच्चन्धादिविपत्तिपच्चयं न होतीति तिहेतुकं अतिदुब्बलम्पि समानं दुहेतुकपटिसन्धिमेव आकड्ढति, नाहेतुकन्ति आह ‘‘न च होति अहेतुका’’ति। यस्मा पटिसम्भिदामग्गे सुगतियं जच्चन्धबधिरादिविपत्तिया अहेतुकूपपत्तिं वज्जेत्वा गतिसम्पत्तिया अहेतुकूपपत्तिं दस्सेन्तेन धम्मसेनापतिना –&lt;br&gt;&#xA;‘‘गतिसम्पत्तिया ञाणसम्पयुत्ते अट्ठन्नं हेतूनं पच्चया उपपत्ति होति, गतिसम्पत्तिया ञाणसम्पयुत्ते कतमेसं अट्ठन्नं हेतूनं पच्चया उपपत्ति होति? कुसलस्स कम्मस्स जवनक्खणे तयो हेतू कुसला तस्मिं खणे जातचेतनाय सहजातपच्चया होन्ति, तेन वुच्चति कुसलमूलपच्चयापि सङ्खारा। निकन्तिक्खणे द्वे हेतू अकुसला तस्मिं खणे जातचेतनाय सहजातपच्चया होन्ति, तेन वुच्चति अकुसलमूलपच्चयापि सङ्खारा। पटिसन्धिक्खणे तयो हेतू अब्याकता तस्मिं खणे जातचेतनाय सहजातपच्चया होन्ति, तेन वुच्चति नामरूपपच्चयापि विञ्ञाणं, विञ्ञाणपच्चयापि नामरूप’’न्ति (पटि॰ म॰ १.२३१-२३२) –&lt;br&gt;&#xA;एवं जवनक्खणे तिण्णं हेतूनं पच्चया ञाणसम्पयुत्तविपाकुप्पत्ति वुत्ता, न पन ‘‘जवनक्खणे द्विन्नं हेतूनं पच्चया’’ति, तस्मा तिहेतुककम्मेनेव तिहेतुकपटिसन्धि होति, न दुहेतुकेनाति आह ‘‘दुहेतुकेन…पे॰… न च होति तिहेतुका’’ति। यदि हि दुहेतुककम्मेन तिहेतुकपटिसन्धि सिया, यथा ‘‘अट्ठन्नं हेतूनं पच्चया उपपत्ति होती’’ति वत्वा तस्स विभङ्गो कतो, एवं ‘‘गतिसम्पत्तिया ञाणसम्पयुत्ते सत्तन्नं हेतूनं पच्चया उपपत्ति होति। गतिसम्पत्तिया ञाणसम्पयुत्ते कतमेसं सत्तन्नं हेतूनं पच्चया उपपत्ति होति? कुसलस्स कम्मस्स जवनक्खणे द्वे हेतू कुसला तस्मिं खणे…पे॰… सङ्खारा, निकन्तिक्खणे द्वे हेतू अकुसला तस्मिं खणे…पे॰… सङ्खारा, पटिसन्धिक्खणे तयो हेतू अब्याकता तस्मिं खणे…पे॰… नामरूप’’न्ति सत्तन्नं हेतूनं पच्चया ञाणसम्पयुत्तूपपत्तिं वत्वा तस्स विभङ्गो कातब्बो सिया, न च पनेवं अत्थि, तस्मा विञ्ञायति ‘‘दुहेतुककम्मेन तिहेतुकपटिसन्धि न होती’’ति।&lt;br&gt;&#xA;यदि एवं –&lt;br&gt;&#xA;‘‘गतिसम्पत्तिया ञाणविप्पयुत्ते छन्नं हेतूनं पच्चया उपपत्ति होति। गतिसम्पत्तिया ञाणविप्पयुत्ते कतमेसं…पे॰… होति? कुसलस्स कम्मस्स जवनक्खणे द्वे हेतू कुसला तस्मिं खणे…पे॰… सङ्खारा। निकन्तिक्खणे द्वे हेतू अकुसला तस्मिं खणे…पे॰… सङ्खारा। पटिसन्धिक्खणे द्वे हेतू अब्याकता तस्मिं खणे…पे॰… नामरूप’’न्ति –&lt;br&gt;&#xA;एवं दुहेतुककम्मेन दुहेतुकूपपत्तिं उद्धरित्वा ‘‘गतिसम्पत्तिया ञाणविप्पयुत्ते सत्तन्नं हेतूनं पच्चया उपपत्ति होति। गतिसम्पत्तिया ञाणविप्पयुत्ते कतमेसं सत्तन्नं हेतूनं पच्चया उपपत्ति होति? कुसलस्स कम्मस्स जवनक्खणे तयो हेतू कुसला तस्मिं खणे…पे॰… सङ्खारा। निकन्तिक्खणे द्वे हेतू अकुसला तस्मिं खणे…पे॰… सङ्खारा। पटिसन्धिक्खणे द्वे हेतू अब्याकता तस्मिं खणे…पे॰… नामरूप’’न्ति एवं तिहेतुककम्मेन दुहेतुकपटिसन्धियापि अनुद्धटत्ता सापि न होतीति चे? नो न होति, दुहेतुकोमककम्मेन अहेतुकपटिसन्धिया विय तिहेतुकोमकेन दुहेतुकपटिसन्धियाव दातब्बत्ता, कम्मसरिक्खकविपाकदस्सनत्थं पन महाथेरेन पाठो सावसेसो कतो।&lt;br&gt;&#xA;यदि एवं पुरिमवुत्तेहि इदं समानं कम्मसरिक्खकताभावतोति दुहेतुककम्मेन तिहेतुकपटिसन्धि न उद्धटा, न पन अलब्भनतोति? तं न, अकुसलकम्मस्स अलोभसम्पयोगाभावतो, अलोभफलुप्पादने विय ञाणविप्पयुत्तस्स ञाणफलुप्पादने असमत्थभावतो। पञ्ञाबलसम्पयोगतो हि तंञाणफलुप्पादने समत्थं होति।&lt;br&gt;&#xA;एत्थाह – किं पनेतं कम्ममेव पटिसन्धिं देन्तं अत्तना सदिसवेदनमेव देति, उदाहु विसदिसवेदनम्पीति? दुहेतुकोमकमेव विसदिसवेदनं देति, इतरं पन सदिसवेदनमेव । तथा हि पपञ्चसूदनिया मज्झिमट्ठकथाय महाकम्मविभङ्गसुत्ते सुखवेदनीयादिकम्मवण्णनाय –&lt;br&gt;&#xA;‘‘कामावचरकुसलतो सोमनस्ससहगतचित्तसम्पयुत्ता चतस्सो चेतना, रूपावचरकुसलतो चतुक्कज्झानचेतनाति एवं पटिसन्धिपवत्तेसु सुखवेदनाय जननतो सुखवेदनीयं कम्मं नाम। कामावचरञ्चेत्थ पटिसन्धियंयेव एकन्तेन सुखं जनेति, पवत्ते पन इट्ठमज्झत्तारम्मणे अदुक्खमसुखम्पि।&lt;br&gt;&#xA;‘‘अकुसलचेतना पवत्ते कायद्वारप्पवत्तदुक्खस्स जननतो दुक्खवेदनीयं कम्मं नाम।&lt;br&gt;&#xA;‘‘कामावचरकुसलतो पन उपेक्खासहगतचित्तसम्पयुत्ता चतस्सो चेतना, रूपावचरकुसलतो चतुत्थज्झानचेतनाति एवं पटिसन्धिपवत्तेसु ततियवेदनाय जननतो अदुक्खमसुखवेदनीयं कम्मं नाम। एत्थ च ‘‘कामावचरं पटिसन्धियंयेव एकन्तेन अदुक्खमसुखं जनेति, पवत्ते इट्ठारम्मणे सुखम्पी’’ति (म॰ नि॰ अट्ठ॰ ३.३००) –&lt;br&gt;&#xA;वुत्तम्। ननु च ‘‘आरम्मणेन होतेव, वेदनापरिवत्तन’’न्ति वचनतो आरम्मणवसेन वेदनानियमो होति, न च सोमनस्ससहगतकम्मेन पटिसन्धिं गण्हन्तस्स इट्ठारम्मणमेव कम्मनिमित्तादिकमापाथमागच्छतीति नियमो अत्थि, उपेक्खासहगतकम्मेन वा इट्ठमज्झत्तारम्मणन्ति न सक्का वत्तुं, तस्मा कथं कम्मवसेनेव वेदनानियमोति? वुच्चते – इट्ठादिआरम्मणम्पि आपाथमागच्छन्तं कम्मबलेनेव आगच्छतीति सोमनस्ससहगतकम्मेन पटिसन्धिग्गहणकाले तस्स बलेन इट्ठारम्मणमापाथमागच्छति, उपेक्खासहगतकम्मेन इट्ठमज्झत्तारम्मणन्ति न न सक्का वत्तुं, तस्मा कम्मवसेन पटिसन्धिया आरम्मणनियमो, आरम्मणवसेन वेदनानियमोति। अपिच ‘‘आरम्मणेन होतेव, वेदनापरिवत्तन’’न्ति इदं तदारम्मणं सन्धाय वुत्तन्ति न तेन पटिसन्धिया कम्मसरिक्खकवेदनाभावो पटिक्खिपितुं सक्का, दुहेतुकोमकं पन सोमनस्ससहगतम्पि अत्तनो निहीनताय दुहेतुकफलुप्पादने असमत्थत्ता, अहेतुकाय च अत्तना सदिसवेदनाय पटिसन्धिया असम्भवतो उपेक्खासहगतपटिसन्धिया अनुरूपतो इट्ठमज्झत्तारम्मणमुपट्ठपेत्वा तदारम्मणं उपेक्खासहगतमेव पटिसन्धिं देति।&lt;br&gt;&#xA;ननु च ‘‘पच्छिमभविकमहाबोधिसत्तानं मेत्तापुब्बभागं सोमनस्सकम्मं पटिसन्धिं देती’’ति अट्ठकथासु वुत्तं, महासिवत्थेरो च उपेक्खासहगतञाणसम्पयुत्तअसङ्खारिकविपाकचित्तेन पटिसन्धिं इच्छति। वुत्तञ्हि तेन ‘‘सोमनस्ससहगततो उपेक्खासहगतं बलवतरं, तेन पटिसन्धिं गण्हन्ति, तेन गहितपटिसन्धिका हि महज्झासया होन्ति तिपिटकचूळनागत्थेरो विया’’ति, तस्मा सोमनस्ससहगतकुसलतो उपेक्खासहगतपटिसन्धिपि लब्भति यथा च, एवं तथा उपेक्खासहगततो सोमनस्ससहगतापीति कथं कम्मसदिसवेदना पटिसन्धीति? एत्थापि च कम्मम्पि उपेक्खासहगतमेवाति थेरस्स अधिप्पायो सियाति सक्का वत्तुम्। अपिचायं वादो महाअट्ठकथायं पटिक्खित्तोव। तथा हि वुत्तं सङ्गहकारेहि ‘‘अट्ठकथायं पन अयं थेरस्स मनोरथो, नत्थि एत’’न्ति पटिक्खिपित्वा सब्बञ्ञुबोधिसत्तानं हितूपचारो बलवा होति, तस्मा मेत्तापुब्बभागकामावचरकुसलविपाकसोमनस्ससहगततिहेतुकअसङ्खारिकचित्तेन पटिसन्धिं गण्हन्तीति वुत्तन्ति, तस्मा पटिक्खित्तवादं गहेत्वा न सक्का अट्ठकथावचनं चालेतुन्ति सम्पटिच्छितब्बमेवेतं कम्मसदिसवेदना पटिसन्धीति। असम्पटिच्छन्तेहि वा अट्ठकथाय अधिप्पायो साधुकं कथेतब्बोति।&lt;br&gt;&#xA;असङ्खारन्ति असङ्खारिककम्मम्। असङ्खारं ससङ्खारम्पि फलं देतीति सम्बन्धो।&lt;br&gt;&#xA;आरम्मणेनाति इट्ठादिआरम्मणेन। वेदनापरिवत्तनन्ति तस्स तस्स आरम्मणस्स अनुरूपतो सोमनस्सादिवेदनाय परिवत्तनं, कुसलविपाकसन्तीरणतदारम्मणानि सन्धाय चेतं वुत्तम्। तानि हि इट्ठारम्मणे सोमनस्ससहगतानि, इट्ठमज्झत्ते उपेक्खासहगतानि। अकुसलविपाकं पन सन्तीरणतदारम्मणं अनिट्ठे, अनिट्ठमज्झत्ते च आरम्मणे उपेक्खासहगतमेव। न हि तस्स आरम्मणवसेन वेदनाभेदो अत्थि, हेट्ठा वुत्तनयेन द्वीसुपि उपेक्खासहगतमेव। द्विपञ्चविञ्ञाणसम्पटिच्छनेसु च ठपेत्वा कायविञ्ञाणद्वयं सेसानि इट्ठादीसु सब्बत्थ हेट्ठा वुत्तकारणवसेनेव उपेक्खासहगतानि, तथा कायविञ्ञाणं इट्ठादीसु सुखसहगतं, अनिट्ठादीसु दुक्खसहगतन्ति। जवनेन नियमितं अट्ठकथायन्ति अधिप्पायो। हेतुनियमनमेव चेत्थ जवनवसेन होति वेदनाभेदस्स आरम्मणेनेव, सङ्खारभेदस्स च पच्चयवसेनेव नियमितत्ता। एत्थ च अकुसलविपाकानं विभागाभावतो कुसलविपाकतदारम्मणानमेव आरम्मणजवनपच्चयवसेन नियमनं होति। तं पन सरूपतो एवं वेदितब्बं – तिहेतुकुक्कट्ठकम्मेन हि तदारम्मणं पवत्तमानं कम्मवसेन नियमाभावतो सब्बेसुपि कुसलविपाकतदारम्मणेसु सम्पत्तेसु आरम्मणजवनपच्चयवसेन, आरम्मणजवनवसेनेव वा नियतं एकमेव उप्पज्जति। कथं? तदारम्मणेसु हि आरम्मणवसेन वेदनानियमो होति, जवनवसेन हेतुनियमो , पच्चयवसेन सङ्खारनियमो। अहेतुकेसु पन सङ्खारभेदाभावतो पच्चयवसेन नियमनं नत्थि। तत्थ आरम्मणेन वेदनानियमनं हेट्ठा वुत्तनयेन वेदितब्बम्। जवनवसेन हेतुनियमने पन कम्मसरिक्खकहेतुवसेन तिहेतुकानि दुहेतुकानि अहेतुकानीति तीणि जवनानि वेदितब्बानि। तत्थ कम्मसरिक्खकहेतुवसेन तिहेतुकजवनानि नाम कामावचरकुसलकिरियासु ञाणसम्पयुत्तजवनानि, दुहेतुकजवनानि नाम ञाणविप्पयुत्तजवनानि, अहेतुकानि नाम अकुसलजवनानि चेव किरियाहेतुकजवनञ्च। अकुसलजवनानिपि हि कुसलकम्मसरिक्खकहेतुवसेन अहेतुकानि कुसलहेतूनं तेसु अभावतो।&lt;br&gt;&#xA;तत्थ कम्मस्स जवनसदिसतदारम्मणाभिनिप्फादनसामत्थिये सति तिहेतुकजवने जविते तिहेतुकतदारम्मणं होति, दुहेतुकजवने जविते दुहेतुकतदारम्मणं, अहेतुकजवने जविते अहेतुकतदारम्मणं होतीति। एवं जवनवसेन हेतुनियमनं दट्ठब्बम्। कथं पच्चयवसेन सङ्खारनियमोति? कालसम्पदादीनं, उतुसम्पदादीनञ्च पच्चयानं बलवभावे सति असङ्खारिकतदारम्मणं होति, दुब्बलभावे ससङ्खारिकम्। अहेतुकतदारम्मणस्स पन पच्चयवसेन नियमो नत्थि, तस्मा यदि इट्ठारम्मणं होति, तदा उपेक्खासहगतं तदारम्मणं पटिबाहित्वा सोमनस्ससहगततदारम्मणमेव होति। सोमनस्ससहगततदारम्मणेसुपि अनियमेन आरम्मणवसेन सब्बेसु सम्पत्तेसु जवनस्स तिहेतुकभावे दुहेतुकाहेतुके पटिबाहित्वा तिहेतुकमेव तदारम्मणं होति। तिहेतुकतदारम्मणेसुपि अनियमेन जवनवसेन सब्बेसु सम्पत्तेसु पच्चयस्स बलवभावे सति ससङ्खारिकतदारम्मणं पटिबाहित्वा असङ्खारिकमेव तदारम्मणं होति। एतेनेव नयेन सेसं तदारम्मणम्पि तंतंजवनानुरूपतो नियमनं दट्ठब्बम्।&lt;br&gt;&#xA;अहेतुकतदारम्मणं पन पच्चयं अनपेक्खित्वा आरम्मणवसेन चेव जवनवसेन च नियमनं होति। इदमेत्थ येभुय्यप्पवत्तिवसेन नियमनम्। कदाचि पन आरम्मणवसेन, पच्चयवसेन, परिचितवसेन च तदारम्मणनियमो होति। तत्थ आरम्मणवसेन चेव पच्चयवसेन च नियमनं हेट्ठा वुत्तनयमेव। परिचितवसेन पन नियमने येभुय्येन तिहेतुककुसलप्पवत्तिया तेसु परिचितस्स कदाचि दुहेतुके, अहेतुके वा जवने जविते परिचयवसेन तिहेतुकतदारम्मणमेव होति। येभुय्येन च दुहेतुकजवनप्पवत्तिया तत्थ परिचितस्स कदाचि तिहेतुके, अहेतुके वा जवने जविते परिचयवसेन दुहेतुकतदारम्मणमेव होति। तथेव अकुसलेसु परिचितस्स कदाचि तिहेतुकदुहेतुकेसुपि जवनेसु जवितेसु परिचयवसेन अहेतुकतदारम्मणमेव होतीति। एवञ्च कत्वा पट्ठाने –&lt;br&gt;&#xA;‘‘कुसलाकुसले निरुद्धे सहेतुको विपाको तदारम्मणता उप्पज्जति, सहेतुके खन्धे अनिच्चतो दुक्खतो अनत्ततो विपस्सति, कुसलाकुसले निरुद्धे अहेतुको विपाको तदारम्मणता उप्पज्जती’’ति –&lt;br&gt;&#xA;अविसेसेन अकुसलजवनानन्तरम्पि सहेतुकतदारम्मणं, तिहेतुकजवनानन्तरञ्च अहेतुकतदारम्मणं वुत्तम्। तिहेतुकोमकेन, पन दुहेतुकुक्कट्ठेन च कम्मेन तदारम्मणप्पवत्तियं कम्मस्स तिहेतुकविपाकदाने असमत्थताय तिहेतुकजवनेपि जविते दुहेतुकतदारम्मणमेव होति। सेसं वुत्तनयमेव। दुहेतुकोमकेन पन कम्मेन तदारम्मणप्पवत्तियं कम्मस्स सहेतुकतदारम्मणनिब्बत्तने असमत्थताय सहेतुकजवनेपि जविते अहेतुकतदारम्मणमेव होति। सेसं वुत्तनयमेव।&lt;br&gt;&#xA;३८७-९१. तुल्येन पाकचित्तेनाति सोमनस्ससहगतञाणसम्पयुत्तअसङ्खारिकेन महाविपाकचित्तेन। बलवारम्मणेति अतिमहन्तारम्मणे। चतुब्बिधञ्हि आरम्मणं अतिमहन्तं महन्तं परित्तं अतिपरित्तन्ति। वुत्तञ्च –&lt;br&gt;&#xA;‘‘तथा हि विसयं आहु, चतुधा एत्थ पण्डिता।&lt;br&gt;&#xA;महन्तातिमहन्ततो, परित्तातिपरित्ततो’’ति॥&lt;br&gt;&#xA;अतिमहन्तादिभावो चस्स आपाथगतकाले उप्पज्जनकचित्तक्खणवसेन वेदितब्बो। तथा हि आपाथगतक्खणतो पट्ठाय याव सोळसचित्तक्खणा, ताव विज्जमानायुकआरम्मणं अतिमहन्तं नाम। पन्नरसचुद्दसचित्तक्खणायुकं महन्तं नाम। तेरसचित्तक्खणतो पट्ठाय अट्ठचित्तक्खणायुकं परित्तं नाम। ततो परं अतिपरित्तं नाम। तत्थ अतिमहन्तारम्मणे तदारम्मणपरियोसानानि वीथिचित्तानि उप्पज्जन्ति। महन्ते जवनपरियोसानानि, नत्थि तदारम्मणुप्पादो। परित्ते जवनम्पि न उप्पज्जति, सन्तीरणानन्तरं वोट्ठब्बनमेव द्वत्तिक्खत्तुं पवत्तति। अतिपरित्ते भवङ्गचलनमत्तमेव। कथं? अतिमहन्ते हि आरम्मणे पञ्चद्वारेसु यथानुरूपं अञ्ञतरस्मिं द्वारे आपाथगते पसादघट्टनानुभावेन हदयवत्थुसन्निस्सिता भवङ्गसन्तति वोच्छिज्जति, वोच्छिज्जमाना च सहसा न ओच्छिज्जति। यथा पन वेगेन धावन्तो पुरिसो अन्तरा ठातुकामोपि एकद्वेपदवारे अतिक्कमित्वाव ठातुं सक्कोति, न पन ठातुकामताय सद्धिंयेव, एवमेव दीपसिखा विय, गङ्गासोतो विय, वेगेन जवमाना भवङ्गसन्तति अन्तरा ओच्छिज्जमानापि पसादघट्टनतो परं द्वत्तिक्खत्तुं उप्पज्जित्वाव ओच्छिज्जति। तत्थ पठमचित्तं भवङ्गसन्ततिया चलनाकारेन उप्पज्जनतो भवङ्गचलनं नाम, दुतियं उपच्छिज्जनवसेन उप्पज्जनतो भवङ्गुपच्छेदो नाम। चलनञ्चेत्थ विसदिसचित्तस्स उपनिस्सयभावगमनम्। वुत्तञ्च –&lt;br&gt;&#xA;‘‘आरम्मणन्तरापाथे , द्विक्खत्तुं चलिते मनो।&lt;br&gt;&#xA;चित्तन्तरस्स हेतुत्तं, यानं चलनमीरित’’न्ति॥&lt;br&gt;&#xA;यदि एवं दुतियस्सपि तं अत्थीति तम्पि भवङ्गचलनमिच्चेव वत्तब्बन्ति? सच्चं, भवङ्गस्स पन उपच्छिज्जनवसेन पवत्तिविसेसं गहेत्वा पुरिमस्स नामतो विसदिसनामं कातुं ‘‘भवङ्गुपच्छेदो’’ति वुच्चतीति। ननु च रूपादीहि पसादे घट्टिते पसादनिस्सितस्सेव चलनं युत्तं, कथं पन हदयवत्थुसन्निस्सिताय भवङ्गसन्ततिया चलनन्ति? सन्ततिवसेन एकाबद्धत्ता। यथा हि भेरिया एकस्मिं तले ठितसक्खराय मक्खिकाय निपन्नाय अपरस्मिं तले दण्डादिना पहटे अनुक्कमेन भेरिचम्मवरत्तादीनं चलनेन सक्खराय चलिताय मक्खिकाय पलायनं होति, एवमेव रूपादिम्हि पसादे घट्टिते तन्निस्सयेसु महाभूतेसु चलितेसु अनुक्कमेन तंसम्बन्धानं सेसरूपानम्पि चलनेन हदयवत्थुम्हि चलिते तन्निस्सितस्स भवङ्गस्स चलनाकारेन पवत्ति होति। वुत्तञ्च –&lt;br&gt;&#xA;‘‘घट्टिते अञ्ञवत्थुम्हि, अञ्ञनिस्सितकम्पनम्।&lt;br&gt;&#xA;एकाबद्धेन होतीति, सक्खरोपमया वदे’’ति॥ (स॰ स॰ १७६)।&lt;br&gt;&#xA;एवं भवङ्गचलनभवङ्गुपच्छेदेसु उप्पज्जित्वा निरुद्धेसु ‘‘किं नामेत’’न्ति वदन्ती विय वीथिचित्तानि आरम्मणाभिमुखं पटिपादेन्ती किरियामनोधातु उप्पज्जति, तस्सानन्तरं यथारहं दस्सनादिकिच्चं साधयमाना पञ्चविञ्ञाणधातूसु अञ्ञतरा उप्पज्जति, तदनन्तरं ताय गहितमेवारम्मणं सम्पटिच्छमाना विपाकाहेतुकमनोधातु उप्पज्जति, तदनन्तरं तदेवारम्मणं सन्तीरयमाना विपाकाहेतुकमनोविञ्ञाणधातु उप्पज्जति, तदनन्तरं तमेवारम्मणं ववत्थापयमाना किरियाहेतुकमनोविञ्ञाणधातु उप्पज्जति, तदनन्तरं कामावचरकुसलाकुसलकिरियजवनेसु यं किञ्चि लद्धपच्चयं तदेवारम्मणं आरब्भ जवनं हुत्वा येभुय्येन सत्तक्खत्तुं जवति, तदनन्तरं एकादसतदारम्मणचित्तेसु अञ्ञतरं कम्मं आरम्मणं जवनं पच्चयो परिचितताति इमेसं अनुरूपवसेन द्विक्खत्तुं उप्पज्जति, तदनन्तरं भवङ्गपातो होति।&lt;br&gt;&#xA;इध ठत्वा इमिस्सा चित्तपरम्पराय सुखग्गहणत्थं अम्बोपमा वेदितब्बा। कथं? एको किर पुरिसो फलितम्बरुक्खस्स हेट्ठा ससीसं पारुपित्वा निपन्नो निद्दायति, अथेकं अम्बपक्कं वण्टतो मुच्चित्वा तस्स कण्णसक्खलिं पुञ्छमानं विय ‘‘ठ’’न्ति भूमियं पतति, सो तस्स सद्देन पबुज्झित्वा सीसतो वत्थं अपनेत्वा चक्खुं उम्मीलेत्वा ओलोकेसि, ततो हत्थं पसारेत्वा फलं गहेत्वा मद्दित्वा उपसिङ्घित्वा पक्कभावं ञत्वा परिभुञ्जित्वा मुखगतं सह सेम्हेन अस्सादेत्वा पुन तथेव निद्दायति। तत्थ तस्स पुरिसस्स अम्बरुक्खमूले निद्दायनकालो विय भवङ्गसमङ्गिकालो, अम्बपक्कस्स पतितकालो विय आरम्मणस्स पसादघट्टनकालो, पतनसद्देन पबुद्धकालो विय मनोधातुया भवङ्गस्स आवट्टितकालो, उम्मीलेत्वा ओलोकितकालो विय चक्खुविञ्ञाणस्स दस्सनकिच्चं साधनकालो, हत्थं पसारेत्वा गहितकालो विय विपाकमनोधातुया आरम्मणसम्पटिच्छनकालो, गहेत्वा मद्दितकालो विय विपाकमनोविञ्ञाणधातुया आरम्मणस्स सन्तीरितकालो, उपसिङ्घितकालो विय किरियामनोविञ्ञाणधातुया ववत्थापितकालो, परिभुत्तकालो विय जवनस्स आरम्मणरसअनुभवितकालो, मुखगतं सह सेम्हेन अस्सादितकालो विय तदारम्मणस्स जवनेन अनुभूतारम्मणअनुभवनकालो, पुन निद्दायनं विय पुन भवङ्गकालोति एवमेत्थ उपमासंसन्दनं वेदितब्बम्।&lt;br&gt;&#xA;अयं पन उपमा किं दीपेति? आरम्मणस्स पसादघट्टनमेव किच्चं, किरियामनोधातुया भवङ्गावट्टनमेव किच्चं, पञ्चविञ्ञाणधातूनं दस्सनादिकमेव किच्चं, विपाकमनोविञ्ञाणधातुया सम्पटिच्छनमेव किच्चं, विपाकमनोविञ्ञाणधातुया सन्तीरणमेव किच्चं, किरियामनोविञ्ञाणधातुया ववत्थापनमेव किच्चं, जवनस्सेव पन आरम्मणरसानुभवनं तदारम्मणस्स एतेन अनुभूतस्सेव अनुभवनन्ति एवं किच्चवसेन धम्मानं अञ्ञमञ्ञासंकिण्णतं दीपेति, एवं पवत्तमानं पन चित्तं ‘‘त्वं आवज्जनं नाम होहि, त्वं दस्सनादीसु अञ्ञतरं, त्वं सम्पटिच्छनं नामा’’तिआदिना नियुञ्जके कारके असतिपि चित्तनियामवसेनेव पवत्ततीति वेदितब्बम्। तं पन चित्तनियामं सद्धिं उतुनियामादीहि परिच्छेदावसाने वक्खति। अयं ताव अतिमहन्तारम्मणे चित्तप्पवत्तिविभावना।&lt;br&gt;&#xA;महन्तारम्मणे पन तदारम्मणुप्पादस्स अभावतो तस्मिं आपाथगते वुत्तनयेन जवनपरियोसानेसु वीथिचित्तेसु उप्पन्नेसु भवङ्गपातोव होति, आरम्मणस्स पन परिक्खीणायुकत्ता एकचित्तक्खणिकप्पमाणेपि वा आयुम्हि सति समासन्नमरणो विय पुरिसो दुब्बलभावतो तदारम्मणं नुप्पज्जति। अपिच तदारम्मणमुप्पज्जन्तं नियमतो द्विक्खत्तुमेव उप्पज्जति, न एकवारम्। एकचित्तक्खणावसिट्ठे च आरम्मणे एकस्मिं तदारम्मणे उप्पन्नेसु दुतियस्स उप्पज्जनकाले तस्स निरुद्धत्ता नुप्पज्जति। न हि द्वीसु तदारम्मणेसु एकं पच्चुप्पन्नारम्मणं, एकं अतीतारम्मणं होति, तस्मा दुतियस्स अनुप्पत्तिया पठमम्पि नुप्पज्जतीति। मज्झिमट्ठकथायं पन सकिम्पि तदारम्मणस्स पवत्ति वुत्ता। परमत्थविनिच्छयेपि च तमेव वादं सम्पटिच्छित्वा ‘‘सकिं द्वे वा तदालम्ब’’न्ति (परम॰ वि॰ ११६) वुत्तम्। अभिधम्मट्ठकथायं पन ‘‘चित्तप्पवत्तिगणनायं सब्बवारेसु द्वे एव चित्तवारानि आगतानी’’ति वत्वा तं न सम्पटिच्छितं, तस्मा महन्तारम्मणे जवनावसाने भवङ्गपातोव होति, नत्थि तदारम्मणुप्पादो, अयञ्च तदारम्मणेहि तुच्छताय ‘‘मोघवारो’’ति वुच्चति।&lt;br&gt;&#xA;परित्तारम्मणे जवनुप्पादस्सपि अभावतो सन्तीरणावसानेसु वीथिचित्तेसु उप्पन्नेसु तदनन्तरं वोट्ठब्बनमेव आसेवनं लभित्वा जवनट्ठाने ठत्वा द्विक्खत्तुं पवत्तति, ततो भवङ्गपातो होति। वोट्ठब्बनं पन अप्पत्वा अन्तरा चक्खुविञ्ञाणादिकं पत्वा निवत्तिस्सतीति नेतं ठानं विज्जति। जवनं पन आरम्मणस्स अप्पायुकभावेन परिदुब्बलत्ता नुप्पज्जति। तञ्हि उप्पज्जमानं सत्तचित्तक्खणायुकेयेव उप्पज्जति, कतिपयचित्तक्खणायुके पन पठमजवनमेव नुप्पज्जति। तदनुप्पत्तियञ्हि इतरानिपि नुप्पज्जन्ति, तस्मा परित्तारम्मणे नत्थि जवनुप्पादोति अयं दुतियो मोघवारो अट्ठकथाय वुत्तो। टीकाकारो पन तथा असम्पटिच्छित्वा अञ्ञथा दुतियमोघवारं पकप्पेति। वुत्तञ्हि तेन तीसु मोघवारेसु दुतियमोघवारो उपपरिक्खित्वा गहेतब्बो।&lt;br&gt;&#xA;यदि हि अनुलोमे वेदनात्तिके पटिच्चवारादीसु ‘‘आसेवनपच्चया न मग्गे द्वे, नमग्गपच्चया आसेवने द्वे’’ति च वुत्तं सिया, सोपि मोघवारो लब्भेय्य। यदि च वोट्ठब्बनम्पि आसेवनपच्चयो सिया, कुसलाकुसलानम्पि सिया। न हि आसेवनपच्चयं लद्धुं युत्तस्स आसेवनपच्चयभावी धम्मो आसेवनपच्चयो होतीति अवुत्तो अत्थि। वोट्ठब्बनस्स पन कुसलाकुसलानं आसेवनपच्चयभावो न वुत्तो। ‘‘कुसलं धम्मं पटिच्च कुसलो धम्मो उप्पज्जति नासेवनपच्चया। अकुसलं धम्मं पटिच्च अकुसलो धम्मो उप्पज्जति नासेवनपच्चया’’ति वचनतो पटिक्खित्तोव। अथापि सिया ‘‘असमानवेदनानं वसेनेवं वुत्त’’न्ति, एवम्पि यथा ‘‘आवज्जना कुसलानं खन्धानं, अकुसलानं खन्धानं अनन्तरपच्चयेन पच्चयो’’ति (पट्ठा॰ १.१.४१७) वुत्तं, एवं ‘‘आसेवनपच्चयेन पच्चयो’’तिपि वत्तब्बं सिया। जातिभेदा न वुत्तन्ति चे, ‘‘भूमिभिन्नस्स कामावचरस्स रूपावचरादीनं आसेवनपच्चयभावो विय जातिभिन्नस्सपि भवेय्या’’ति वत्तब्बो एव सिया, अभिन्नजातिकस्स च वसेन यथा ‘‘आवज्जना सहेतुकानं खन्धानं अनन्तरपच्चयेन पच्चयो’’ति वुत्तं, एवं ‘‘आसेवनपच्चयेन पच्चयो’’तिपि वत्तब्बं सिया, न तु वुत्तं, तस्मा वेदनात्तिकेपि संखित्ताय गणनाय ‘‘आसेवनपच्चया नमग्गे एकं, नमग्गपच्चया आसेवने एक’’न्ति एवं गणनाय निद्धारियमानाय वोट्ठब्बनस्स आसेवनपच्चयत्ताभावा यथावुत्तप्पकारो दुतियो मोघवारो वीमंसित्वा गहेतब्बो। वोट्ठब्बनं पन वीथिविपाकसन्ततिया आवट्टनतो ‘‘आवज्जना’’इच्चेव वुत्तम्। ततो विसदिसस्स जवनस्स करणतो मनसिकारो च। एवञ्च कत्वा पट्ठाने ‘‘वोट्ठब्बनं कुसलानं खन्धानं अनन्तरपच्चयेन पच्चयो’’तिआदि न वुत्तं, ‘‘आवज्जना’’इच्चेव वुत्तं, तस्मा वोट्ठब्बनतो चतुन्नं वा पञ्चन्नं वा जवनानं आरम्मणपुरेजातं भवितुं असक्कोन्तं रूपादिआवज्जनादीनं पच्चयो भवितुं न सक्कोति, अयमेतस्स सभावोति जवनापारिपूरिया दुतियो मोघवारो दस्सेतुं युत्तो सियाति।&lt;br&gt;&#xA;अयञ्हि आचरियस्स अधिप्पायो – यदि वोट्ठब्बनम्पि आसेवनपच्चयो सिया, यथा ‘‘सुखाय वेदनाय सम्पयुत्तं धम्मं पटिच्च सुखाय वेदनाय सम्पयुत्तो धम्मो उप्पज्जति आसेवनपच्चया नमग्गपच्चया’’ति अनुलोमपच्चनिये, पच्चनियानुलोमे च ‘‘सुखा…पे॰… नमग्गपच्चया आसेवनपच्चया’’ति च वुत्तं हसितुप्पादचित्तवसेन, एवम्पि वोट्ठब्बनवसेन ‘‘अदुक्खमसुखाय वेदनाय सम्पयुत्तं धम्मं पटिच्चा’’तिआदिना पुब्बे वुत्तनयेन पाठो सिया। तथा च सति वारद्वयवसेन गणनाय ‘‘आसेवनपच्चया नमग्गे द्वे, नमग्गपच्चया आसेवने द्वे’’ति च वत्तब्बं सिया, न पन वुत्तं, ‘‘आसेवनपच्चया नमग्गे एकं, नमग्गपच्चया आसेवने एक’’न्तिच्चेव वुत्तम्। अपिच यदि हि वोट्ठब्बनम्पि आसेवनपच्चयो सिया, दुतियमोघवारो विय पुरिमवारेसुपि सिया। तथा च सति अत्तनो विय कुसलाकुसलानम्पि सिया। न हि आसेवनपच्चयं लद्धुं युत्तस्स आसेवनपच्चयभावी धम्मो आसेवनपच्चयो होतीति अवुत्तो अत्थि ‘‘पुरिमा पुरिमा कुसला खन्धा’’तिआदिना अनवसेसतो वुत्तत्ता, वोट्ठब्बनस्स पन अवुत्तो ‘‘अब्याकतो धम्मो कुसलस्स धम्मस्स आसेवनपच्चयेन पच्चयो’’तिआदिवचनस्स अभावतो। न केवलं अवुत्तोव, अथ खो ‘‘कुसलं धम्मं पटिच्च कुसलो धम्मो उप्पज्जति, अकुसलं धम्मं पटिच्च अकुसलो धम्मो उप्पज्जती’’ति फस्सादिकुसलाकुसलधम्मे पटिच्च सहजातादिपच्चयवसेन कुसलाकुसलस्स उप्पत्तिं वत्वा पठमजवनस्स वोट्ठब्बनतो आसेवनपच्चयालाभं सन्धाय ‘‘नासेवनपच्चया’’ति पटिक्खित्तोव।&lt;br&gt;&#xA;अथापेत्थ समोधानं सिया, समानवेदनानं एव आसेवनपच्चयभावस्स दस्सनतो वोट्ठब्बनेन असमानवेदनानं कुसलाकुसलानं वसेनायं पटिक्खेपो कतोति। एवम्पि सति यथा ‘‘आवज्जना कुसलानं खन्धानं अकुसलानं खन्धानं अनन्तरपच्चयेन पच्चयो’’ति वुत्तं, एवं समानवेदनावसेन ‘‘आसेवनपच्चयेन पच्चयो’’तिपि वत्तब्बं सिया। अथ वोट्ठब्बनस्स कुसलाकुसलेहि भिन्नजातिकत्ता तस्स तेसं आसेवनपच्चयभावो न वुत्तोति चे। यथा भूमिवसेन भिन्नस्स गोत्रभुवोदानवसेन ठितस्स कामावचरस्स रूपावचरादीनं आसेवनभावो दिस्सति, एवं जातिवसेन भिन्नस्स वोट्ठब्बनस्स आसेवनपच्चयभावे न कोचि विबन्धो, अपिच अभिन्नवेदनस्स, अभिन्नजातिकस्स च उपेक्खासहगतमहाकिरियचित्तस्स वसेन यथा ‘‘आवज्जना सहेतुकानं खन्धानं अनन्तरपच्चयेन पच्चयो’’ति वुत्तं, एवं ‘‘आसेवनपच्चयेन पच्चयो’’तिपि वत्तब्बं सिया, न तु वुत्तं, तस्मा वेदनात्तिकेपि वोट्ठब्बनस्स आसेवनपच्चयत्तस्स अभावा वोट्ठब्बनस्स आसेवनभावदस्सनवसेन वुत्तो दुतियो मोघवारो वीमंसित्वा गहेतब्बो। वोट्ठब्बनावज्जनानं पन अनत्थन्तरभावतो आवज्जनाय च कुसलाकुसलानं अनन्तरपच्चयभावस्स वुत्तत्ता सति उप्पत्तियं वोट्ठब्बनं कामावचरकुसलाकुसलकिरियाजवनानं एकन्ततो अनन्तरपच्चयभावेनेव वत्तेय्य, न पन अञ्ञथाति मुञ्छामरणासन्नवेलादीसु जवनापारिपूरिया मन्दीभूतवेगताय अयं दस्सेतब्बोति।&lt;br&gt;&#xA;आचरियधम्मपालत्थेरेन पनेत्थ इदं वुत्तं – ‘‘यं जवनभावप्पत्तं, तं छिन्नमूलरुक्खपुप्फं विया’’ति वक्खमानत्ता अनुपच्छिन्नभवमूलानं पवत्तस्स वोट्ठब्बनस्स किरियभावो न सिया, वुत्तो च ‘‘यस्मिं समये मनोविञ्ञाणधातु उप्पन्ना किरिया नेवकुसला, नाकुसला, न च कम्मविपाका उपेक्खासहगता’’ति, तस्मा अट्ठकथायं ‘‘जवनट्ठाने ठत्वा’’ति वचनं जवनस्स उप्पज्जनट्ठाने द्विक्खत्तुं पवत्तित्वा न जवनभावेनाति अधिप्पायेन वुत्तं, ‘‘आसेवनं लभित्वा’’ति च ‘‘आसेवनं विय आसेवन’’न्ति वुत्ते न कोचि विरोधोति। विप्फारिकस्स पन सतो द्विक्खत्तुं पवत्तियेवेत्थ आसेवनसदिसता। विप्फारिकताय हि विञ्ञत्तिसमुट्ठापकत्तञ्चस्स वुच्चति। विप्फारिकम्पि जवनं विय अनेकक्खत्तुं अप्पवत्तिया दुब्बलत्ता न निप्परियायतो आसेवनपच्चयभावेन पवत्तेय्याति न इमस्स पाठे आसेवनत्तं वुत्तम्। अट्ठकथायं पन परियायतो वुत्तं, यथा फलचित्तेसु मग्गङ्गं मग्गपरियापन्नन्ति। यदिपि ‘‘जवनापारिपूरिया…पे॰… युत्तो’’ति वुत्तं, ‘‘आवज्जनादीनं पच्चयो भवितुं न सक्कोती’’ति पन वुत्तत्ता चित्तप्पवत्तिवसेन पठममोघवारतो एतस्स न कोचि विसेसोति।&lt;br&gt;&#xA;चक्खुस्सापाथमागतेति चक्खुद्वारस्स योग्यदेसावट्ठानवसेन आपाथमागते। तायाति मनोधातुया भवङ्गावट्टने पाकटताय किरियामनोधातुं पच्चामसति। आवट्टितेति सन्ततिवसेन पवत्तितुं अदत्वा निवत्तिते, परिणामिते वा। जातेसु जायतेति सम्बन्धो। गतेति निरुद्धे। तदेवाति जवनानुभूतमेव इट्ठारम्मणम्। तेनेवाति जवनं हुत्वा निरुद्धेन तेन कामावचरकुसलचित्तेन। तदारम्मणसञ्ञितन्ति जवनग्गहितेयेव आरम्मणे पवत्तनतो ‘‘ब्रह्मस्सरो’’तिआदीसु विय तस्स आरम्मणं आरम्मणमस्साति मज्झपदलोपवसेन तदारम्मणन्ति सञ्ञितम्। तुल्यतोति आरम्मणतो विसदिसभावेपि सोमनस्ससहगतादिना सदिसत्ता। मूलसदिसं भवङ्गं मूलभवङ्गम्। तदारम्मणम्पि भवङ्गसभावत्ता ‘‘भवङ्ग’’न्ति वुच्चति यथा ‘‘सहेतुकं भवङ्गं अहेतुकस्स भवङ्गस्स अनन्तरपच्चयेन पच्चयो’’ति (पट्ठा॰ ३.१.१०२)। एत्थ हि पटिसन्धिचित्ते एव पवत्तियं ‘‘भवङ्ग’’न्ति वुच्चमाने न तस्स हेतुवसेन भेदोति ‘‘सहेतुकं भवङ्गं अहेतुकस्स भवङ्गस्स अनन्तरपच्चयेन पच्चयो’’ति न सक्का वत्तुम्। नापि चेतं ‘‘सहेतुकं चुतिं अहेतुकपटिसन्धिञ्च सन्धाय वुत्त’’न्ति सक्का विञ्ञातुम्। भवस्स अङ्गभावाभावतो चुतिचित्तस्स भवङ्गवोहारालाभतोति ‘‘सहेतुकं भवङ्ग’’न्ति तदारम्मणं वुत्तन्ति विञ्ञायति। ‘‘तदारम्मणसञ्ञित’’न्ति वत्वा ‘‘मूलभवङ्गन्ति वुच्चती’’ति वुत्तत्ता नामद्वयम्पि इमस्स लब्भतीति दीपितं होति।&lt;br&gt;&#xA;३९२. तञ्चाति तदारम्मणञ्च। एत्थाति इमेसु वीथिचित्तेसु। गणनूपगचित्तानीति विपाकगणनूपगचित्तानि।&lt;br&gt;&#xA;३९४. असमानत्ताति असङ्खारिकभावेन असमानत्ता।&lt;br&gt;&#xA;३९६. पुरिमानि पञ्च विपाकचित्तानि इमिना सद्धिं छ होन्तीति सम्बन्धो। एत्थ च येभुय्यतो इट्ठारम्मणे सोमनस्सप्पवत्तिवसेन सोमनस्ससहगतजवनानन्तरमेव सोमनस्सतदारम्मणं वुत्तम्। जवनस्स पन पकप्पेत्वा आरम्मणग्गहणसब्भावतो, विपाकस्स च तदभावतो इट्ठारम्मणे उपेक्खासहगतजवनेसुपि जवितेसु सोमनस्ससहगतमेव तदारम्मणं होति।&lt;br&gt;&#xA;३९९-४०३. तस्मिं द्वारेति तस्मिंयेव चक्खुद्वारे। वेदना परिवत्ततीति कम्मस्स सोमनस्ससहगतभावेपि आरम्मणस्स इट्ठमज्झत्तताय सोमनस्सवेदना परिवत्तित्वा उपेक्खावेदना होति। अथ वा हेट्ठा विपाकवेदनाय सोमनस्सभावेपि इट्ठारम्मणस्स मज्झत्तभावेन तंवसेन वेदना परिवत्ततीति अत्थो।&lt;br&gt;&#xA;जवनेसु जवितेसूति सम्बन्धो। ‘‘जवितेसु चतूस्वपी’’ति वा पाठो। जायरेति तदारम्मणवसेन जायन्ति। वेदनायाति वेदनाय करणभूताय। असमानत्ताति पटिसन्धिया सह असमानत्ता। पुरिमेहीति हेट्ठा वुत्ततदारम्मणचतुक्कतो। अथ वा ‘‘पुरिमेहि असमानत्ता’’ इच्चेव योजना। पुरिमेहि सह असमानभावे वुत्ते तेसं सन्धिया सह असमानभावोपि वुत्तोव होतीति चत्तारि नामतो पिट्ठिभवङ्गानि च होन्तीति योजना। च-सद्देन आगन्तुकभवङ्गानि, तदारम्मणानि च होन्तीति दस्सेति। एत्थापि च येभुय्येन इट्ठमज्झत्तारम्मणे उपेक्खासहगतजवनस्स उप्पज्जनतो उपेक्खासहगतजवनानन्तरमेव उपेक्खासहगततदारम्मणं वुत्तं, हेट्ठा वुत्तनयेन पन उपेक्खासहगततदारम्मणं होति। ञाणसम्पयुत्तादीसु जवितेसु ञाणविप्पयुत्ततदारम्मणानं सम्भवो हेट्ठा वुत्तनयेन वेदितब्बो। किञ्चापि असङ्खारससङ्खारविधानं जवनवसेन वुत्तं, तथापि उतुभोजनादिपच्चयानं दुब्बलभावे जवनस्सेव असङ्खारिकत्ताभावतो असङ्खारजवनावसाने असङ्खारमेव तदारम्मणं होति, न ससङ्खारन्ति नियमो। पच्चयस्स पन बलवभावे सतिपि परेसं उस्साहबलेन ससङ्खारस्स जवनस्स सम्भवतो ससङ्खारजवनावसाने ससङ्खारमेव तदारम्मणं होति, ससङ्खारिकत्ताभावतो असङ्खारजवनावसाने असङ्खारमेवाति नियमो नत्थीति असङ्खारजवनावसाने असङ्खारम्पि ससङ्खारम्पि तदारम्मणं होति, ससङ्खारजवनावसाने ससङ्खारम्पि असङ्खारम्पि तदारम्मणं होति।&lt;br&gt;&#xA;पञ्चिमानीति इट्ठमज्झत्तारम्मणे वुत्तानि उपेक्खासहगतसन्तीरणादीनि पञ्च विपाकानि। पुरिमेहि सत्तहीति इट्ठारम्मणे वुत्तेहि चक्खुविञ्ञाणादीहि सत्तहि विनिद्दिसे चक्खुद्वारस्मिन्ति अधिप्पायो।&lt;br&gt;&#xA;४०५-६. एकाय चेतनायाति एकाय तिहेतुकसोमनस्ससहगतअसङ्खारिकचेतनाय। एवं समसट्ठि विपाकानि उप्पज्जन्तीति सम्बन्धो। यस्मा पन चक्खुद्वारादीसु अनुप्पज्जित्वा सोतद्वारादीसुयेव उप्पज्जमाना सोतविञ्ञाणादयो विय पञ्चसु द्वारेसु अनुप्पज्जित्वा मनोद्वारेयेव उप्पज्जमानो कामावचरविपाको नत्थि, तस्मा मनोद्वारे विपाकप्पवत्ति न वुत्ता। अथ वा चक्खुद्वारे गहितानमेव मनोधातुमनोविञ्ञाणधातूनं सोतद्वारादीसुपि गहणेन पञ्चद्वारेसु गहिताय मनोविञ्ञाणधातुया मनोद्वारेपि गहणनयदस्सनं कतं होति, एवं सति छसु द्वारेसुपि समसत्तति विपाकानि होन्ति। अथ वा मनोद्वारे लब्भमानायपि पञ्चद्वारप्पवत्ताय मनोविञ्ञाणधातुया मनोद्वारे अग्गहणेन सोतद्वारादीसु लब्भमानानम्पि चक्खुद्वारे गहितमनोधातुमनोविञ्ञाणधातूनं सोतद्वारादीसु अग्गहणस्स नयदस्सनं कतं होति, एवं सति पञ्चद्वारेसु सोळस विपाकानि होन्ति। एवञ्च कत्वा वुत्तं ‘‘गहिताग्गहणेना’’तिआदि।&lt;br&gt;&#xA;४०८-९. तीहि विपाकेहीति तेहि तीहि कुसलचित्तेहि समानेहि तीहि विपाकेहि दिन्नाय पटिसन्धियाति सम्बन्धो। उपेक्खासहितद्वयेति उपेक्खासहगतपटिसन्धियुगळे। इध ठत्वा नाळियन्तूपमा वेदितब्बा। कथं? उच्छुपीळनसमये किर एकस्मा गामा एकादस यन्तवाहा निक्खमित्वा एकं उच्छुवाटं दिस्वा तस्स परिपक्कभावं ञत्वा उच्छुसामिकं उपसङ्कमित्वा ‘‘यन्तवाहा मय’’न्ति आरोचेसुम्। सो ‘‘अहं तुम्हेयेव परियेसिस्सामी’’ति उच्छुसालं गहेत्वा अगमासि। ते तत्थ नाळियन्तं योजेत्वा ‘‘मयं एकादस जना अपरम्पि एकं लद्धुं वट्टति, वत्तनेन गण्हथा’’ति आहंसु। उच्छुसामिको ‘‘अहमेव सहायो भविस्सामी’’ति उच्छुसालं पूरापेत्वा तेसं सहायो अहोसि। ते अत्तनो अत्तनो किच्चानि कत्वा फाणितपाचकेन उच्छुरसे पक्के गुळे बद्धे उच्छुसामिकेन तुलयित्वा भागेसु दिन्नेसु अत्तनो अत्तनो भागं आदाय सालं सालसामिकं पटिच्छापेत्वा एतेनेव उपायेन अपरासुपि चतूसु सालासु कम्मं कत्वा पक्कमिंसु। तत्थ पञ्च यन्तसाला विय पञ्च पसादा दट्ठब्बा, पञ्च उच्छुवाटा विय पञ्च आरम्मणानि, एकादस विचरणकयन्तवाहा विय एकादस विपाकचित्तानि, पञ्च उच्छुसालसामिनो विय पञ्च विञ्ञाणानि, पठमकसालाय सालसामिकेन सद्धिं द्वादसन्नं जनानं एकतो हुत्वा कतकम्मानं भागग्गहणकालो विय एकादसन्नं विपाकचित्तानं चक्खुविञ्ञाणेन सद्धिं एकतो हुत्वा चक्खुद्वारे रूपारम्मणे सकसककिच्चकरणकालो, सालसामिकस्स सालाय सम्पटिच्छितकालो विय चक्खुविञ्ञाणस्स द्वारसङ्कन्तिअकरणं, दुतियततियचतुत्थपञ्चमसालाय द्वादसन्नं एकतो हुत्वा कतकम्मानं भागग्गहणकालो विय एकादसन्नं विपाकचित्तानं कायविञ्ञाणेन सद्धिं एकतो हुत्वा कायद्वारे फोट्ठब्बारम्मणे सकसककिच्चकरणकालो, सामिकस्स सम्पटिच्छितकालो विय कायविञ्ञाणस्स द्वारसङ्कन्तिअकरणं वेदितब्बम्।&lt;br&gt;&#xA;४१४. अस्साति इमस्स बीजस्स। हेतुपवत्तितोति पच्चयप्पवत्तितो।&lt;br&gt;&#xA;४१५. इदानि तिहेतुकोमककम्मेन गहितदुहेतुकपटिसन्धिकस्स विपाकप्पवत्ति दुहेतुकुक्कट्ठेन गहितदुहेतुकपटिसन्धिकस्स विपाकप्पवत्तिया समानाति तं ठपेत्वा दुहेतुककम्मेन गहितदुहेतुकपटिसन्धिकस्सेव विपाकप्पवत्तिं दस्सेतुं ‘‘दुहेतुकेन कम्मेना’’तिआदि वुत्तम्।&lt;br&gt;&#xA;४१८-९. दुहेतुकपटिसन्धिकस्स कामावचरतिहेतुकजवनानं सम्भवेपि कम्मसरिक्खकानेव जवनानि दस्सेतुं ‘‘सोमनस्स…पे॰… दुहेतुके’’ति वुत्तम्। तिहेतुकजवनावसानेपि पनस्स पटिसन्धिदायककम्मं तिहेतुकविपाकदाने असमत्थन्ति तिहेतुकतदारम्मणाभावतो, जवनस्स च कम्मसरिक्खकहेतुवसेन दुहेतुकभावतो दुहेतुकतदारम्मणमेव होति।&lt;br&gt;&#xA;४२४. इमानि च भवङ्गानीति इमानि चत्तारि मूलागन्तुकपिट्ठिभवङ्गानि। अट्ठ हीति अट्ठेव।&lt;br&gt;&#xA;४२६. सोतघानादिनाति सोतघानादिविञ्ञाणेहि। एत्थापि अम्बोपमा पाकटिकाव। यन्तवाहोपमाय पनेत्थ सत्त यन्तवाहा तेहि हत्थयन्ते नाम सज्जिते सालसामिकं अट्ठमं कत्वा वुत्तनयानुसारेनेव योजना वेदितब्बा।&lt;br&gt;&#xA;४३४-६. वुद्धिमुपेतस्साति मातुकुच्छितो निक्खमित्वा संवरासंवरे पट्ठपेतुं समत्थभावेन वुड्ढिप्पत्तस्स। किञ्चापि अहेतुकपटिसन्धिकस्स कम्मसरिक्खकजवनमेव दस्सेतुं ‘‘दुहेतूनं…पे॰… वसानस्मि’’न्ति वुत्तम्। तिहेतुकजवनम्पि पन तेसं जवति, जवनस्स दुहेतुकभावेपि कम्मस्स दुहेतुकविपाकदाने असमत्थताय ‘‘अहेतुक…पे॰… जायते’’ति वुत्तम्।&lt;br&gt;&#xA;४४३-८. ‘‘अहेतुपटिसन्धिस्सा’’तिआदीसु अधिप्पायो हेट्ठा आगतोव। अपायेसु पटिसन्धिदायककम्मेन पटिसन्धितो हीनतदारम्मणस्स अनिप्फन्नतो तस्स लब्भमानट्ठानमेव दस्सेतुं ‘‘सुगतिय’’न्ति वुत्तं, कामावचरसुगतियन्ति अत्थो। तेनाति तेन जातपटिसन्धिविपाकेन। ‘‘चतूसु अपायेसु लब्भती’’ति वत्वा तस्स विसयदस्सनत्थं ‘‘थेरो नेरयिकान’’न्तिआदि वुत्तम्। थेरोति निरयचारिकाय पाकटत्ता महामोग्गल्लानत्थेरमाह। निरये भवा नेरयिका। धम्मं देसेतीति निरये पदुमं मापेत्वा पदुमकण्णिकाय निसिन्नो धम्मं देसेति। वस्सतीति अन्तोहेत्वत्थं कत्वा वुत्तं, वस्सापेतीति अत्थो। थेरं दिस्वाति थेरस्स दस्सनहेतु। इमिना इन्दनीलपटिमावण्णस्स थेरस्स इट्ठारम्मणभावेन कुसलविपाकचक्खुविञ्ञाणुप्पत्तिया कारणं दस्सेति। एस नयो ‘‘धम्मं सुत्वा’’तिआदीसुपि। गन्धन्ति तेन मापितगन्धम्। अट्ठकथायं पन ‘‘चन्दनवने दिवाविहारं निसिन्नस्स चीवरगन्ध’’न्ति (ध॰ स॰ अट्ठ॰ ४९८ विपाकुद्धारकथा) वुत्तम्। घायतन्ति घायन्तानम्। सन्तीरणद्वयन्ति अतिइट्ठमज्झत्तस्स गन्धादिनो वसेन सन्तीरणद्वयम्। कुसलविपाकानं, इट्ठारम्मणस्स च निरये सम्भवदीपनेन सेसापायत्तयेपि सम्भवो दस्सितोव होति।&lt;br&gt;&#xA;४५०. नियमोयेव नियमत्तं, तदारम्मणचित्तम्पि जवनेन नियामितन्ति वुत्तनियमोति अत्थो। कुसलं पन सन्धायाति कुसलजवनं सन्धाय दीपितं अट्ठकथायं, कुसलस्स विय अकुसलस्स सदिसविपाकाभावतोति अधिप्पायो। एत्थ च कुसलजवनानन्तरं सहेतुकतदारम्मणस्सेव वचनम्। जवनस्स कम्मसरिक्खकहेतुवसेन सहेतुकत्ता जवनानुरूपतो वुत्तम्। परिचितवसेन पन अञ्ञकम्मेनापि तं अहेतुकतदारम्मणं न होतीति न वत्तब्बम्। न हि पटिसन्धिजनकमेव कम्मं तदारम्मणं जनेति, अथ खो अञ्ञकम्मम्पि पटिसन्धिदायककम्मेन निब्बत्तेतब्बतदारम्मणतो विसदिसम्पि निब्बत्तेतीति। अकुसलजवनानन्तरञ्च अहेतुकतदारम्मणम्पि जवनस्स कम्मसरिक्खकहेतुकत्ता तदनुरूपतो वुत्तम्। यथावुत्तनयेन पन सहेतुकतदारम्मणम्पि न होतीति नत्थि।&lt;br&gt;&#xA;४५६-७. एत्तावता तिपिटकचूळनागत्थेरवादे सोळस विपाकचित्तानि सद्धिं द्वादसकमग्गेन चेव अहेतुकट्ठकेन च विभावेत्वा मोरवापिवासिमहादत्तत्थेरवादे विसेसाभावतो तं अनामसित्वा महाधम्मरक्खितत्थेरवादे कुसलाकुसलकिरियवसेन पिण्डित्वा दस्सितानं पिण्डजवनानं वसेन तदारम्मणं दस्सेतुं ‘‘सोमनस्सयुते चित्ते’’तिआदि वुत्तम्। सोमनस्स…पे॰… जवितेति इट्ठारम्मणे कुसलाकुसलकिरियाब्याकतवसेन सोमनस्सयुतेसु तेरससु जवनचित्तेसु जवितेसु। गवेसितब्बा…पे॰… मानसाति हेट्ठा वुत्तनयेन सोमनस्ससहगतानि पञ्चेव तदारम्मणचित्तानि गवेसितब्बानि। उपेक्खा…पे॰… जवितेसूति कुसलाकुसलकिरियवसेन चुद्दससु उपेक्खासहगतजवनचित्तेसु जवितेसु। छ गवेसितब्बानीति उपेक्खासहगतानि छ एव गवेसितब्बानि। खीणासवानं पहीनविपल्लासताय किरियाजवनं इट्ठारम्मणे उपेक्खासहगतं न होतीति सोमनस्ससहगतकिरियाजवनेसु जवितेसु सोमनस्ससहगततदारम्मणमेव होति। इट्ठमज्झत्ते, अनिट्ठादीसु च सोमनस्सभावतो उपेक्खासहगतकिरियाजवनेसु जवितेसु उपेक्खासहगततदारम्मणमेवाति इदमेत्थ सन्निट्ठानम्। सेखपुथुज्जनानं पन अप्पहीनविपल्लासताय इट्ठमज्झत्ते, अनिट्ठअनिट्ठमज्झत्तारम्मणे च सोमनस्ससहगतजवनं उप्पज्जतीति सोमनस्ससहगतजवनावसाने सोमनस्ससहगततदारम्मणमेव होति, नत्थि उपेक्खासहगतन्ति नायं नियमो। इट्ठारम्मणेपि वुत्तनयानुसारेन योजेतब्बम्। तेनेतं वुच्चति –&lt;br&gt;&#xA;‘‘परित्तकुसलादोस-पापसातक्रियाजवा।&lt;br&gt;&#xA;पञ्चस्वेकं तदालम्बं, सुखितेसु यथारहं॥&lt;br&gt;&#xA;‘‘पापा कामसुभा चेव, सोपेक्खा च क्रियाजवा।&lt;br&gt;&#xA;सोपेक्खेसु तदालम्बं, छस्वेकमनुरूपतो’’ति॥&lt;br&gt;&#xA;४५८-६२. दुहेतुकाहेतुकानं विपाकावरणेहि समन्नागतत्ता झानुप्पादोयेव नत्थीति आह ‘‘तिहेतुसोमनस्सेना’’ति। झानतो परिहीनस्साति उप्पादितलोकियज्झानतो परिहीनस्स। विप्पटिसारिनोति ‘‘महन्तेन वायामेन उप्पादितो मे पणीतधम्मो नट्ठो’’ति उप्पन्नविप्पटिसारवन्तस्स। किं…पे॰… मानसन्ति अयं अनुमतिपुच्छा, तदारम्मणमानसं जायते किं, न वाति अयञ्हेत्थ अत्थो। भवङ्गपातो वा होतु तदारम्मणं वा, को एत्थ विबन्धोति आह ‘‘पट्ठाने पटिसिद्धा’’तिआदि। अवचनमेव पटिसेधोति कत्वा आह ‘‘पटिसिद्धा’’ति । यदि सोमनस्सानन्तरं दोमनस्सं, दोमनस्सानन्तरं सोमनस्सं वा उप्पज्जेय्य, तदा ‘‘सुखाय वेदनाय सम्पयुत्तो धम्मो अदुक्खमसुखाय वेदनाय सम्पयुत्तस्स धम्मस्स अनन्तरपच्चयेन पच्चयो’’तिआदि (पट्ठा॰ १.२.४५) विय ‘‘सुखाय वेदनाय सम्पयुत्तो धम्मो दुक्खाय वेदनाय सम्पयुत्तस्स धम्मस्स अनन्तरपच्चयेन पच्चयो, दुक्खाय वेदनाय…पे॰… सुखाय वेदनाय…पे॰… पच्चयो’’ति वत्तब्बं सिया, तथा गणनवारे एकेकवेदनासम्पयुत्तस्स अत्तना समानवेदनासम्पयुत्तस्स, इतरवेदनाद्वयसमङ्गिस्स च पच्चयभावं सन्धाय ‘‘अनन्तरे नवा’’ति वत्तब्बं सिया, न च पनेवं पाळि आगता। दोमनस्ससोमनस्सवेदनाय सम्पयुत्तानं पन अञ्ञमञ्ञअनन्तरपच्चयवसेन गणनद्वयं परिहापेत्वा ‘‘अनन्तरे सत्ता’’ति वुत्तं, तस्मा यथाधम्मसासने अवचनम्पि पटिसेधसदिसं अभावस्सेव दीपनतोति वुत्तं ‘‘पटिसिद्धा’’ति। अस्स वा अनन्तरं दोमनस्सस्स उप्पत्तीति सम्बन्धो। अस्साति सोमनस्सस्स।&lt;br&gt;&#xA;एवं भवङ्गपाताभावे कारणं वत्वा पुन तदारम्मणाभावं दस्सेन्तो आह ‘‘महग्गत’’न्तिआदि। तत्थेव पटिसिद्धन्ति ‘‘परित्तारम्मणो धम्मो महग्गतारम्मणस्स धम्मस्स कम्मपच्चयेन पच्चयो’’ति वचनाभावतो तत्थेव पट्ठाने पटिसिद्धम्। किं नु कातब्बन्ति किं कातब्बम्। न हि सक्का एत्तकेन ‘‘अचित्तको’’ति वत्तुन्ति अधिप्पायो। एत्थ च महग्गतारम्मणमेव दोमनस्सजवनं निदस्सनवसेन वुत्तम्। इट्ठारम्मणभूते पन बुद्धादिआरम्मणेपि दोमनस्सजवने जविते सोमनस्सपटिसन्धिकस्स तदारम्मणसम्भवो, भवङ्गपातो वा नत्थि।&lt;br&gt;&#xA;४६४-५. इट्ठारम्मणे उपेक्खासहगततदारम्मणस्स दोमनस्सानन्तरञ्च सोमनस्सस्स अभावतो ‘‘उपेक्खासहिता हेतू’’तिआदिना आचरियेन वुत्ते पुन चोदको अनुबन्धन्तो आह ‘‘आवज्जनं किमस्सा’’ति। आचरियो पन किमेत्थ आवज्जनगवेसनेन, तेन विनाव इदं चित्तं उप्पज्जतीति दीपेन्तो आह ‘‘नत्थि त’’न्ति। पुन चोदको आवज्जनेन विना चित्तप्पवत्तिं अविसहन्तो आह ‘‘तं जायते कथ’’न्ति। एवं पन वुत्ते आचरियो किमेत्थ आवज्जनेन, किञ्च आवज्जनेन विना चित्तप्पवत्ति नत्थीति इदं न एकन्तिकन्ति दीपेतुं निरावज्जनचित्तानं सम्भवं दस्सेन्तो आह ‘‘भवङ्गावज्जनान’’न्तिआदि, भवङ्गावज्जनानं किं आवज्जनं, ननु नत्थेवाति अधिप्पायो। ननु च भवङ्गावज्जनानि ताव सकसकविसयेसु निन्नत्ता आवज्जनेन विना उप्पत्तियं बहुलं चिण्णत्ताव उप्पज्जन्ति, अयं पन कथं उप्पज्जतीति इदं अनुयोगं सन्धाय पुन निरावज्जनचित्तानि दस्सेन्तो आह ‘‘मग्गस्सा’’तिआदि। मग्गस्स लोकुत्तरमग्गस्स चित्तस्स। अनन्तरस्स फलस्स चाति मग्गानन्तरस्स फलस्स च अत्थाय किं आवज्जनन्ति सम्बन्धो। एवं नत्थीति यथा एतेसं, एवमेतस्सापि नत्थि।&lt;br&gt;&#xA;आनन्दाचरियो पनेत्थ अरियमग्गचित्तं, मग्गानन्तरानि फलानि च परिकम्मावज्जनेन सावज्जनानि समानानि असतिपि निरावज्जनुप्पत्तियं निन्नादिभावे उप्पत्तिया निदस्सनमत्तवसेन वुत्तानीति वण्णेति। अयं हिस्स अधिप्पायो – यदि हि निब्बानारम्मणावज्जनाभावं सन्धाय वुत्तानि सियुं, गोत्रभुवोदानानि दस्सितब्बानि सियुं तेहेव एतेसं निरावज्जनतासिद्धितो, फलसमापत्तिकाले च ‘‘परित्तारम्मणं महग्गतारम्मणं अनुलोमं फलसमापत्तिया अनन्तरपच्चयेन पच्चयो’’ति वचनतो समानारम्मणावज्जनरहितत्ता मग्गानन्तरानि फलचित्तानीति एवं समापत्तिफलचित्तानि न वज्जेतब्बानि सियुं, गोत्रभुवोदानानि पन यदिपि निब्बाने चिण्णानि, समुदाचितानि च न होन्ति, आरम्मणन्तरे चिण्णसमुदाचितानेव। फलसमापत्तिचित्तानि च मग्गवीथितो उद्धं तदत्थं परिकम्मसब्भावाति तेसं गहणं न कतम्। अनुलोमानन्तरञ्च फलसमापत्तिचित्तं चिण्णसमुदाचितं, न नेवसञ्ञानासञ्ञानन्तरं मग्गानन्तरस्स विय तदत्थं परिकम्माभावाति ‘‘निरोधा वुट्ठहन्तस्सा’’ति तञ्च निदस्सितन्ति।&lt;br&gt;&#xA;४६७. ‘‘किमस्सारम्मण’’न्ति वत्वा निरावज्जनभावं विय अनारम्मणभावम्पि वदेय्याति तब्भावदस्सनेन अत्तनो वचनं साधेन्तो आह ‘‘विना आरम्मणेना’’तिआदि। यं किञ्चीति यं किञ्चि परिचितपुब्बं आरम्मणं आरब्भ। ननु च तदारम्मणिकं सियाति वुत्तं, तदारम्मणञ्च जवनारम्मणमेव गण्हाति इतरथा तदारम्मणभावायोगतोति कथमस्सा परित्तारम्मणन्ति? सच्चं, कामावचरविपाकचित्तानं एकन्तपरित्तारम्मणत्ता नास्सा महग्गतारम्मणभावो युत्तो, ‘‘तदारम्मण’’न्ति च तदारम्मणट्ठाने उप्पत्तिं गहेत्वा वुत्तं, न तस्सा तदारम्मणकिच्चसम्भवतो। केन चरहि किच्चेनायं उप्पज्जतीति? तदारम्मणकिच्चं ताव यथावुत्तकारणतोव नत्थि, नापि सन्तीरणकिच्चं तथा अप्पवत्तनतो। पटिसन्धिचुतीसु वत्तब्बमेव नत्थि। पारिसेसतो पन भवस्स अङ्गभावतो भवङ्गकिच्चन्ति युत्तं सिया, पटिसन्धिभूतमेव चित्तं भवङ्गन्ति इदं येभुय्यवसेन वुच्चतीति। आचरियधम्मपालत्थेरेनापि हि अयमत्थो दस्सितोव।&lt;br&gt;&#xA;४६८-७३. अविज्जमाने कारके कथं कस्सचि निरावज्जनप्पवत्तिकस्स सावज्जनभावेनाति चोदनं सन्धाय चित्तनियामनिब्बत्तमेतन्ति दस्सेतुं ‘‘उतुबीजनियामो चा’’तिआदि वुत्तम्। उतुबीजनियामो चाति उतुनियामो चेव बीजनियामो च, उतुसभावनियामो बीजसभावनियामोति वुत्तं होति। कम्मधम्मानं नियामो एव कम्मधम्मनियामता। एकप्पहारेनाति तं तं उतुसमयमनतिक्कमित्वा एकस्मिंयेव काले। फलपुप्फादीति आदि-सद्देन पल्लवादीनं सङ्गहो। सब्बेसन्ति तस्मिं समये फलादिनिब्बत्तनकानं सब्बेसम्। तंतंतुल्यफलुब्भवोति तेहि तेहि बीजेहि सदिसानं फलानं निब्बत्ति, तेसं तेसं बीजानं अनुरूपफलनिब्बत्तीति अत्थो। ‘‘कुलत्थगच्छस्स उत्तरग्गभावो, दक्खिणवल्लिया दक्खिणरुक्खपरिहरणं, सूरियावत्तपुप्फानं सूरियाभिमुखभावो, मालुवलताय रुक्खाभिमुखगमन’’न्ति एवमादीनिपि एत्थेव समोधानं गच्छन्ति। छिद्दत्तन्ति छिद्दवन्तभावो, छिद्दंयेव वा। बीजजोति बीजसम्भवो नियामो। यतो देतीति यतो यतो पच्चयभावनियामतो देति। अयन्ति अयं अत्तनो अनुरूपस्स, सदिसस्स, विसदिसस्स च फलस्स निब्बत्तने नियामो। अपिच –&lt;br&gt;&#xA;‘‘न अन्तलिक्खे न समुद्दमज्झे,&lt;br&gt;&#xA;न पब्बतानं विवरं पविस्स।&lt;br&gt;&#xA;न विज्जती सो जगतिप्पदेसो,&lt;br&gt;&#xA;यत्थट्ठितो मुच्चेय्य पापकम्मा’’ति॥ (ध॰ प॰ १२७) –&lt;br&gt;&#xA;इमिस्सा गाथाय अट्ठुप्पत्तियं आगतं तिणकलापस्स गहितअग्गिनो उट्ठहित्वा आकासे गच्छतो काकस्स गीवाय पटिमुच्चनं, नाविकस्स भरियाय वालुकघटं कण्ठे बन्धित्वा समुद्दुदके पक्खिपनं, पब्बतकूटस्स पतित्वा लेणे वसन्तानं भिक्खूनं द्वारपिदहनन्ति तंतंकम्मसरिक्खकविपाकनिब्बत्तनम्पि कम्मनियामोयेवाति वेदितब्बम्। जातियन्ति पटिसन्धिग्गहणे चेव मातुकुच्छितो निक्खमने च, निदस्सनमत्तञ्चेतं अभिसम्बोधिधम्मचक्कप्पवत्तनादीसुपि मेदनीकम्पनादिकस्स सम्भवतो। बोधिसत्तस्साति पच्छिमभविकबोधिसत्तस्स। मेदनीकम्पनादिकन्ति पथवीकम्पनादिकं द्वत्तिंसपुब्बनिमित्तम्। विसेसत्तमनेकम्पीति पुब्बनिमित्ततो अञ्ञं तदा पातुभूतं सब्बं अच्छरियम्। उप्पत्तावज्जनादीनन्ति ‘‘त्वं आवज्जनं होहि, त्वं दस्सन’’न्तिआदिना नियुञ्जकस्स अभावेपि तंतंकिच्चवसेन तेसं तेसं उप्पत्ति।&lt;br&gt;&#xA;४७४. हदये अन्धकारो वियाति हदयन्धकारो, सम्मोहोति अत्थो, तस्स विद्धंसनं पहानकरणन्ति हदयन्धकारविद्धंसनम्। पयुत्तोति अनुपादापरिनिब्बानं अप्पत्वा अनोसक्कमानेन वीरियेन वीरियवा। मोहन्धकारापगमन्ति अरहत्तमाह।&lt;br&gt;&#xA;इति अभिधम्मत्थविकासिनिया नाम&lt;br&gt;&#xA;अभिधम्मावतारसंवण्णनाय&lt;br&gt;&#xA;विपाकचित्तप्पवत्तिनिद्देसवण्णना निट्ठिता।&lt;/p&gt;</description>
    </item>
    <item>
      <title>०८. अट्ठमो परिच्छेदो</title>
      <link>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/08_aTThamo_parichChedo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/08_aTThamo_parichChedo/</guid>
      <description>&lt;p&gt;८. अट्ठमो परिच्छेदो&lt;/p&gt;&#xA;&lt;h2 id=&#34;पकणणकनददसवणणन&#34;&gt;पकिण्णकनिद्देसवण्णना&lt;/h2&gt;&#xA;&lt;p&gt;४७५-६. इदानि यथावुत्तानं सब्बेसम्पि चित्तानं पाकटभावत्थं –&lt;br&gt;&#xA;‘‘सुत्तं दोवारिको चेव,&lt;br&gt;&#xA;गामिल्लो अम्बगोळियो।&lt;br&gt;&#xA;जच्चन्धो पीठसप्पी च,&lt;br&gt;&#xA;उपनिस्सयमत्थसो’’ति॥ (ध॰ स॰ अट्ठ॰ ४९८ विपाकुद्धारकथा) –&lt;br&gt;&#xA;अट्ठकथाय आगतमातिकाय वसेन पकिण्णकनयं दस्सेतुं ‘‘इदानि पना’’तिआदि आरद्धम्। तत्थ मनसन्ति चित्तानम्। ‘‘मानस’’न्तिपि पठन्ति, तं न सुन्दरम्। पन्थमक्कटकोति पाणकपटङ्गादीनं सञ्चरणट्ठाने जालं पसारेत्वा तेसं मग्गरक्खणतो ‘‘पन्थमक्कटको’’ति लद्धनामो उण्णनाभि। दिसासु पन पञ्चसूति उपमेतब्बानं पञ्चपसादानं वसेन वुत्तम्। तत्थाति मग्गे, तत्थ जालमज्झेति वा सम्बन्धो। सुत्तं पसारेत्वाति जालबन्धनमाह।&lt;br&gt;&#xA;४७८-८०. न्ति रुधिरमाह। दिसासु दुतियादीसु सुत्ते…पे॰… घट्टितेति सम्बन्धो। ‘‘पसादा पञ्च दट्ठब्बा’’तिआदि उपमासंसन्दनम्। चित्तं…पे॰… वियाति हदयवत्थुं निस्साय पवत्तमानचित्तं जालमज्झे निपन्नमक्कटको विय दट्ठब्बम्।&lt;br&gt;&#xA;४८२-५. पसादघट्टनन्ति पसादे घट्टितम्। भवङ्गावट्टनन्ति भवङ्गं आवट्टेन्तम्। धम्मतो अञ्ञा काचि किरिया नाम नत्थीति धम्ममेव चलनेन सह उपमेति। सुत्तानुसारंवाति सुत्तानुसारेन गमनं विय। जवनस्स आरम्मणरसानुभवनतो तस्स पवत्ति यूसपानेन सद्धिं उपमेत्वा वुत्ता। वत्थुंयेवाति यथा पुरिमचित्तानि हदयवत्थुनिस्सितानि पसादवत्थुं अनुगतानि अञ्ञारम्मणानि च होन्ति, न एवं भवङ्गम्। तं पन वत्थारम्मणन्तररहितं केवलं हदयवत्थुमेव निस्साय पवत्ततीति दीपेति। परिवत्तनन्ति पुन भवङ्गभावेन परिवत्तनम्। भवङ्गावज्जनादीनं धम्मतो भेदेपि सन्ततिवसेन एकत्तं गहेत्वा एकेनेव मक्कटकेन उपमासंसन्दनं वुत्तम्।&lt;br&gt;&#xA;४८६-९०. उपमा एव ओपम्मम्। ततो पसादवत्थुतो चित्ताति सम्बन्धो। दीपितं इमिना ओपम्मेन। एकेकारम्मणन्ति रूपादीसु पञ्चसु एकेकं आरम्मणम्। सब्बसोति सब्बेसु चक्खादीसु यत्थ कत्थचीति अत्थो। इदानि एकेकारम्मणस्स द्वीसु द्वीसु आपाथगमनं पकासेतुं ‘‘रूपं चक्खुपसादम्ही’’तिआदि वुत्तम्। खे आकासे गच्छतीति खगो, पक्खि। साखिनोति रुक्खस्स।&lt;br&gt;&#xA;४९२-३. रूपस्साति सम्बन्धे सामिवचनं, तस्स पन घट्टनं, आपाथगमनम्पि चाति द्वीहि सह सम्बन्धो। पसादस्साति कम्मत्थे सामिवचनं, अत्थतो आपाथगमनम्पि चाति सम्बन्धो। आरम्मणवसेन, आपाथं आगच्छन्तस्सपि पसादघट्टनेन च भवङ्गचलनस्स पच्चयभावेन आपाथं विय उपगमनन्ति अत्थो।&lt;br&gt;&#xA;४९४-५. ततोति भवङ्गचलनतो परं, कुसलं जवनं चित्तन्ति कामावचरकुसलजवनचित्तम्। अकुसलमेव वाति वा-सद्देन किरियाब्याकतचित्तम्पि सङ्गण्हाति। एत्थ सिया – को पनेतं जवनं कुसलताय वा अकुसलताय वा नियमेतीति? योनिसोमनसिकारो चेव अयोनिसोमनसिकारो च। यस्स हि चतुचक्कसम्पदावसेन योनिसोमनसिकारो पवत्तति, आवज्जनं, वोट्ठब्बनञ्च योनिसोव आवट्टेति, ववत्थापेति च, तस्स अकुसलुप्पत्ति नत्थि। यस्स पन वुत्तविपरियायेन अयोनिसोमनसिकारो च होति, आवज्जनं, वोट्ठब्बनञ्च अयोनिसो च आवट्टेति, ववत्थापेति च, तस्स कुसलजवनुप्पत्ति नत्थि, तस्मा योनिसोमनसिकारो कुसलताय, अयोनिसोमनसिकारो अकुसलताय च नियमेतीति दट्ठब्बम्। किरियाजवनं पन अरहत्तमेव नियमेति। केचि पन ‘‘किरियाजवनं पन मनसिकारो च नियमेति। यथा हि आवज्जनं कुसलाकुसलानं विसुं विसुं पच्चयो होति, एवं किरियाजवनस्सापी’’ति वदन्ति।&lt;br&gt;&#xA;४९७. दोवारिकोपमादीनीति एत्थ एको राजा सयनगतो निद्दायति, तस्स परिचारको पादे परिमज्जन्तो निसीदि, बधिरदोवारिको द्वारे ठितो, तयो पटिहारा सयनस्स, द्वारस्स च मज्झे पटिपाटिया ठिता। अथेको पच्चन्तवासी मनुस्सो पण्णाकारं आदाय द्वारं आकोटेसि, बधिरदोवारिको सद्दं न सुणाति, पादपरिमज्जको सञ्ञं अकासि, ताय सञ्ञाय द्वारं विवरित्वा पस्सि, पठमपटिहारो पण्णाकारं गहेत्वा दुतियस्स अदासि, दुतियो ततियस्स, ततियो रञ्ञो, राजा परिभुञ्जि। तत्थ राजा विय जवनं दट्ठब्बं, पादपरिमज्जको विय आवज्जनं, बधिरदोवारिको विय चक्खुविञ्ञाणं, तयो पटिहारा विय सम्पटिच्छनादीनि तीणि वीथिचित्तानि, पच्चन्तवासिनो पण्णाकारं आदाय द्वाराकोटनं विय आरम्मणस्स पसादघट्टनं, पादपरिमज्जकेन सञ्ञाय दिन्नकालो विय किरियामनोधातुया भवङ्गस्स आवट्टितकालो, तेन दिन्नसञ्ञाय बधिरदोवारिकस्स द्वारविवरकालो विय चक्खुविञ्ञाणस्स आरम्मणे दस्सनकिच्चसाधनकालो, पठमपटिहारेन पण्णाकारस्स गहितकालो विय विपाकमनोधातुया आरम्मणस्स सम्पटिच्छितकालो, पठमेन दुतियस्स दिन्नकालो विय विपाकमनोविञ्ञाणधातुया आरम्मणस्स सन्तीरितकालो, दुतियेन ततियस्स दिन्नकालो विय किरियामनोविञ्ञाणधातुया आरम्मणस्स ववत्थापितकालो, ततियेन रञ्ञो दिन्नकालो विय वोट्ठब्बनेन जवनस्स निय्यातितकालो, रञ्ञो परिभोगकालो विय जवनस्स आरम्मणरसानुभवनकालोति अयं दोवारिकोपमा।&lt;br&gt;&#xA;‘‘इदं पन ओपम्मं किं दीपेती’’तिआदि उच्छुयन्तूपमाय वुत्तनयेन वेदितब्बा। सम्बहुला गामदारका अन्तरवीथियं पंसुं कीळन्ति, तत्थेकस्स हत्थे कहापणो पटिहञ्ञि। सो ‘‘मय्हं हत्थे पटिहतं, किं नु खो एत’’न्ति आह। अथेको ‘‘पण्डरं एत’’न्ति आह। अपरो सह पंसुना गाळ्हं गण्हि। अञ्ञो ‘‘पुथुलं चतुरस्सं एत’’न्ति आह। अपरो ‘‘कहापणो एसो’’ति आह। अथ आहरित्वा मातु अदंसु, सा कम्मे उपनेसि। तत्थ सम्बहुलानं दारकानं अन्तरवीथियं कीळन्तानं सन्निसिन्नकालो विय चित्तप्पवत्ति दट्ठब्बा, कहापणस्स हत्थे पटिहतकालो विय आरम्मणेन पसादस्स घट्टितकालो, ‘‘किं नु खो एत’’न्ति वुत्तकालो विय तं आरम्मणं गहेत्वा किरियामनोधातुया भवङ्गस्स आवट्टितकालो, ‘‘पण्डरं एत’’न्ति वुत्तकालो विय चक्खुविञ्ञाणेन दस्सनकिच्चस्स साधितकालो, सह पंसुना गाळ्हं गहितकालो विय विपाकमनोधातुया आरम्मणस्स सम्पटिच्छितकालो, ‘‘पुथुलं चतुरस्सं एत’’न्ति वुत्तकालो विय विपाकमनोविञ्ञाणधातुया आरम्मणस्स सन्तीरितकालो, ‘‘कहापणो एसो’’ति वुत्तकालो विय किरियामनोविञ्ञाणधातुया आरम्मणस्स ववत्थापितकालो, मातरा कम्मे उपनीतकालो विय जवनस्स आरम्मणरसानुभवनं वेदितब्बन्ति अयं गामदारकोपमा।&lt;br&gt;&#xA;इदं ओपम्मं किं दीपेति? किरियामनोधातु अदिस्वाव भवङ्गं आवट्टेति, विपाकमनोधातु अदिस्वाव सम्पटिच्छति, विपाकमनोविञ्ञाणधातु अदिस्वाव सन्तीरेति, किरियामनोविञ्ञाणधातु अदिस्वाव ववत्थापेति, जवनं अदिस्वाव आरम्मणरसं अनुभवति, एकन्तेन पन चक्खुविञ्ञाणमेव दस्सनकिच्चं साधेतीति दीपेति। जच्चन्धपीठसप्पीउपमा उपरि आगमिस्सति।&lt;br&gt;&#xA;४९८-५०९. एत्तका उपमा सङ्गहेत्वा ‘‘दोवारिकोपमादीनी’’ति वत्वा ‘‘उपनिस्सयमत्थसो’’ति एत्थ उपनिस्सयभावं पकासेतुं ‘‘असम्भेदेना’’तिआदिमाह। असम्भेदेनाति अविनट्ठभावेन, वातपित्तादीहि अनुपहतभावेन च। वातपित्तादिउपहतम्पि हि चक्खुविञ्ञाणस्स पच्चयभावानुपगमनतो सम्भिन्नमेव नाम होति, पञ्चिन्द्रियानं अत्थिक्खणेयेव निस्सयभावूपगमनतो खणवसेन असम्भेदोपि युज्जति। एस नयो सोतपसादादीसुपि। रूपापाथगमेनाति दूरे ठितस्स फलिकादीहि अन्तरितस्स चक्खुविञ्ञाणुप्पत्तिया पच्चयो भवितुं योग्यदेसे अवट्ठितवसेन रूपस्स आपाथगमनेन। एवञ्च कत्वा दूरे ठितं, परम्मुखे ठितम्पि दिब्बचक्खुस्स आपाथगतमेव नाम होति। आलोकनिस्सयेनापीति रूपावभासनसमत्थआलोकसङ्खातनिस्सयेन। आलोके सति सम्भवो चेत्थ आलोकनिस्सयता, न आलोकस्स निस्सयपच्चयत्ता। मनक्कारोव हेतु मनक्कारहेतु, तेन सह वत्ततीति समनक्कारहेतु। तेन आलोकनिस्सितं दस्सेति। समेतेहीति संयुत्तेहि एकीभूतेहि, न एकस्सपि विरहेनाति अत्थो।&lt;br&gt;&#xA;आकासनिस्सयेनाति कण्णच्छिद्दसङ्खातआकासनिस्सयेन। तेनेव हि अट्ठकथायं ‘‘न हि पिहितकण्णच्छिद्दस्स सोतविञ्ञाणं पवत्तती’’ति वुत्तम्। बाहिराकासम्पि पन इच्छितमेव। तथा हि अविवरे गेहे निसीदित्वा वुच्चमानानं बहि ठिता न सुणन्ति। वायोसन्निस्सयेनाति नासिकच्छिद्दं पविसनवायुसन्निस्सयेन। आपोसन्निस्सयेनाति खेळसङ्खातआपोसन्निस्सयेन। पथवीसन्निस्सयेनाति कायपसादवत्थुस्स पथवीधातुसन्निस्सयेन। मनोविञ्ञाणन्ति जवनमनोविञ्ञाणम्।&lt;br&gt;&#xA;५१०-११. मनो…पे॰… वेदितब्बन्ति ‘‘असम्भेदा मनस्सा’’ति एत्थ वुत्तं मनो भवङ्गचित्तन्ति वेदितब्बम्। तं पन चुतिवसेन निरुद्धम्पि किरियामयचित्तस्स पच्चयभावं अनुपगन्त्वा केवलं भवङ्गप्पवत्तिवसेन मन्दथामगतं हुत्वा पवत्तनम्पि सम्भिन्नमेवाति दट्ठब्बम्। नायं सब्बत्थ गच्छतीति चतुवोकारे अलब्भनतो। तेनाह ‘‘भवं तु पञ्चवोकार’’न्तिआदि। तत्थ पञ्चन्नं खन्धानं वोकारो एत्थाति पञ्चवोकारो। होति हि भिन्नाधिकरणम्पि अञ्ञपदत्थसमासो यथा ‘‘उरसिलोमो’’ति। अथ वा यथापच्चयं पञ्चहि खन्धेहि वोकरीयतीति पञ्चवोकारो। ‘‘अत्थतो’’ति एवमादिकं पदं चक्खादीनि दस्सनादिकिच्चानीति एत्तकमेव सन्धाय वुत्तं, न अञ्ञं किञ्चि विसेसनन्ति न तत्थ विनिच्छयो वुत्तो।&lt;br&gt;&#xA;५१२-४. सब्बानीति कामावचरादिभेदं अनामसित्वा सब्बानि। कम्मन्ति पटिसन्धिनिब्बत्तका उपपज्जवेदनीयभूता, अपरापरियवेदनीयभूता वा चेतना। कम्मनिमित्तन्ति यं वत्थुं आरम्मणं कत्वा आयूहनकाले कम्मं आयूहति, तं दानूपकरणादिकं, पाणघातोपकरणादिकञ्च। गतिनिमित्तन्ति भवन्तरमुपपज्जितब्बभवपरियापन्नवण्णायतनं, तं पन सुगतियं मनुस्सलोके निब्बत्तन्तस्स रत्तकम्बलसदिसमातुकुच्छिवण्णवसेन, देवलोके निब्बत्तन्तस्स उय्यानकप्परुक्खवण्णवसेन, दुग्गतियं निब्बत्तन्तस्स अग्गिजालादिवण्णवसेन, पेततिरच्छानयोनीसु पेततिरच्छानानं निबद्धसञ्चरणट्ठानपरियापन्नतावण्णवसेन च दट्ठब्बम्। ‘‘तिविध’’न्ति इदं यथासम्भववसेन वुत्तं, रूपारूपसम्बन्धीनं पन कम्मनिमित्तमेव आरम्मणं होति। तथा हि महग्गतविपाकानि एकन्तेन कम्मसदिसारम्मणानि वुत्तानि।&lt;br&gt;&#xA;पच्चुप्पन्नमतीतं वाति खणवसेन पच्चुप्पन्नमतीतं वा। तत्थ गतिनिमित्तं एकन्तेन पच्चुप्पन्नमेव, कम्मनिमित्तं पच्चुप्पन्नमतीतं वा, कम्मं पन अतीतमेव। अनागतारम्मणं पन पच्चुप्पन्नकम्मनिमित्तगतिनिमित्तं विय अनापाथगतत्ता, अतीतकम्मकम्मनिमित्तं विय अननुभूतत्ता च विभूतं हुत्वा नोपतिट्ठातीति अतिसन्तभावेन पवत्तमाना पटिसन्धि तं आरब्भ पवत्तितुं न सक्कोतीति वुत्तं ‘‘नत्थि अनागत’’न्ति। महग्गतपटिसन्धीनं एकन्तेन कम्मसदिसारम्मणभावेन कम्मस्स विय अतीतनवत्तब्बारम्मणत्ता न तासं विसुं आरम्मणं उद्धटम्। तत्थ दुतियचतुत्थारूपपटिसन्धीनं अतीतमेव आरम्मणं इतरासं नवत्तब्बन्ति दट्ठब्बम्।&lt;br&gt;&#xA;५१७-२०. महाविपाकानं पटिसन्धादिचतुकिच्चवसेनेव पवत्तनतो रूपारूपभवे पटिसन्धिभवङ्गचुतिवसेन तंतंविपाकस्सेव पवत्तितो, तदारम्मणस्स च अभावेन तत्थ न लब्भतीति आह ‘‘महापाका…पे॰… द्वये’’ति। अनिट्ठरूपानं ब्रह्मलोके असम्भवेपि तत्थ ठत्वा इध अनिट्ठारम्मणं पस्सन्तानं अकुसलविपाकानि न उप्पज्जन्तीति न वत्तब्बन्ति रूपभवेपि सन्तीरणत्तयं वुत्तम्। अभिधम्मत्थसङ्गहसच्चसङ्खेपादीसुपि हि इमिनाव अधिप्पायेन रूपलोके अकुसलविपाकप्पवत्ति दस्सिता। अपरे पन ‘‘कामभवे सन्तीरणत्तयं, रूपभवे सन्तीरणद्वयन्ति यथालाभवसेन योजेतब्ब’’न्ति वदन्ति।&lt;br&gt;&#xA;कदाचिपीति परित्तारम्मणेसु परित्तजवनानं उप्पादेपि। ‘‘बीजस्साभावतो’’ति रूपारूपभवद्वये तदारम्मणाभावस्स कारणं वत्वा तमेव पकासेतुं ‘‘पटिसन्धिबीज’’न्तिआदि वुत्तम्। पटिसन्धियेव बीजभूतन्ति पटिसन्धिबीजम्। तस्साति तदारम्मणस्स।&lt;br&gt;&#xA;५२१. यदि एवं चक्खुविञ्ञाणादीनम्पि कामावचरपटिसन्धिबीजत्ता तत्थ अभावो आपज्जतीति चोदेन्तो आह ‘‘चक्खुविञ्ञाणादीन’’न्तिआदि। इन्द्रियानन्ति चक्खुविञ्ञाणादीनं वत्थुद्वारभूतानं चक्खादीनमिन्द्रियानम्। पवत्तानुभावतोति तेसं तत्थ अत्थितानुभावतो । अयञ्हेत्थ अधिप्पायो – चक्खुसोतविञ्ञाणानं वत्थुभूतानि चक्खुसोतिन्द्रियानि तत्थ पवत्तन्तीति तेसं पवत्तिआनुभावतो चक्खुसोतविञ्ञाणानि पवत्तन्ति। सति च तेसं पवत्तियं वीथिचित्तुप्पादो नियतोति चक्खुविञ्ञाणादीनं विय सम्पटिच्छनसन्तीरणानम्पि तत्थ सम्भवो सिद्धोति।&lt;br&gt;&#xA;५२३-४. अकामावचरधम्मेति कामावचरधम्मतो अञ्ञे महग्गतलोकुत्तरधम्मे। नानुबन्धतीति नानुवत्तति। जनकं…पे॰… अनुबन्धतीति यथा नाम गेहतो निक्खमित्वा बहि गन्तुकामो तरुणदारको अत्तनो जनकं पितरं वा अञ्ञं वा पितुसदिसं हितकामं ञातिं अङ्गुलियं गहेत्वा अनुबन्धति, न अञ्ञं राजपुरिसादिं, तथा एतम्पि भवङ्गारम्मणतो बहि निक्खमितुकामसभागताय अत्तनो जनकं पठमकुसलादिकं सदिसं वा दुतियकुसलादिकामावचरजवनमेव अनुबन्धति, न अञ्ञं महग्गतं लोकुत्तरन्ति अयमेत्थ अत्थो। कुसलाकुसलादिन्ति आदि-ग्गहणेन किरियाब्याकतं सङ्गण्हाति। आनन्दाचरियो पन पट्ठाने ‘‘कुसलाकुसले निरुद्धे विपाको तदारम्मणता उप्पज्जती’’ति (पट्ठा॰ ३.१.९८) विपाकधम्मधम्मानमेवानन्तरं तदारम्मणं वुत्तम्। विप्फारवन्तञ्हि जवनं नावं विय नदीसोतो भवङ्गं अनुबन्धति, न पन छळङ्गुपेक्खावतो सन्तवुत्तिं किरियाजवनं पण्णपुटं विय नदीसोतोति किरियाजवनानन्तरं तदारम्मणं न इच्छति, आचरियजोतिपालत्थेरादयो पन ‘‘लब्भमानस्सपि केनचि अधिप्पायेन कत्थचि अवचनं दिस्सति, यथा तं धम्मसङ्गहे अकुसलनिद्देसे लब्भमानोपि अधिपति न वुत्तो, तस्मा यदि अब्याकतानन्तरम्पि तदारम्मणं वुच्चेय्य, तदा वोट्ठब्बनानन्तरम्पि तस्स पवत्तिं मञ्ञेय्युन्ति किरियाजवनानन्तरं तदारम्मणं न वुत्तं, न पन अलब्भनतो। यञ्चेत्थ पण्णपुटं निदस्सितं, तं निदस्सितब्बेन समानं न होति, नावापण्णपुटानञ्हि नदीसोतस्स आवट्टनं गति च विसदिसीति नावायं नदीसोतस्स अनुबन्धनं, पण्णपुटस्स अननुबन्धनञ्च युज्जति, इध पन किरियाजवनेतरजवनानं भवङ्गसोतस्स आवट्टनं गति च सदिसीति एतस्स अननुबन्धनं, इतरस्स अनुबन्धनञ्च न युज्जति, तस्मा विचारेतब्बमेव त’’न्ति वदन्ति।&lt;br&gt;&#xA;५२५-६. यथा चेतं महग्गतलोकुत्तरधम्मे नानुवत्तति, तथा यदा एते कामावचरधम्मापि महग्गतानुत्तरधम्मारम्मणा हुत्वा पवत्तन्ति, तदा तेपि नानुबन्धतीति आह ‘‘कामावचरधम्मापी’’तिआदि। महग्गता-ग्गहणेन चेत्थ लोकुत्तरानम्पि सङ्गहो दट्ठब्बो। ते चापीति च-सद्देन लोकुत्तरारम्मणानं गहणम्। कस्मा नानुबन्धतीति आह ‘‘परित्तारम्मणत्ता’’तिआदि। परित्तारम्मणत्ताति हेट्ठा वुत्तनयेन कामावचरविपाकानं एकन्तेन परित्तारम्मणत्ता। तथापरिचितत्ताति यथा जवनं, एवं अपरिचितत्ता। इदं वुत्तं होति – यथा हि सो पितरं, पितुसदिसं वा कञ्चि अनुबन्धन्तो तरुणदारको घरद्वारन्तरवीथिचतुक्कादिम्हि परिचितेयेव देसे अनुगच्छति, न अरञ्ञं वा रक्खसभूमिं वा गच्छन्तं, एवं कामावचरधम्मे अनुबन्धन्तम्पि परित्तम्हि परिचितेयेव देसे पवत्तमाने ते धम्मे अनुबन्धति, न महग्गतलोकुत्तरधम्मे आरब्भ पवत्तमानेपि।&lt;br&gt;&#xA;५२७-३२. इदानि किं इमाय युत्तिकथाय, अट्ठकथापमाणतो चेतं गहेतब्बन्ति दस्सेन्तो आह ‘‘किं तेना’’तिआदि। जवनेति कामावचरजवने। तदारम्मणचित्तानि ‘‘तदारम्मण’’न्ति लद्धनामानि चित्तानि तदारम्मणभावं न गण्हन्ति, तदारम्मणभावेन न पवत्तन्तीति अत्थो। अथ वा नामगोत्तं आरब्भ जवने जविते तदारम्मणं तस्स जवनस्स आरम्मणं न गण्हन्ति न लब्भन्तीति अत्थो। रूपारूपभवेसु वाति वा-सद्देन ‘‘जवने जवितेपि तदारम्मणं न गण्हन्ती’’ति आकड्ढति। पण्णत्तिं आरब्भाति कामभवेपि पण्णत्तिं आरब्भ। लक्खणारम्मणायाति अनिच्चादिलक्खणत्तयारम्मणाय, बलवविपस्सनायाति अत्थो। ‘‘तीणि लक्खणानि, तिस्सो च पञ्ञत्तियो कुसलत्तिके न लब्भन्ती’’ति अट्ठकथाय वुत्तत्ता तिण्णं लक्खणानं धम्मतो अभावेन तं आरब्भ पवत्ताय विपस्सनाय तदारम्मणानि न लब्भन्ति। पट्ठाने पन ‘‘सेखा वा पुथुज्जना वा कुसलं अनिच्चतो दुक्खतो अनत्ततो विपस्सन्ति, कुसलाकुसले निरुद्धे विपाको तदारम्मणता उप्पज्जती’’ति (पट्ठा॰ १.१.४०६) वचनतो खन्धारम्मणिकविपस्सनाय तदारम्मणं लब्भतीति दट्ठब्बम्। मिच्छत्तनियतेसूति ‘‘कतमे धम्मा मिच्छत्तनियता? चत्तारो दिट्ठिगतसम्पयुत्तचित्तुप्पादा’’ति (ध॰ स॰ १४२६) एवमागतेसु मिच्छागाहवसेन पवत्तेसु धम्मेसु जवनं हुत्वा जवितेसु। कस्मा पन तेसु जवितेसु तदारम्मणं न लब्भतीति? कामावचरविपाकानञ्हि नियतमिच्छादिट्ठि विय ‘‘अत्ता ओच्छिज्जती’’तिआदिना अत्तपरिकप्पनावसेन अप्पवत्तनतो नियतमिच्छादिट्ठिवसप्पवत्तेसु तेसु जवितेसु तदनन्तरं तदारम्मणानि न उप्पज्जन्ति, अनियतमिच्छादिट्ठिवसप्पवत्तेसु पन जवितेसु तदारम्मणं नुप्पज्जतीति नत्थि। अथ वा मिच्छत्तनियतेसूति मिच्छाभावनियतसभावेसु तंविसयेसूति अत्थो। मिच्छत्तनियतधम्मानं धम्मसभावं अग्गहेत्वा मिच्छत्तनियतसभावस्सेव गहणतो, तस्स च विपाकानं अविभूतत्ता मिच्छत्तनियतसभावे आरब्भ तदारम्मणा न लब्भन्ति। पि-सद्देन सम्मत्तनियतेसुपीति सम्पिण्डेति, ‘‘लोकुत्तरधम्मे आरब्भा’’ति वा एतेन सिद्धत्ता न तेसं विसुं उद्धरणं कतम्। अट्ठकथायं पन मिच्छत्तनियतसम्मत्तनियतानं अञ्ञमञ्ञपटिपक्खभावेन बलवभावतो तदारम्मणस्स अवत्थुभावदस्सनत्थं मिच्छत्तनियतानन्तरं सम्मत्तनियतापि उद्धटा। मिच्छत्तनियतसभावस्स विय पटिसम्भिदासभावस्सपि कामावचरविपाकानं अविभूतभावेन पटिसम्भिदाञाणानि आरब्भ जवने जविते तदारम्मणं न लब्भतीति आह ‘‘पटिसम्भिदाञाणानी’’तिआदि। मनोद्वारेपीति न केवलं पञ्चद्वारेसुयेव, अथ खो मनोद्वारेपि। सब्बेसन्ति अहेतुकदुहेतुकादीनं सब्बेसम्। अनुपुब्बतोति हेट्ठा वुत्तअनुक्कमतो।&lt;br&gt;&#xA;५३३. न विज्जतीति मनोद्वारस्स अप्पटिघभावेन न विज्जति। भवङ्गतोति भवङ्गसन्तानतो, तस्स आरम्मणतो वा। वुट्ठानन्ति भवङ्गसन्ताने, तस्सारम्मणे वा सति तस्स वुट्ठानम्।&lt;br&gt;&#xA;५३५-६. सत्त सत्ताति एकेकस्स सत्त सत्ताति कत्वा। पापपाकाति अकुसलविपाका। ‘‘द्वादसापुञ्ञचित्तान’’न्ति वत्वा ‘‘पापपाका’’ति वचनं ‘‘तत्रिदं सुगतस्स सुगतचीवरप्पमाण’’न्तिआदीसु विय सञ्ञासद्दवसेन वुत्तम्। एवं पवत्तियं अकुसलविपाकानं पवत्तिं दस्सेत्वा इदानि पटिसन्धियं दस्सेतुं ‘‘एकादसविधान’’न्तिआदि वुत्तम्। उद्धच्चचेतनाय पवत्तिविपाकदानमत्तं विना पटिसन्धिदानाभावतो आह ‘‘हित्वा उद्धच्चमानस’’न्ति। किं पनेत्थ कारणं, अधिमोक्खविरहेन सब्बदुब्बलम्पि विचिकिच्छासहगतं पटिसन्धिं आकड्ढति, अधिमोक्खसभावतो ततो बलवतरम्पि उद्धच्चसहगतं नाकड्ढतीति? पटिसन्धिदानसभावाभावतो। ‘‘बलवं आकड्ढति, दुब्बलं नाकड्ढती’’ति हि अयं विचारणा पटिसन्धिदानसभावेसुयेव। यस्स पन पटिसन्धिदानसभावो एव नत्थि, न तस्स बलवभावो पटिसन्धिआकड्ढने कारणन्ति।&lt;br&gt;&#xA;कथं पनेतं विञ्ञातब्बं ‘‘उद्धच्चसहगतस्स पटिसन्धिदानसभावो नत्थी’’ति? दस्सनेनपहातब्बेसु अनागतत्ता। तिविधा हि अकुसला दस्सनेनपहातब्बा, भावनायपहातब्बा, सिया दस्सनेनपहातब्बा सिया भावनायपहातब्बाति। तत्थ दिट्ठिसम्पयुत्तविचिकिच्छासहगतचित्तुप्पादा दस्सनेनपहातब्बा नाम। यथाह ‘‘कतमे धम्मा दस्सनेनपहातब्बा? चत्तारो दिट्ठिगतसम्पयुत्तचित्तुप्पादा विचिकिच्छासहगतो चित्तुप्पादो’’ति (ध॰ स॰ १४०८)। ते हि पठमं निब्बानदस्सनतो ‘‘दस्सन’’न्ति लद्धनामेन सोतापत्तिमग्गेनेव पहातब्बत्ता ‘‘दस्सनेनपहातब्बा’’ति वुच्चन्ति। उद्धच्चसहगतचित्तुप्पादो भावनायपहातब्बो नाम। यथाह ‘‘कतमे धम्मा भावनायपहातब्बा? उद्धच्चसहगतो चित्तुप्पादो’’ति। सो हि अग्गमग्गेन पहातब्बत्ता ‘‘भावनायपहातब्बो’’ति वुत्तो। उपरिमग्गत्तयञ्हि पठममग्गेन दिट्ठस्मिंयेव भावनावसेन उप्पज्जति, न अदिट्ठपुब्बं किञ्चि पस्सति, तस्मा ‘‘भावना’’ति वुच्चति। दिट्ठिविप्पयुत्तदोमनस्ससहगतचित्तुप्पादा पन सिया दस्सनेनपहातब्बा सिया भावनायपहातब्बा नाम। यथाह ‘‘चत्तारो दिट्ठिगतविप्पयुत्ता लोभसहगतचित्तुप्पादा द्वे दोमनस्ससहगतचित्तुप्पादा। इमे धम्मा सिया दस्सनेनपहातब्बा सिया भावनायपहातब्बा’’ति (ध॰ स॰ १४०९)। ते हि अपायनिब्बत्तकावत्थाय पठममग्गेन, सेसावत्थाय उपरिमग्गेहि पहीयमानत्ता सिया दस्सनेनपहातब्बा सिया भावनायपहातब्बा नाम। तत्थ सिया दस्सनेनपहातब्बम्पि दस्सनेनपहातब्बसामञ्ञेन इध ‘‘दस्सनेनपहातब्बा’’त्वेव वोहरन्ति। यदि च उद्धच्चसहगतं पटिसन्धिं ददेय्य, तदा अकुसलपटिसन्धिया सुगतियं असम्भवतो अपायेस्वेव ददेय्य, अपायगमनीयञ्च एकन्तेन दस्सनेनपहातब्बा सिया, इतरथा अपायगमनीयस्स अप्पहीनत्ता सेखानं अपायुप्पत्ति आपज्जति, न च पनेतं युत्तं, ‘‘चतूहपायेहि च विप्पमुत्तो (खु॰ पा॰ ६.११; सु॰ नि॰ २३४), अविनिपातधम्मो’’तिआदिवचनेहि सह विरुज्झनतो, सति च पनेतस्स दस्सनेनपहातब्बभावे ‘‘सिया दस्सनेनपहातब्बा’’ति इमस्स विभङ्गे वत्तब्बं सिया, न च पनेतं वुत्तन्ति। अथ सिया ‘‘अपायगमनीयो रागो दोसो मोहो तदेकट्ठा च किलेसा’’ति एवं दस्सनेनपहातब्बेसु वुत्तत्ता उद्धच्चसहगतस्सापि तत्थ सङ्गहो सक्का कातुन्ति? तं न, तस्स नियामतो भावनायपहातब्बभावेन वुत्तत्ताति तस्मा दस्सनेनपहातब्बेसु अवचनमेव पटिसन्धिदानाभावं साधेतीति।&lt;br&gt;&#xA;ननु च पटिसम्भिदाविभङ्गे –&lt;br&gt;&#xA;‘‘यस्मिं समये अकुसलं चित्तं उप्पन्नं होति उपेक्खासहगतं उद्धच्चसम्पयुत्तं, रूपारम्मणं वा…पे॰… धम्मारम्मणं वा यं यं वा पनारब्भ, तस्मिं समये फस्सो होति…पे॰… अविक्खेपो होति, इमे धम्मा अकुसला। इमेसु धम्मेसु ञाणं धम्मपटिसम्भिदा, तेसं विपाके ञाणं अत्थपटिसम्भिदा’’ति (विभ॰ ७३१) –&lt;br&gt;&#xA;एवं उद्धच्चसहगतचित्तुप्पादं उद्धरित्वा तस्स विपाकोपि उद्धटोति कथमस्स पटिसन्धिदानाभावो सम्पटिच्छितब्बोति? न इदं पटिसन्धिदानं सन्धाय उद्धटं, अथ खो पवत्तिविपाकं सन्धाय। पट्ठाने पन –&lt;br&gt;&#xA;‘‘सहजाता दस्सनेनपहातब्बा चेतना चित्तसमुट्ठानानं रूपानं कम्मपच्चयेन पच्चयो, नानक्खणिका दस्सनेनपहातब्बा चेतना विपाकानं खन्धानं कटत्ता च रूपानं कम्मपच्चयेन पच्चयो’’ति (पट्ठा॰ २.८.८९) –&lt;br&gt;&#xA;दस्सनेनपहातब्बचेतनाय एव सहजातनानक्खणिककम्मपच्चयभावं उद्धरित्वाव ‘‘सहजाता भावनायपहातब्बा चेतना चित्तसमुट्ठानानं रूपानं कम्मपच्चयेन पच्चयो’’ति भावनायपहातब्बचेतनाय सहजातकम्मपच्चयभावोव उद्धटो, न पन नानक्खणिककम्मपच्चयभावो। तथा पच्चनीयनयेपि –&lt;br&gt;&#xA;‘‘दस्सनेनपहातब्बो धम्मो नेवदस्सनेननभावनायपहातब्बस्स धम्मस्स आरम्मणपच्चयेन पच्चयो, सहजात… उपनिस्सय…पे॰… पच्छाजात… कम्मपच्चयेन पच्चयो’’ति (पट्ठा॰ २.८.९८) –&lt;br&gt;&#xA;दस्सनेनपहातब्बस्सेव कम्मपच्चयभावं उद्धरित्वा –&lt;br&gt;&#xA;‘‘भावनायपहातब्बो धम्मो नेवदस्सनेननभावनायपहातब्बस्स धम्मस्स आरम्मणपच्चयेन पच्चयो, सहजात… उपनिस्सय… पच्छाजातपच्चयेन पच्चयो’’ति (पट्ठा॰ २.८.९९) –&lt;br&gt;&#xA;भावनायपहातब्बस्स धम्मस्स सहजातादिपच्चयभावोव वुत्तो, न पन कम्मपच्चयभावो, न च नानक्खणिककम्मपच्चयं विना पटिसन्धिआकड्ढनं अत्थि, तस्मा नत्थि तस्स सब्बथापि पटिसन्धिदानम्। पवत्तिविपाकं पनस्स न सक्का निवारेतुं पटिसम्भिदाविभङ्गे उद्धच्चसहगतानम्पि विपाकस्स उद्धटत्ता, नानक्खणिककम्मपच्चयस्स च पटिसन्धिविपाकमेव सन्धाय अनुद्धटत्ता। एवञ्च पन कत्वा यदेके आचरिया वदन्ति ‘‘उद्धच्चचेतना उभयविपाकम्पि न देति पट्ठाने नानक्खणिककम्मपच्चयस्स अनुद्धटत्ता’’ति, तं तेसं अभिनिवेसमत्तमेवाति दट्ठब्बम्।&lt;br&gt;&#xA;यदि च ते वदेय्युं – यथा ‘‘विपाकधम्मधम्मा’’ति एत्थ विपाक-सद्देन विपाकारहता वुच्चति, एवं इधापि उद्धच्चसहगतानं विपाकारहतं सन्धाय ‘‘तेसं विपाके ञाण’’न्ति वुत्तम्। यथा सद्धिन्द्रियविनिमुत्तस्स अधिमुच्चनट्ठस्स अभावेपि सद्धिन्द्रियस्स अधिमुच्चनसत्तिविसेसं गहेत्वा सद्धिन्द्रियधम्मो अधिमुच्चनट्ठो अत्थोति वुच्चति, एवमिधापि धम्मविनिमुत्तस्स विपाकारहभावस्स अभावेपि धम्मानमेव विपाकारहसामत्थियं गहेत्वा तस्स अत्थिभावो वुत्तो। यदि च ते पवत्तिविपाकं ददेय्युं, यथा –&lt;br&gt;&#xA;‘‘सुखाय वेदनाय सम्पयुत्तो धम्मो दुक्खाय वेदनाय सम्पयुत्तस्स धम्मस्स कम्मपच्चयेन पच्चयो, नानक्खणिका’’ति (पट्ठा॰ १.२.५७) –&lt;br&gt;&#xA;पवत्तिविपाकस्सपि वसेन नानक्खणिककम्मपच्चयो वुत्तो, एवमेत्थापि नानक्खणिककम्मपच्चयभावो वत्तब्बो सिया। न हि लब्भमानस्स अवचने कारणं अत्थीति तस्मा यथाधम्मसासने अवचनम्पि अभावमेव दीपेति। अपिच यदि उद्धच्चसहगतस्स पवत्तिविपाकदानं अधिप्पेतं सिया, तदा ‘‘अनुपादिन्नुपादानियो धम्मो उपादिन्नुपादानियस्स धम्मस्स न कम्मपच्चयेन पच्चयो’’ति पटिसेधो न कातब्बो सिया। न हि ठपेत्वा उद्धच्चं अञ्ञो कोचि अनुपादिन्नुपादानियो धम्मो उपादिन्नुपादानियस्स धम्मस्स पच्चयो भवितुं असमत्थो अत्थीति, तयिदमेतेसं अभिलापमत्तम्। तथा हि यं ताव वुत्तं ‘‘विपाकारहभावं गहेत्वा तेसं विपाकेति वुत्त’’न्ति, तदेव तस्स विपाकसब्भावं दीपेति। न हि विपाकारहभावे सति अभिञ्ञादीनं विय तस्स अविपाकताय कारणं अत्थीति। यम्पि वुत्तं ‘‘नानक्खणिककम्मपच्चयस्स अवचनं विपाकभावं दीपेती’’ति, तम्पि न सुन्दरं, लब्भमानस्सापि कत्थचि केनचि अधिप्पायेन अवचनतो। तथा हि धम्मसङ्गणियं लब्भमानम्पि हदयवत्थु न वुत्तम्। तस्मा यदि पवत्तिविपाकं सन्धाय नानक्खणिककम्मपच्चयभावो वुच्चेय्य, तदा पटिसन्धिविपाकदानम्पिस्स मञ्ञेय्युन्ति लब्भमानस्सपि पवत्तिविपाकस्स वसेन नानक्खणिककम्मपच्चयभावो न वुत्तोति। यं पन अनुपादिन्नुपादानियस्स उपादिन्नुपादानियं पति कम्मपच्चयपटिक्खेपवचनं, तं अभिञ्ञाकुसलादिके सन्धायाति न एत्तावता उद्धच्चसहगतस्स पवत्तिविपाकदानं सब्बथापि पटिक्खिपितुं सक्काति। यम्पि अट्ठकथायं ‘‘यथा च अभिञ्ञाचेतना, एवमुद्धच्चचेतनापि ‘सङ्खारपच्चया विञ्ञाण’न्ति एत्थ अपनेतब्बा’’ति वुत्तं, तम्पि उद्धच्चचेतनाय तत्थ निद्दिसियमानाय यथा इतरा पटिसन्धिपवत्तिवसेन दुविधस्सपि विपाकविञ्ञाणस्स पच्चयो, एवमुद्धच्चचेतनापीति गण्हेय्युन्ति वुत्तं, न तस्स पवत्तिविपाकाभावतोति।&lt;br&gt;&#xA;आचरियबुद्धमित्तादयो पन उद्धच्चसहगतं द्विधा विभजित्वा एकस्स उभयविपाकदानं, एकस्स सब्बथापि विपाकाभावं वण्णेन्ति। तेसञ्हि अयं विनिच्छयो – अत्थि उद्धच्चं भावनायपहातब्बम्पि, अत्थि नभावनायपहातब्बम्पि। तेसु भावनायपहातब्बं सेखसन्तानप्पवत्तं, इतरं पुथुज्जनसन्तानप्पवत्तम्। फलदानञ्च पुथुज्जनसन्ताने पवत्तस्सेव, नेतरस्स। तथा हि दस्सनभावनानं अभावेपि येसं पुथुज्जनानं, सेखानञ्च दस्सनभावनाहि भवितब्बं, तेसं तदुप्पत्तिकाले ताहि पहातुं सक्कुणेय्या अकुसला ‘‘दस्सनेनपहातब्बा, भावनायपहातब्बा’’ति च वुच्चन्ति। पुथुज्जनानं पन भावनाय अभावतो भावनायपहातब्बचिन्ता नत्थि, तेन तेसं पवत्तमाना ते दस्सनेन पहातुं असक्कुणेय्यापि ‘‘भावनायपहातब्बा’’ति न वुच्चन्ति। यदि वुच्चेय्युं, दस्सनेनपहातब्बा भावनायपहातब्बानं केसञ्चि केचि कदाचि आरम्मणारम्मणाधिपतिउपनिस्सयपच्चयेहि पच्चया भवेय्युम्। सकभण्डे छन्दरागादीनञ्हि केसञ्चि सक्कायदिट्ठादयो केचि अतीतादीसु किस्मिञ्चि काले आरम्मणाधिपतिउपनिस्सयेहि पच्चया होन्तीति नत्थि, न च पट्ठाने ‘‘दस्सनेनपहातब्बा भावनायपहातब्बानं केनचि पच्चयेन पच्चयो’’ति वुत्ता, तस्मा नत्थि पुथुज्जनेसु पवत्तमानानमकुसलानं भावनायपहातब्बपरियायो। यदि तत्थ अवचनमेव पमाणं, एवं सति सेखसन्तानपवत्तानम्पि अकुसलानं भावनायपहातब्बपरियायो नत्थीति आपज्जतीति? नापज्जति, सेखसन्तानप्पवत्तानं भावनाय पहातुं सक्कुणेय्यत्ता। तेनेव च किञ्चि कत्वा सेखानं दस्सनेनपहातब्बानं अकुसलानं पहीनभावेन अस्सादनाभिनन्दनानं वत्थूनि न होन्ति। पहीनताय एव सोमनस्सस्स हेतुभूता, अविक्खेपहेतुभूता च न दोमनस्सं, उद्धच्चञ्च उप्पादेन्तीति न तेसं आरम्मणारम्मणाधिपतिपकतूपनिस्सयभावं गच्छन्ति। न हि पहीनकिलेसे उपनिस्साय अरिया रागदोसविक्खेपे उप्पादेन्ति। वुत्तञ्च ‘‘सोतापत्तिमग्गेन ये किलेसा पहीना, ते किलेसे न पुनेति, न पच्चेति, न पच्चागच्छतीति सुगतो, सकदागामि…पे॰… अरहत्तमग्गेन…पे॰… सुगतो’’ति। पुथुज्जनानं पन दस्सनेन पहातुं सक्कुणेय्या दस्सनेन पहातुं असक्कुणेय्यानं केनचि पच्चयेन पच्चया न होन्तीति न सक्का वत्तुं, ‘‘दिट्ठिं अस्सादेति अभिनन्दति, तं आरब्भ रागो उप्पज्जति, दिट्ठि उप्पज्जति, विचिकिच्छा उप्पज्जति, उद्धच्चं उप्पज्जति, विचिकिच्छं आरब्भ विचिकिच्छा उप्पज्जति, दिट्ठि उप्पज्जति, उद्धच्चं उप्पज्जती’’ति (पट्ठा॰ १.१.४०७) दिट्ठिविचिकिच्छानं उद्धच्चारम्मणभावस्स वुत्तत्ता। एत्थ हि उद्धच्चन्ति उद्धच्चसहगतं चित्तुप्पादं सन्धाय वुत्तं, न दस्सनेनपहातब्बेसुपि लब्भमानचेतसिकं उद्धच्चम्। एवञ्च कत्वा अधिपतिपच्चयनिद्देसे ‘‘दिट्ठिं गरुं कत्वा अस्सादेति अभिनन्दति, तं गरुं कत्वा रागो उप्पज्जति, दिट्ठि उप्पज्जती’’ति (पट्ठा॰ १.१.४१५) एत्तकमेव वुत्तं, न वुत्तं ‘‘उद्धच्चं उप्पज्जती’’ति, तस्मा सेखसन्तानप्पवत्तानमकुसलानं दस्सनेनपहातब्बानं केनचि पच्चयेन पच्चयत्ताभावतो पुथुज्जनानं सन्तानेव दस्सनेनपहातब्बानमकुसलानं पच्चया न होन्तीति न सक्का वत्तुन्ति पट्ठाने दस्सनेनपहातब्बानं भावनायपहातब्बस्स आरम्मणारम्मणाधिपतिउपनिस्सयपच्चयत्तानुद्धरणं सेखसन्तानप्पवत्तानं भावनायपहातब्बपरियायभावं साधेति, पुथुज्जनसन्तानेयेव नदस्सनेनपहातब्बानमकुसलानं भावनायपहातब्बपरियायभावं न साधेति, तस्मा दस्सनभावनाहि पहातब्बानं अतीतादिभावेन नवत्तब्बत्तेपि यादिसानं ताहि अनुप्पत्तिधम्मता आपादेतब्बा, ते पुथुज्जनेसु पवत्तमाना दस्सनेन पहातुं सक्कुणेय्या दस्सनमग्गापेक्खाय तदप्पवत्तियम्पि दस्सनेनपहातब्बा नाम। सेखेसु पवत्तमाना भावनाय पहातुं सक्कुणेय्या तदप्पवत्तियम्पि तदपेक्खाय भावनायपहातब्बा नाम। दस्सनेन पहातुं असक्कुणेय्या पन पुथुज्जनेसु पवत्तमाना हेट्ठा वुत्तनयेन नेवदस्सनेनपहातब्बा नभावनायपहातब्बा, तेसु भावनायपहातब्बा सहायविरहतो विपाकं न जनेन्ति। तथा हि तेसं दस्सनेनपहातब्बसङ्खातं सहकारीकारणं सहायभूतं नत्थीति भावनायपहातब्बचेतनाय नानक्खणिककम्मपच्चयभावो न वुत्तो। अपेक्खितब्बदस्सनभावनारहितानं पन पुथुज्जनेसु उप्पज्जमानानं सकभण्डे छन्दरागादीनं, उद्धच्चसहगतचित्तुप्पादस्स च संयोजनत्तयतदेकट्ठकिलेसानं अनुपच्छिन्नताय अपरिक्खीणसहायानं विपाकुप्पादनं न सक्का पटिक्खिपितुन्ति उद्धच्चसहगतधम्मानं विपाको विभङ्गे वुत्तोति।&lt;br&gt;&#xA;यदि एवं, अपेक्खितब्बदस्सनभावनारहितानं अकुसलानं ‘‘नेवदस्सनेननभावनायपहातब्बा’’ति वत्तब्बता आपज्जतीति? नापज्जति, अप्पहातब्बसभावानं कुसलादीनं ‘‘नेवदस्सनेननभावनायपहातब्बा’’ति वुत्तत्ता, अप्पहातब्बविरुद्धसभावत्ता च अकुसलानम्। यदि एवं ते इमस्मिं तिके नवत्तब्बाति वत्तब्बा आपज्जन्तीति? नापज्जन्ति, चित्तुप्पादकण्डे दस्सितानं द्वादसाकुसलचित्तुप्पादानं द्वीहि पदेहि सङ्गहितत्ता। यथा हि उप्पन्नत्तिके धम्मवसेन सब्बेसं सङ्खतधम्मानं सङ्गहितत्ता कालवसेन असङ्गहितापि अतीता ‘‘नवत्तब्बा’’ति न वुत्ता चित्तुप्पादानुरूपेन सङ्गहितेसु नवत्तब्बस्स अभावा, एवं इधापि चित्तुप्पादभावेन सङ्गहितेसु नवत्तब्बस्स अभावा ‘‘नवत्तब्बा’’ति न वुत्ता। सब्बेन सब्बञ्हि धम्मवसेन असङ्गहितस्स तिकदुकेसु नवत्तब्बतापत्ति। यत्थ हि चित्तुप्पादो कोचि नियोगतो नवत्तब्बो अत्थि, तत्थ तेसं चतुत्थो कोट्ठासो अत्थीति यथावुत्तपदेसु विय तत्थापि भिन्दित्वा भाजेतब्बे चित्तुप्पादे भिन्दित्वा भाजेति ‘‘सिया नवत्तब्बापरित्तारम्मणा’’तिआदिना, तदभावा उप्पन्नत्तिके, इध च तथा न वुत्तन्ति।&lt;br&gt;&#xA;अथ वा यथा सप्पटिघेहि समानसभावत्ता रूपधातुयं ‘‘तयो महाभूता सप्पटिघा’’ति वुत्ता, यथाह ‘‘असञ्ञसत्तानं अनिदस्सनसप्पटिघं एकं महाभूत’’न्ति, एवं पुथुज्जनानं पवत्तमाना भावनायपहातब्बसमानसभावा ‘‘भावनायपहातब्बा’’ति वुच्चेय्युन्ति नत्थि नवत्तब्बतापसङ्गो। एवञ्च सति पुथुज्जनानं पवत्तमानापि भावनायपहातब्बा सकभण्डे छन्दरागादयो परभण्डे छन्दरागादीनं उपनिस्सयपच्चयो, रागो च रागदिट्ठीनं अधिपतिपच्चयोति अयमत्थो लद्धो होति। तेनेव हि –&lt;br&gt;&#xA;‘‘भावनायपहातब्बो धम्मो दस्सनेनपहातब्बस्स धम्मस्स उपनिस्सयपच्चयेन पच्चयो, आरम्मणूपनिस्सयो, पकतूपनिस्सयो’’ति (पट्ठा॰ २.८.८४) –&lt;br&gt;&#xA;इमिस्सा निद्देसे दस्सनेनपहातब्बानं उपनिस्सयपच्चयभावीधम्मे निद्दिसन्तेन भगवता –&lt;br&gt;&#xA;‘‘पकतूपनिस्सयो – पत्थनं उपनिस्साय पाणं हनति…पे॰… सङ्घं भिन्दति, भावनायपहातब्बो रागो दोसो मोहो मानो पत्थना दस्सनेनपहातब्बस्स रागस्स दोसस्स मोहस्स मानस्स दिट्ठिया पत्थनाय उपनिस्सयपच्चयेन पच्चयो । सकभण्डे छन्दरागो परभण्डे छन्दरागस्स उप…पे॰… सकपरिग्गहे छन्दरागो परपरिग्गहे छन्दरागस्स उपनिस्सयपच्चयेन पच्चयो’’ति (पट्ठा॰ २.८.८४) –&lt;br&gt;&#xA;पुथुज्जनसन्ताने पत्थनादयो निद्दिट्ठा।&lt;br&gt;&#xA;एवम्पि यथा अफोट्ठब्बत्ता रूपधातुयं तयो महाभूता न परमत्थतो सप्पटिघा, एवं अपेक्खितब्बभावनारहिता पुथुज्जनेसु पवत्तमाना सकभण्डे छन्दरागादयो पन परमत्थतो भावनाय पहातब्बाति भावनायपहातब्बानं नानक्खणिककम्मपच्चयता न वुत्ता, न च ‘‘दस्सनेनपहातब्बा भावनायपहातब्बानं केनचि पच्चयेन पच्चयो’’ति वुत्ता। ये हि दस्सनेनपहातब्बपच्चया किलेसा, न ते दस्सनतो उद्धं पवत्तन्ति। दस्सनेनपहातब्बपच्चयस्सापि पन उद्धच्चसहगतस्स सहायवेकल्लमत्तमेव दस्सनेन कतं, न तस्स कोचि भावो दस्सनेन अनुप्पत्तिधम्मतं आपादितोति तस्स एकन्तभावनायपहातब्बता वुत्ता, तस्मा उद्धच्चभावेन एकसभावस्सेव तस्स सति सहाये विपाकुप्पादनवचनं, असति च विपाकानुप्पादनवचनं न विरुज्झति। तयिदं सब्बमेतेसं आचरियानं अहोपुरिसिकारमत्तम्। कस्मा? उद्धच्चसहगतस्स एकन्तभावनायपहातब्बभावेन वुत्तत्ता। एवञ्हि वुत्तं भगवता ‘‘कतमे धम्मा भावनायपहातब्बा। उद्धच्चसहगतो चित्तुप्पादो’’ति (ध॰ स॰ १४०६)। यदि च उद्धच्चसहगतं नभावनायपहातब्बं अभविस्स, यथा अतीतारम्मणत्तिके ‘‘नियोगा अनागतारम्मणा नत्थी’’ति (ध॰ स॰ १४३३) वत्वा विभज्ज वुत्तं, एवमिधापि ‘‘नियोगा भावनायपहातब्बा नत्थी’’ति वत्वा ‘‘उद्धच्चसहगतो सिया भावनायपहातब्बो सिया नवत्तब्बो ‘दस्सनेनपहातब्बो’तिपि ‘भावनायपहातब्बो’तिपी’’तिआदि वत्तब्बं सिया , न च तथा वुत्तम्। या च ‘‘तमत्थं पटिपादेन्तेहि यदि वुच्चेय्यु’’न्तिआदिना युत्ति वुत्ता, सापि अयुत्ति। कस्मा? दस्सनेनपहातब्बारम्मणानं रागदिट्ठिविचिकिच्छाउद्धच्चानं तेन तेन पहातब्बभाववसेन इच्छितत्ता। यञ्च ‘‘उद्धच्चं उप्पज्जती’’ति उद्धच्चसहगतचित्तुप्पादो वुत्तोति दस्सेतुं अधिपतिपच्चयनिद्देसे उद्धच्चस्स अनुद्धरणं कारणवसेन वुत्तं, तम्पि अकारणं अञ्ञत्थापि सावसेसपाठानं दस्सनतो। तथा हि ‘‘अतीतो धम्मो पच्चुप्पन्नस्स धम्मस्स, अनागतो धम्मो पच्चुप्पन्नस्स धम्मस्स आरम्मणपच्चयेन पच्चयो’’ति एतेसं विभङ्गे चेतोपरियञाणग्गहणं कत्वा ‘‘पच्चुप्पन्नो धम्मो पच्चुप्पन्नस्स धम्मस्सा’’ति इमस्स विभङ्गे लब्भमानम्पि चेतोपरियञाणं न गहितम्। यम्पि भावनायपहातब्बस्स विपाकदानम्हि दस्सनेनपहातब्बस्स सहायभावूपगमनं वुत्तं, तम्पि विचारेतब्बं – किं अविज्जादि विय दानसीलादीनं उपपत्तियंयेव विपाकदानसामत्थिया ठानवसेन दस्सनेनपहातब्बा भावनायपहातब्बानं सहकारीकारणं होति, उदाहु किलेसो विय कम्मस्स पटिसन्धिदानम्हीति ? किञ्चेत्थ – यदि ताव पुरिमो नयो, सेखसन्ताने भावनायपहातब्बस्स अकिरियाभावो आपज्जति, पहीनाविज्जामानतण्हानुसयस्मिं सन्ताने दानादि विय सहायवेकल्लेन अविपाकसभावतं आपन्नत्ता। अथ दुतियो, भावनायपहातब्बत्तेन अभिमतस्सापि दस्सनेनपहातब्बभावो आपज्जति, पटिसन्धिदाने सति अपायगमनीयसभावानतिवत्तनतो, तस्मा अम्हेहि हेट्ठा वुत्तनयेनेव उद्धच्चसहगतस्स विपाकदानं सम्पटिच्छितब्बं, न येसं केसञ्चि वचनम्। पट्ठानानुसारीहि भवितब्बन्ति।&lt;br&gt;&#xA;५३७-८. यन्ति यं आवज्जनद्वयम्। करणमत्तत्ताति करणमत्तमेव ठपेत्वा फलदानाभावतो। वातपुप्फसमन्ति मोघपुप्फसमं, यथा तं पठमसञ्जातं अच्छिन्नमूलेपि रुक्खे निब्बत्तं पुरिमेहि अदिन्नफलत्ता फलनिब्बत्तकं न होति, एवमिदं अनुपच्छिन्नभवमूलेपि सन्ताने निब्बत्तं अनासेवनभावेन फलदायकं न होतीति अधिप्पायो। जवनत्तं तु सम्पत्तन्ति अट्ठारसविधं खीणासवावेणिकं विञ्ञाणमाह। किच्चसाधनतोति भवतण्हामूलस्स अवोच्छिन्नभावे सति कुसलाकुसलकम्मकिच्चस्स साधनतो, दानादितंतंकिच्चसाधनवसेन वा। इदं वुत्तं होति – यथा हि छिन्नमूलस्स रुक्खस्स पुप्फं पुप्फनमत्तं ठपेत्वा अफलमेव होति, एवमेतम्पि तंतंकिच्चसाधनमत्तं ठपेत्वा समुच्छिन्नभवतण्हामूले सन्ताने पवत्तनतो अफलमेवाति।&lt;br&gt;&#xA;५३९-४०. पटिच्चाति हेतुधम्मस्स पटिमुखं गन्त्वा तं अपच्चक्खाय। एतीति पवत्तति, तिट्ठति उप्पज्जति वाति वुत्तं होति। ‘‘एती’’ति हि इदं उप्पत्तिट्ठितीनं साधारणवसेन पवत्तिपरिदीपकम्। तेनेवाह ‘‘ठितियुप्पत्तियापि वा’’ति। एकच्चो हि पच्चयो ठितिया एव उपकारको होति यथा पच्छाजातपच्चयो, एकच्चो उप्पत्तिया एव यथा अनन्तरादिको, एकच्चो उभयस्स यथा हेतुआदयो। एवं पच्चय-सद्दस्स वचनत्थं दस्सेत्वा इदानि पच्चयलक्खणं दस्सेन्तो आह ‘‘यो धम्मो’’तिआदि। योति हेतुधम्मो। यस्साति यस्स फलधम्मस्स। ठितियुप्पत्तियापि वाति ठितित्थं, उप्पत्तित्थं वा। ठितियाति वा ठितिक्खणे, उप्पत्तियाति उप्पादक्खणे। यस्स धम्मस्स उपकारो, यस्स धम्मस्स ठितियुप्पत्तियाति वा सम्बन्धो। ‘‘उपकारो’’ति इमिना धम्मेन धम्मसत्तिउपकारकं दस्सेति। ‘‘सम्भवो’’तिआदि पच्चयस्सेव परियायदस्सनम्। सम्भवति एतस्माति सम्भवो। तथा पभवो। हिनोति पतिट्ठाति एत्थाति हेतु। अनेकत्थत्ता धातुसद्दानं हि-सद्दो मूल-सद्दो विय पतिट्ठत्थो वेदितब्बो । हिनोति वा एतेन कम्मनिदानभूतेन उद्धं ओजं अभिहरन्तेन मूलेन विय पादपो तप्पच्चयं फलं गच्छति, वुद्धिं विरुळ्हिं आपज्जतीति हेतु। अत्तनो फलं करोतीति कारणम्। पच्चयो मतोति पच्चयोव ‘‘सम्भवो’’तिआदितो मतो। अत्थतो एते समाना, ब्यञ्जनमत्तंयेव नेसं नानत्तन्ति वुत्तं होति।&lt;br&gt;&#xA;५४१-५. एवं पट्ठाने आगतसब्बपच्चयानं साधारणवसेन अत्थं वत्वा इधाधिप्पेतस्स हेतुपच्चयस्सेव सरूपं दस्सेतुं ‘‘लोभादि पन यो धम्मो’’तिआदि वुत्तम्। मूलट्ठेनाति सम्पयुत्तानं सुप्पतिट्ठितभावसाधनसङ्खातमूलट्ठेन। छळेवाति मूलट्ठेनूपकारकभावस्स तेसमेव आवेणिकभावेन एते छळेव। जातितोति कुसलाकुसलाब्याकतजातितो। नवधाति तयो कुसलहेतू, तयो अकुसलहेतू, तयो अब्याकतहेतूति नवधा। धम्मानं…पे॰… साधकोति यथा सालिवीहिबीजादीनि सालिवीहिआदिभावस्स साधकानि, मणिआदिपभावत्थूनञ्च नीलादिवण्णानि नीलादिमणिपभाय साधकानि, एवं हेतुपच्चयो यथारहं अत्तनो सम्पयुत्तानं कुसलादित्तसाधकोति कुसलाकुसलाब्याकतधम्मानं यथाक्कमं कुसलाकुसलाब्याकतभावसाधको मूलट्ठोति अयमेत्थ अत्थो। एके आचरियाति रेवताचरियं, तस्स सिस्सानुसिस्से च सन्धायाह। अथ वा गरुम्हि बहुवचनम्पि युज्जतीति रेवताचरियमेव सन्धाय ‘‘एके आचरिया’’ति वुत्तम्।&lt;br&gt;&#xA;एवं सन्तेति यदि मूलट्ठो कुसलादिभावसाधको, एवं सति। यथा चित्तं चित्तजरूपानं पच्चयो होति, एवं तंसम्पयुत्तधम्मापीति आह ‘‘तंसमुट्ठानरूपिसू’’ति, हेतुसमुट्ठानरूपेसूति अत्थो। नेव सम्पज्जतीति न सिज्झति, ‘‘हेतू हेतुसम्पयुत्तकानं धम्मानं तंसमुट्ठानानञ्च रूपानं हेतुपच्चयेन पच्चयो’’ति वुत्तो हेतुपच्चयभावो न सम्पज्जतीति वुत्तं होति। यथा कुसलाकुसला हेतू तंसमुट्ठानरूपस्स कुसलादिभावाय न परियत्ता, एवं अब्याकतोपि हेतु तंसमुट्ठानस्स रूपस्स अब्याकतभावाय न परियत्तो। सभावेन हि तं अब्याकतन्ति आह ‘‘न ही’’तिआदि। यदि कुसलादिभावं न साधेन्ति, पच्चयापि न होन्तीति वदेय्याति आह ‘‘न तेस’’न्तिआदि। ‘‘हेतू हेतुसम्पयुत्तकानं धम्मानं तंसमुट्ठानानञ्च रूपानं हेतुपच्चयेन पच्चयो’’ति (पट्ठा॰ १.१.१) वचनतो ते अलोभादयो तेसं रूपानं पच्चया न न होन्ति, भवन्तेवाति अत्थो।&lt;br&gt;&#xA;५४६-७. न गन्तब्बोति न पच्चेतब्बो। इदं वुत्तं होति – यदि कुसलादिहेतुयो अत्तनो विय अत्तहेतुकानं धम्मानं कुसलादिभावं साधेन्ति, कुसलाकुसलहेतुपच्चयसम्भूता रूपधम्मापि ते विय कुसलादयो सियुं, हेतुयो वा रूपानं पच्चया न सियुं, न च पनेतं उभयम्पि अत्थि, तस्मा कुसलादीनं कुसलादिभावसाधको मूलट्ठोति न विञ्ञातब्बन्ति। अपिच यदि हेतुपटिबद्धो कुसलादिभावो, तदा अब्याकतभावोपि तप्पटिबद्धो सिया, अहेतुकानं अब्याकतभावो न सिज्झति। यदि च हेतुपटिबद्धो कुसलादिभावो, हेतूनम्पि कुसलादिभावो अप्पटिबद्धो सिया। अथ तेसम्पि सेसहेतुपटिबद्धो, एवम्पि मोमूहचित्तसम्पयुत्तस्स हेतुनो अकुसलभावो न सिज्झेय्य। अथ तस्स सो अञ्ञहेतुको सिया, एवं सति सेसहेतूनम्पि तंहेतुकोव सिया। यथा च सेसहेतूनं, एवं अवसेससम्पयुत्तधम्मानम्पि तंहेतुकोव सिया। अथ सिया हेतूनं सभावतोव कुसलादिभावो, सम्पयुत्तानं पन हेतुपटिबद्धोति, एवं सति अलोभो कुसलो वा सिया अब्याकतो वा। यदि हि सो सभावतो कुसलो, तंसभावत्ता अब्याकतो न सिया। अथ अब्याकतो, तंसभावत्ता कुसलो न सिया अलोभसभावस्स अदोसत्ताभावो विय। यस्मा पन उभयथापि होति, तस्मा यथा उभयथा होन्तेसु सद्धादीसु सम्पयुत्तेसु हेतुपटिबद्धं कुसलादिभावं परियेसथ, न सभावतो, एवं हेतूसुपि कुसलादिता अञ्ञपटिबद्धा परियेसितब्बा, न सभावतो। सा पन परियेसियमाना योनिसोमनसिकारादिपटिबद्धा होतीति हेतूसु विय हेतुसम्पयुत्तधम्मेसुपि योनिसोमनसिकारादिपटिबद्धो कुसलादिभावो, न हेतुपटिबद्धोति। तेनेवाह –&lt;br&gt;&#xA;‘‘योनिसो, भिक्खवे, मनसि करोतो अनुप्पन्ना चेव कुसला धम्मा उप्पज्जन्ति, उप्पन्ना च कुसला धम्मा अभिवड्ढन्ती’’तिआदि (अ॰ नि॰ १.६७)।&lt;br&gt;&#xA;समयञ्ञुनाति आभिधम्मिकमतवेदिना। सुप्पतिट्ठितभावस्स साधनेनाति अत्तहेतुकानं धम्मानं सम्मा पतिट्ठितभावस्स थिरभावस्स साधनेन। लद्धहेतुपच्चया हि धम्मा विरुळ्हमूला विय पादपा थिरा होन्ति सुप्पतिट्ठिता, अहेतुका तिलबीजादिसेवाला विय न सुप्पतिट्ठिताति।&lt;br&gt;&#xA;५४८. सब्बसोति कामावचरादिसब्बभागेन।&lt;br&gt;&#xA;५५०-१. पटिसन्धिक्खणे चित्तसमुट्ठानानं रूपानं अभावतो अत्तना सम्पयुत्तानं, कटत्तारूपानमेव च पच्चयभावोति आह ‘‘अत्तना…पे॰… जातान’’न्ति। कम्मस्स कतत्ता एव च उपचितत्ता च न इस्सरादिहेतुनो सम्भूतानि रूपानि कटत्तारूपानि, कम्मसमुट्ठानरूपानीति अत्थो , कटत्तारूपानेव जातानि भूतानि निब्बत्तानीति कटत्तारूपजातानि। तथेवाति यथा पटिसन्धियं कटत्तारूपानं, एवन्ति अत्थो। चित्तजानञ्चाति च-सद्देन ‘‘अत्तना सम्पयुत्तान’’न्ति आकड्ढति।&lt;br&gt;&#xA;५५३. लोकुत्तरविपाकानं पटिसन्धिवसेन अप्पवत्तनतो नत्थि कम्मसमुट्ठानस्स पच्चयभावोति आह ‘‘चित्तजान’’न्तिआदि।&lt;br&gt;&#xA;५५५. हेतुपच्चयसम्भवोति हेतुपच्चयसम्भूतधम्मो, हेतुपच्चयतो पच्चयुप्पन्नधम्मानं सम्भवाकारो वा। सञ्जातसुखहेतुनाति सञ्जातञाणेन, सम्पजञ्ञेनाति अत्थो। ञाणञ्हि ‘‘सुखिनो चित्तं समाधियति, समाहितो यथाभूतं पजानाती’’तिआदिवचनतो सुखं हेतु एतस्साति,&lt;br&gt;&#xA;‘‘दिट्ठे धम्मे च यो अत्थो,&lt;br&gt;&#xA;यो चत्थो सम्परायिको।&lt;br&gt;&#xA;अत्थाभिसमया धीरो,&lt;br&gt;&#xA;पण्डितोति पवुच्चती’’ति॥ (सं॰ नि॰ १.१२९) –&lt;br&gt;&#xA;आदिवचनतो सुखस्स हेतूति वा ‘‘सुखहेतू’’ति वुच्चति।&lt;br&gt;&#xA;५५६. लोकस्स अधिपति लोकाधिपति, सकललोकनायकेनाति अत्थो। अत्ताधीनानं पतिनोति अधिपती। छन्दं तु जेट्ठकं कत्वाति ‘‘छन्दवतो किं नाम न सिज्झती’’तिआदिकं पुरिमाभिसङ्खारूपनिस्सयं लभित्वा उप्पज्जमाने चित्तुप्पादे छन्दो जेट्ठकभूतो सम्पयुत्तधम्मे वसे वत्तमानो हुत्वा पवत्तति, सम्पयुत्तधम्मा च तस्स वसे पवत्तन्ति हीनादिभावेन तदनुवत्तनतोति आह ‘‘छन्दं तु जेट्ठकं कत्वा’’तिआदि। कत्वा धुरन्ति सहजातपुब्बङ्गमवसेन पुब्बङ्गमं कत्वा। छन्दाधिपति नाम सो वा चित्तुप्पादो छन्दाधिपति नाम ‘‘छन्दो अधिपति इमस्सा’’ति कत्वा। एसेवाति ‘‘चित्तं धुरं कत्वा…पे॰… कालस्मिं चित्ताधिपति नामा’’तिआदिना यथावुत्तोव नयो। सेसेसूति चित्तादीसु। एत्थ च ‘‘छन्दं…पे॰… कालस्मि’’न्तिआदिना कालस्स नियमितत्ता चत्तारोपेते एकक्खणे अधिपती न होन्तीति दट्ठब्बम्। एवञ्च कत्वा पट्ठाने ‘‘छन्दाधिपति छन्दसम्पयुत्तकानं धम्मानं तंसमुट्ठानानञ्च रूपानं अधिपतिपच्चयेन पच्चयो’’तिआदिना (पट्ठा॰ १.१.३) चतुन्नम्पि अधिपतीनं पच्चयभावो विसुं विसुंयेव उद्धटो। यदि हि ते एकक्खणेयेव अधिपतिपच्चया सियुं, तदा यथा हेतुपच्चयनिद्देसे ‘‘हेतू हेतुसम्पयुत्तकान’’न्तिआदिना अविसेसेन वुत्तं मूलट्ठेन उपकारकभावस्स विज्जमानेन द्विन्नं, तिण्णम्पि हेतूनं एकक्खणे पच्चयभावूपगमनतो, एवं एकक्खणेयेव बहूनं जेट्ठकभावे सति अधिपतिपच्चयनिद्देसेपि ‘‘अधिपती अधिपतिसम्पयुत्तकान’’न्तिआदिना वत्तब्बं सिया। यस्मा पन एवं अवत्वा ‘‘छन्दाधिपति छन्दसम्पयुत्तकान’’न्तिआदिना चत्तारोव विसेसेत्वा वुत्ता, तस्मा एकेकधम्मोयेव एकक्खणे अधिपतिपच्चयो होतीति दट्ठब्बम्। जेट्ठट्ठेनाति पमुखभावेन।&lt;br&gt;&#xA;सोभना मति, सोभनं वा मतं एतेसं अत्थीति सुमतिनो, सम्मादिट्ठिकाति अत्थो, तेसं मतिं विबोधेति पबोधेतीति सुमतिमतिविबोधनम्। कुच्छिता मति, कुच्छितं वा मतं एतेसन्ति कुमतिनो, मिच्छादिट्ठिका, तेसं मतिभूता मतिभावेन परिकप्पितत्ताति कुमतिमति, मिच्छादिट्ठि, सायेव इन्धनसदिसताय इन्धनं तस्स पावकं अग्गि वियाति कुमति…पे॰… पावकम्। अतिमधुरन्ति निपुणगम्भीरेन अत्थरसेन चेव सुविमलसखिलेन ब्यञ्जनरसेन च मधुरम्। अवेदीति ओगाहेत्वा जानाति। यो योति थेरनवमज्झिमेसु यो कोचि। जिनवचनं सकलं अवेदीति तेपिटकस्सपि सकलजिनवचनस्स गहणसमत्थतापटिलाभेन तं अवगच्छति।&lt;br&gt;&#xA;इति अभिधम्मत्थविकासिनिया नाम&lt;br&gt;&#xA;अभिधम्मावतारसंवण्णनाय&lt;br&gt;&#xA;पकिण्णकनिद्देसवण्णना निट्ठिता।&lt;/p&gt;</description>
    </item>
    <item>
      <title>०९. नवमो परिच्छेदो</title>
      <link>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/09_navamo_parichChedo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/09_navamo_parichChedo/</guid>
      <description>&lt;p&gt;९. नवमो परिच्छेदो&lt;/p&gt;&#xA;&lt;h2 id=&#34;पञञवपकपचचयनददसवणणन&#34;&gt;पुञ्ञविपाकपच्चयनिद्देसवण्णना&lt;/h2&gt;&#xA;&lt;p&gt;५६०-१. वट्टकथाय लोकुत्तरविपाकानं अलब्भनतो ‘‘लोकियानेवा’’ति वुत्तम्। पुञ्ञापुञ्ञादिसङ्खाराति पुञ्ञाभिसङ्खारो अपुञ्ञाभिसङ्खारो आनेञ्जाभिसङ्खारोति तयो सङ्खारा। तत्थ पुनाति अत्तनो सन्तानं अपुञ्ञफलतो, दुक्खसंकिलेसतो च सोधेति, पुज्जं भवफलं निब्बत्तेतीति वा पुञ्ञं, अत्तनो फलस्स अभिसङ्खरणट्ठेन अभिसङ्खारो चाति पुञ्ञाभिसङ्खारो, पुञ्ञपटिपक्खतो अपुञ्ञं, वुत्तनयेन अभिसङ्खारो चाति अपुञ्ञाभिसङ्खारो। समाधिपच्चनीकानं अतिदूरताय न इञ्जति न कम्पतीति आनेञ्जं, तं अभिसङ्खरोतीति आनेञ्जाभिसङ्खारो। तत्थ दानसीलादिवसेन पवत्ता अट्ठ कामावचरकुसलचेतना, भावनावसेनेव पवत्ता रूपावचरकुसलचेतना चाति तेरस चेतना पुञ्ञाभिसङ्खारो नाम। पाणातिपातादिवसेन पवत्ता द्वादस अकुसलचेतना अपुञ्ञाभिसङ्खारो नाम। भावनावसेनेव पवत्ता चतस्सो अरूपावचरकुसलचेतना आनेञ्जाभिसङ्खारो नाम। भवादीसु यथा पच्चया, तथा येसञ्च विपाकानं पच्चया, तेपि विञ्ञातब्बाति सम्बन्धो। केचि पन ‘‘तेपीति सङ्खारानं गहण’’न्ति वदन्ति, तं न युत्तं, एवं सति ‘‘येस’’न्ति अनियमनिद्देसस्स नियमकवचनाभावतो।&lt;br&gt;&#xA;५६२. कतमे पन ते भवादयोति आह ‘‘तयो भवा’’तिआदि। तत्थ कामरूपारूपवसेन तयो भवा। सञ्ञीभवअसञ्ञीभवनेवसञ्ञीनासञ्ञीभववसेन, पन एकवोकारभवचतुवोकारभवपञ्चवोकारभववसेन च तयो भवा एत्थेव समोधानं गच्छन्ति। चतस्सो योनियोति अण्डजजलाबुजसंसेदजओपपातिकवसेन चत्तारो सत्तनिकाया। तत्थ बीजकपाले निब्बत्तो सत्तनिकायो अण्डजयोनि नाम। मातुगब्भे जलाबुजे निब्बत्तसत्तनिकायो जलाबुजयोनि नाम। पदुमगब्भमानुसकगब्भमलादिसंसेदूपनिस्सयेन उप्पज्जनकसत्तनिकायो संसेदजयोनि नाम। कुतोचि अनुप्पज्जित्वा केवलं तत्थ तत्थ परिपुण्णङ्गपच्चङ्गो हुत्वा उप्पज्जनकसत्तनिकायो ओपपातिकयोनि नाम। गतिपञ्चकं हेट्ठा विभावितमेव । पटिसन्धिविञ्ञाणस्स वत्थुभूता च विञ्ञाणक्खन्धा छ विञ्ञाणट्ठितियो नाम। ता पन नानत्तकायादिवसेन सत्तविधाति आह ‘‘विञ्ञाणट्ठितियो सत्ता’’ति। वुत्तञ्हेतं –&lt;br&gt;&#xA;‘‘सत्तिमा, भिक्खवे, विञ्ञाणट्ठितियो। कतमा सत्त? सन्ति, भिक्खवे, सत्ता नानत्तकाया नानत्तसञ्ञिनो। सेय्यथापि मनुस्सा एकच्चे च देवा एकच्चे च विनिपातिका, अयं पठमा विञ्ञाणट्ठिति। सन्ति, भिक्खवे, सत्ता नानत्तकाया एकत्तसञ्ञिनो। सेय्यथापि देवा ब्रह्मकायिका पठमाभिनिब्बत्ता, अयं दुतिया विञ्ञाणट्ठिति। सन्ति, भिक्खवे, सत्ता एकत्तकाया नानत्तसञ्ञिनो। सेय्यथापि देवा आभस्सरा, अयं ततिया विञ्ञाणट्ठिति। सन्ति, भिक्खवे, सत्ता एकत्तकाया एकत्तसञ्ञिनो। सेय्यथापि देवा सुभकिण्हा, अयं चतुत्थी विञ्ञाणट्ठिति। सन्ति, भिक्खवे, सत्ता सब्बसो रूपसञ्ञानं समतिक्कमा पटिघसञ्ञानं अत्थङ्गमा नानत्तसञ्ञानं अमनसिकारा ‘अनन्तो आकासो’ति आकासानञ्चायतनूपगा, अयं पञ्चमी विञ्ञाणट्ठिति। सन्ति, भिक्खवे, सत्ता सब्बसो आकासानञ्चायतनं समतिक्कम्म ‘अनन्तं विञ्ञाण’न्ति विञ्ञाणञ्चायतनूपगा, अयं छट्ठी विञ्ञाणट्ठिति। सन्ति, भिक्खवे, सत्ता सब्बसो विञ्ञाणञ्चायतनं समतिक्कम्म ‘नत्थि किञ्ची’ति आकिञ्चञ्ञायतनूपगा, अयं सत्तमी विञ्ञाणट्ठिती’’ति (दी॰ नि॰ ३.३३२; अ॰ नि॰ ७.४४)।&lt;br&gt;&#xA;एत्थ हि अपरिमाणचक्कवाळवासिनो मनुस्सा कामावचरदेवा पुनब्बसुमातुपियङ्करमातादयो विनिपातिकासुरा च कुसलविपाकपटिसन्धिका वेमानिकपेता चेति इमे दीघरस्सकिसथूलकाळओदातादिवण्णसण्ठानवसेन रूपकायस्स, अहेतुदुहेतुतिहेतुवसेन पटिसन्धिसञ्ञाय च नानाभावतो नानत्तकायनानत्तसञ्ञिनो नाम, अयं पठमा विञ्ञाणट्ठिति। पठमज्झानतलवासिनो पन तयो देवा उपरूपरिवासीनं वण्णादिकमपेक्खित्वा अत्तनो वण्णादीनं निहीनताय रूपकायस्स नानाभावतो, पठमज्झानविपाकविञ्ञाणवसेन समानसञ्ञिताय च नानत्तकायएकत्तसञ्ञिनो नाम, अयं दुतिया विञ्ञाणट्ठिति, चतुरापायवासिनोपि वण्णसण्ठानवसेन रूपकायस्स नानासभावत्ता, अकुसलविपाकसञ्ञावसेन सञ्ञाय एकसभावत्ता च दुतियविञ्ञाणट्ठितियंयेव समोधानं गच्छन्तीति वेदितब्बम्। दुतियज्झानतलवासिनो तयो देवा वण्णसण्ठानादिवसेन समानत्ता रूपकायस्स विसेसाभावतो पञ्चकनये दुतियततियज्झानसञ्ञावसेन पटिसन्धिसञ्ञाय नानाभावतो एकत्तकायनानत्तसञ्ञिनो नाम, अयं ततिया विञ्ञाणट्ठिति। ततियज्झानतलवासिनो पन तयो देवा रूपकायवसेन समानत्ता, पञ्चकनये चतुत्थज्झानविपाकसञ्ञावसेन पटिसन्धिसञ्ञाय च एकत्ता एकत्तकायएकत्तसञ्ञिनो नाम, अयं चतुत्थी विञ्ञाणट्ठिति। वेहप्फलवासिनो चेव पञ्च सुद्धावासवासिनो च वण्णसण्ठानवसेन रूपकायस्स, पञ्चमज्झानविपाकसञ्ञावसेन पटिसन्धिसञ्ञाय च समानत्ता चतुत्थविञ्ञाणट्ठितिमेव भजन्ति। आकासानञ्चायतनादयो तिस्सो विञ्ञाणट्ठितियो पाळिवसेनेव पाकटा। असञ्ञसत्ता पन विञ्ञाणाभावेन नेवसञ्ञानासञ्ञायतनवासिनो च सञ्ञाय विय विञ्ञाणस्स सुखुमभावेनेव विञ्ञाणट्ठितीसु न गहिता, सत्तानं निवासताय पन ‘‘सत्तावासा’’ति वुच्चन्ति। एवञ्च कत्वा तेहि सत्त विञ्ञाणट्ठितियो समोधानेत्वा नव सत्तावासा वुत्ता।&lt;br&gt;&#xA;५६३-४. इदानि एवं वुत्तेसु भवादीसु द्वत्तिंसविपाकानं तिण्णं अभिसङ्खारानं पच्चयभावं दस्सेतुं ‘‘कामे पुञ्ञाभिसङ्खारसञ्ञिता’’तिआदि आरद्धम्। नवन्नं पाकचित्तानन्ति सहेतुकाहेतुकवसेन नवन्नं सुगतिपटिसन्धिविपाकचित्तानम्। नानक्खणिक…पे॰… पच्चयेहि चाति कुसलाकुसलकम्मस्स अतीतस्सेव अत्तना जनेतब्बविपाकानं पच्चयभावतो नानक्खणिककम्मपच्चयेन, तेसमेव बलवकारणभावतो उपनिस्सयपच्चयेन च। वुत्तञ्हि तस्स उपनिस्सयत्तं ‘‘कुसलाकुसलं कम्मं विपाकस्स उपनिस्सयपच्चयेन पच्चयो’’ति (पट्ठा॰ १.१.४२३)। सब्बत्थ उपनिस्सयभावो बलवकम्मवसेन योजेतब्बो। दुब्बलञ्हि कम्मं उपनिस्सयो न होतीति पट्ठानवण्णनायं दस्सितमेतम्।&lt;br&gt;&#xA;५६६-८. पञ्चन्नन्ति कुसलविपाकचक्खुसोतविञ्ञाणसम्पटिच्छनसन्तीरणद्वयवसेन पञ्चन्नम्। दुग्गतियं कुसलविपाकपटिसन्धिया अभावतो आह ‘‘न होन्ति पटिसन्धिय’’न्ति। एवं पटिसन्धिपवत्तीनं असङ्करवसेन पच्चयविधिं दस्सेत्वा इदानि समोधानेत्वा दस्सेतुं ‘‘होन्ती’’तिआदि वुत्तम्। सोळसन्नं पवत्ते, पटिसन्धियं नवन्नन्ति यथालाभवसेन योजेतब्बम्।&lt;br&gt;&#xA;५६९-७४. रूपे पुञ्ञाभिसङ्खाराति अभिञ्ञावज्जिता पञ्च रूपावचरपुञ्ञाभिसङ्खारा। कस्मा पन अभिञ्ञाय परिवज्जनन्ति? विपाकदानाभावतो, तञ्च खो पनस्सा विपाकस्स असम्भवतो , न पन विपाकुप्पादनसभावाभावतो। यदि हि अभिञ्ञाचेतना विपाकं उप्पादेय्य, अञ्ञभूमिककम्मस्स अञ्ञभूमिकविपाकुप्पादनायोगतो सभूमिकमेव उप्पादेय्य। तं पन किं नवत्तब्बारम्मणं वा उप्पादेय्य परित्तादिआरम्मणं वा? किञ्चेत्थ – यदि ताव नवत्तब्बारम्मणं उप्पादेति, तं न युत्तं रूपावचरविपाकानं एकन्तेन कम्मसमानारम्मणताय दस्सितत्ता, अभिञ्ञाचेतनाय च सयं परित्तादिआरम्मणत्ता। अथ परित्तादिआरम्मणं उप्पादेति, तम्पि न युज्जति रूपावचरविपाकानं एकन्तेनेव नवत्तब्बारम्मणभावतो। तथा हि वुत्तं चित्तुप्पादकण्डे –&lt;br&gt;&#xA;‘‘रूपावचरतिकचतुक्कज्झाना कुसलतो च विपाकतो च किरियतो च चतुत्थस्स झानस्स विपाको आकासानञ्चायतनं आकिञ्चञ्ञायतनम्। इमे धम्मा नवत्तब्बा ‘परित्तारम्मणा’तिपि ‘महग्गतारम्मणा’तिपि ‘अप्पमाणारम्मणा’तिपी’’ति (ध॰ स॰ १४२२)।&lt;br&gt;&#xA;अपिच समाधिविज्जासम्भारभूता अभिञ्ञा समाधिस्स आनिसंसमत्तं समाधिफलसदिसा। तस्स तस्स हि अधिट्ठानविकुब्बनदिब्बसद्दसवनादिकस्स यथिच्छितस्स किच्चस्स निप्फादनमत्तफला अभिञ्ञाचेतना। तेनाह ‘‘सो एवं समाहिते चित्ते’’तिआदि (पारा॰ १२-१३) तस्मा समाधिस्स फलसदिसा अभिञ्ञाचेतना न च फलं देति, दानसीलानिसंसभूतो तस्मिं भवे पच्चयलाभो विय नत्थि तस्स विपाकुप्पादनन्ति। केचि पन ‘‘समानभूमिकतो आसेवनलाभेन बलवन्तानि झानानि विपाकं उप्पादेन्ति समापत्तिभावतो, अभिञ्ञा पन सतिपि झानभावे तदभावतो तस्मिं तस्मिं आरम्मणे आगन्तुकायेवाति दुब्बला, तस्मा विपाकं न देती’’ति वदन्ति। एवञ्च कत्वा वुत्तं अनुरुद्धाचरियेन –&lt;br&gt;&#xA;‘‘समानासेवने लद्धे, विज्जमाने महब्बले।&lt;br&gt;&#xA;अलद्धा तादिसं हेतुं, अभिञ्ञा न विपच्चती’’ति॥ (नाम॰ परि॰ ४७४)।&lt;br&gt;&#xA;तयिदमकारणं, परित्तझानस्स अविसेसेन ब्रह्मपारिसज्जादीसु विपाकदानवचनतो। न हि परित्तं लद्धासेवनमेव तत्थ विपाकं देतीति अट्ठकथायं वुत्तं, तस्मा समानासेवने लद्धेयेव झानस्स विपाकदानं न सक्का वत्तुम्। अपिच पुनप्पुनं परिकम्मवसेन अभिञ्ञायपि वसिभावसब्भावा तस्सापि च बलवभावो अत्थेवाति विपाकं उप्पादेय्य।&lt;br&gt;&#xA;पञ्चन्नं पाकचित्तानन्ति पञ्चन्नं रूपावचरविपाकचित्तानम्। मापुञ्ञसङ्खाराति अपुञ्ञाभिसङ्खारा। ‘‘इमे अपुञ्ञसङ्खारा’’ति वा पदच्छेदो। एकस्साति एकस्स अकुसलविपाकसन्तीरणस्स। छन्नन्ति सन्तीरणवज्जानं छन्नं अकुसलविपाकानम्। पवत्ते पच्चया होन्ति अनिट्ठरूपादिआपाथागतेति अधिप्पायो। सुगतियं अकुसलविपाकपटिसन्धिया अभावतो आह ‘‘न होन्ति पटिसन्धिय’’न्ति। चतुन्नन्ति अकुसलविपाकचक्खुसोतविञ्ञाणसम्पटिच्छनसन्तीरणवसेन चतुन्नम्। तानि पन एकन्ततो अनिट्ठारम्मणानि। रूपभवे च कथं अनिट्ठारम्मणसमायोगोति आह ‘‘सो चा’’तिआदि। सोति सो पच्चयभावो। ‘‘कामभवे’’ति इदं अनिट्ठरूपादीनं विसेसनं, न पन ‘‘उपलद्धिय’’न्ति इमस्स। तेनाह ‘‘अनिट्ठ…पे॰… न विज्जरे’’ति। केचि पन ‘‘उपलद्धियन्ति इमस्सेव विसेसनभावेन गहेत्वा ब्रह्मूनं कामभवं आगतक्खणे रूपादिउपलद्धिय’’न्ति वदन्ति। अनिट्ठ…पे॰… न विज्जरे एकन्तसुखवत्थुभूते तत्थ वोकिण्णसुखदुक्खकारणस्स अभावतो।&lt;br&gt;&#xA;५७६. ‘‘एवं तावा’’तिआदि यथावुत्तस्सेवत्थस्स अप्पनम्। यथा चाति च-सद्देन ‘‘येसञ्चा’’ति सङ्गण्हाति। तथाति एत्थापि ‘‘ते’’ति सङ्गण्हितब्बम्।&lt;br&gt;&#xA;५७७-८१. यत्थ वित्थारप्पकासनं कतं, ततो भवतो पट्ठाय मुखमत्तप्पकासनं कातुकामो आह ‘‘तत्रिद’’न्तिआदि। तत्राति तेसु भवादीसु। इदन्ति निदस्सितब्बभावेन आसन्नपच्चक्खमाह। आदितो पन पट्ठायाति भवतो पट्ठाय। अविसेसेनाति कामावचररूपावचरवसेन विसेसाभावेन तेरस पुञ्ञाभिसङ्खारा। द्विभवेसूति कामरूपभवेसु। केसञ्चि मनुस्सानं, भुम्मदेवानञ्च अण्डजजलाबुजानम्पि सम्भवतो तदपेक्खाय ‘‘चतूसु…पे॰… योनिसू’’ति वुत्तम्। नानत्त…पे॰… ठितीसुपीति अलुत्तसमासवसेन वुत्तं, नानत्तकायनानत्तसञ्ञादीसु चतूसु विञ्ञाणट्ठितीसूति अत्थो। वुत्तप्पकारस्मिन्ति नानत्तकायादिके, पुञ्ञाभिसङ्खारस्स भवादीसु एकवीसतिविपाकानं एकावत्थाय पच्चयो अहुत्वा दुग्गतिपरियापन्नेसु भवयोनिगतिविञ्ञाणट्ठितिसत्तावासेसु पटिसन्धिं अदत्वा पवत्तेयेव अट्ठन्नं विपाकानं पच्चयभावतो, कामावचरसुगतिपरियापन्नेसु पटिसन्धिं दत्वा पवत्ते सोळसन्नं विपाकानं पच्चयभावतो, रूपावचरभूमिपरियापन्नेसु पटिसन्धिं दत्वा पवत्ते दसन्नं विपाकानं पच्चयभावतो वुत्तं ‘‘यथारह’’न्ति।&lt;br&gt;&#xA;५८२-३. कामे भवे, रूपे भवेति सम्बन्धो। तीसु गतीसूति देवमनुस्सवज्जेसु तीसु गतीसु। एकिस्साति नानत्तकायएकत्तसञ्ञीसङ्खाताय एकिस्सा विञ्ञाणट्ठितिया। एकस्मिन्ति नानत्तकायएकत्तसञ्ञीसङ्खातेयेव एकस्मिं सत्तावासे।&lt;br&gt;&#xA;५८४-६. एकारूपभवेति एकस्मिं अरूपभवे। एकिस्सा योनियाति एकिस्सायेव ओपपातिकयोनिया। तीसु चित्तट्ठितीसूति आकासानञ्चायतनादीसु तीसु विञ्ञाणट्ठितीसु। सत्तावासे चतुब्बिधेति आकासानञ्चायतनादिकेयेव चतुब्बिधे सत्तावासे। विजानितब्बा…पे॰… पच्चयाति सङ्खारा यथा पच्चया येसञ्च पच्चया, तथा तेपि विञ्ञातब्बाति अत्थो।&lt;br&gt;&#xA;५८७-९०. ननु च सङ्खारानं पटिसन्धिपवत्तीसुपि विपाकानं पच्चयभावो वुत्तो। तत्थ पटिसन्धियेव ताव न सक्का विञ्ञातुम्। यदि हि पुरिमभवतो पटिसन्धिविञ्ञाणं इधागच्छतीति वुच्चेय्य, तं न युत्तं, रूपारूपधम्मानं केसग्गमत्तम्पि देसन्तरसङ्कमनाभावतो। अथ अतीतभवनिब्बत्तसङ्खारतो न निब्बत्तति, तम्पि न युज्जति अहेतुकदोसापत्तितोति इमिना अधिप्पायेन चोदेन्तो आह ‘‘न रूपारूपधम्मान’’न्तिआदि। आचरियो तस्साधिप्पायं सम्पटिच्छित्वा तं सञ्ञापेतुकामो आह ‘‘नत्थि चित्तस्सा’’तिआदि। ततो हेतुं विनाति तत्थ हेतुं विना, अतीतभवनिब्बत्तकम्मसङ्खारनिकन्तिआरम्मणं विनाति अत्थो । सुलद्धपच्चयन्ति अविज्जादिसहकारीकारणसहितस्स सङ्खारस्स वसेन सुट्ठु अवेकल्लतो पटिलद्धपच्चयम्। रूपारूपमत्तन्ति बाहिरकपरिकप्पितस्स अधितिट्ठनकस्स सत्तजीवादिनो अभावतो रूपारूपधम्ममत्तम्। तेनाह ‘‘न च सत्तो’’तिआदि। भवन्तर…पे॰… पवुच्चतीति वोहारमत्तेन भवन्तरमुपेतीति पवुच्चति। अत्थतो पन पच्चयसामग्गिया भवन्तरभावेन उप्पज्जनमत्तन्ति अधिप्पायो।&lt;br&gt;&#xA;५९१. इदानि तं पटिसन्धिक्कमं पाकटाय मनुस्सपटिसन्धिया वसेन पकासेतुं समारभन्तो आह ‘‘तयिद’’न्तिआदि। सुदुब्बुधन्ति अतिदुब्बिजानियम्। तेनाहु पोराणा –&lt;br&gt;&#xA;‘‘सच्चं सत्तो पटिसन्धि, पच्चयाकारमेव च।&lt;br&gt;&#xA;दुद्दसा चतुरो धम्मा, देसेतुञ्च सुदुक्करा’’ति॥&lt;br&gt;&#xA;५९२-३. आसन्नमरणस्साति परूपक्कमेन वा आयुक्खयादिवसेन वा समासन्नमरणस्स। सुस्समानेति अनुक्कमेन उपसुस्समाने। गब्भसेय्यकस्स आयतनानं अनुपुब्बुप्पत्ति विय निरोधोपि अनुपुब्बतो होतीति वुत्तं ‘‘नट्ठे चक्खुन्द्रियादिके’’ति। केचि पन ‘‘नानाकम्मसमुट्ठितेसु चक्खुन्द्रियादीसु नट्ठेसू’’ति वदन्ति। ‘‘हदय…पे॰… के’’ति इमिना सेसकाये कायिन्द्रियस्स निरुद्धभावो वुत्तोति एककम्मसमुट्ठितम्पि नस्सतेवाति अपरे। आनन्दाचरियो पन ‘‘यमके’’ यस्स चक्खायतनं निरुज्झति, तस्स मनायतनं निरुज्झतीति। आमन्ता। यस्स वा पन मनायतनं निरुज्झति, तस्स चक्खायतनं निरुज्झतीति। सचित्तकानं अचक्खुकानं चवन्तानं तेसं मनायतनं निरुज्झति, नो च तेसं चक्खायतनं निरुज्झति। सचक्खुकानं चवन्तानं तेसं मनायतनञ्च निरुज्झति, चक्खायतनञ्च निरुज्झती’तिआदिना (यम॰ १.आयतनयमक.१२०) चक्खायतनादीनं चुतिचित्तेन सह निरोधो वुत्तोति चक्खुन्द्रियादीनि चुतितो पुब्बे न नस्सन्ति। अतिमन्दभावूपगमनं पन सन्धाय अट्ठकथाय ‘निरुद्धेसु इन्द्रियेसू’ति वुत्तं, न अनवसेसनिरोधं सन्धाय। पञ्चद्वारिकजवनानन्तरम्पि चुति अट्ठकथायं दस्सिता’’ति वदति। हदयवत्थुमत्तस्मिन्ति हदयवत्थुपदेसमत्ते। न हि हदयवत्थुं निस्साय कायिन्द्रियं पवत्तति।&lt;br&gt;&#xA;५९४-७. वत्थुसन्निस्सितन्ति सेसिन्द्रियानं निरुद्धत्ता विञ्ञाणस्स निस्सयभावूपगमनसामत्थियायोगेन मन्दभावतो वा हदयवत्थुमत्तसन्निस्सितम्। चित्तन्ति तदा कम्मकम्मनिमित्तादीनि आरब्भ पवत्तजवनविञ्ञाणम्। तं पन सुगतियं निब्बत्तमानस्स कुसलं होति, दुग्गतियं निब्बत्तमानस्स अकुसलम्। तेनाह भगवा –&lt;br&gt;&#xA;‘‘निमित्तस्सादगधितं वा, भिक्खवे, विञ्ञाणं तिट्ठमानं तिट्ठति अनुब्यञ्जनस्सादगधितं वा, तस्मिं चे समये कालं करोति, ठानमेतं विज्जति, यं द्विन्नं गतीनं अञ्ञतरं गतिं उपपज्जेय्य निरयं वा तिरच्छानयोनिं वा’’तिआदि (सं॰ नि॰ ४.२३५)।&lt;br&gt;&#xA;यदि एवं –&lt;br&gt;&#xA;‘‘गतिसम्पत्तिया ञाणसम्पयुत्ते कतमेसं अट्ठन्नं हेतूनं पच्चया उपपत्ति होति, कुसलस्स कम्मस्स जवनक्खणे तयो हेतू कुसला तस्मिं खणे जातचेतनाय सहजातपच्चया होन्ति, तेन वुच्चति कुसलमूलपच्चयापि सङ्खारा। निकन्तिक्खणे द्वे हेतू अकुसला तस्मिं खणे जातचेतनाय सहजातपच्चया होन्ति, तेन वुच्चति अकुसलमूलपच्चयापि सङ्खारा। पटिसन्धिक्खणे तयो हेतू अब्याकता तस्मिं खणे जातचेतनाय सहजातपच्चया होन्ति, तेन वुच्चति नामरूपपच्चयापि विञ्ञाणं, विञ्ञाणपच्चयापि नामरूप’’न्ति (पटि॰ म॰ १.२३२) –&lt;br&gt;&#xA;निकन्तिक्खणे हेतुद्वयपच्चयापि सुगतिपटिसन्धिकस्स कथं दस्सिताति? नयिदं मरणासन्नजवनसम्पयुत्तहेतुयो सन्धाय वुत्तं, अथ खो कतकम्मस्स तं कम्मं आरब्भ अस्सादवसेन पवत्तजवनसम्पयुत्तहेतुयो सन्धाय। कतूपचितम्पि हि कम्मं तण्हाय अस्सादितं विपाकाभिनिप्फादने समत्थन्ति। केचि पन ‘‘कम्मकरणकाले अप्पहीनावत्थाय सन्ताने अनुसयितहेतुयो सन्धाय निकन्तिक्खणे द्वे हेतुयोति वुत्त’’न्ति वदन्ति, तं न युज्जति, तेसं सहजातपच्चयत्तायोगतो। पुब्बानुसेवितं पुञ्ञं वा अपुञ्ञमेव वा कम्मं, कम्मनिमित्तं वा आलम्बित्वा चित्तं पवत्ततीति सम्बन्धो। पुब्बानुसेवितन्ति पुब्बे आसेवितम्। ‘‘कतत्ता उपचितत्ता’’ति हि वुत्तम्। तण्हाय अनुसेवितभावं सन्धाय वा ‘‘पुब्बानुसेवित’’न्ति वुत्तम्। ‘‘अनुपुब्बसेवित’’न्तिपि पाठं वदन्ति, पटिसन्धिवसेन पुब्बे आसेवितं, पुब्बे दिन्नपटिसन्धिकन्ति अत्थो। दिन्नपटिसन्धिकम्पि पन अपरजातीसु पवत्तिविपाकं न निब्बत्तेतीति नत्थि। पुञ्ञापुञ्ञग्गहणेन यथाकम्मं सुगतिदुग्गतिपटिसन्धीनं आरम्मणं दस्सेति। कम्मं कम्मनिमित्तं वाति वा-सद्देन गतिनिमित्तं सङ्गण्हाति। तत्थ कम्मं, गतिनिमित्तञ्च मनोद्वारेयेव आपाथमागच्छति, कम्मनिमित्तं पन पञ्चद्वारेपि। एवञ्च कत्वा पञ्चद्वारग्गहितेपि आरम्मणे पटिसन्धि होति। अपरे पन गतिनिमित्तम्पि छद्वारेसु लब्भतीति वण्णेन्ति। एवञ्च कत्वा वुत्तं सच्चसङ्खेपे –&lt;br&gt;&#xA;‘‘पञ्चद्वारे सिया सन्धि, विना कम्मं द्विगोचरे’’ति। (स॰ स॰ १७३)।&lt;br&gt;&#xA;अट्ठकथायं पन ‘‘गतिनिमित्तं मनोद्वारे आपाथमागच्छती’’ति वुत्तत्ता, तदारम्मणाय च पञ्चद्वारिकपटिसन्धिया अदस्सितत्ता, मूलटीकादीसु च ‘‘कम्मबलेन उपट्ठापितं वण्णायतनं सुपिनं पस्सन्तस्स विय, दिब्बचक्खुकस्स विय च मनोद्वारे एव गोचरभावं गच्छती’’ति नियमेत्वा वुत्तत्ता तेसं वचनं न सम्पटिच्छन्ति आचरिया। कम्मनिमित्तञ्च पनेत्थ पच्चुप्पन्नं पञ्चद्वारे आपाथमागच्छन्तं चुतिकालासन्ने कतकम्मस्स आरम्मणसन्ताने उप्पन्नं तंसदिसन्ति दट्ठब्बं, इतरथा तदेव पटिसन्धिया आरम्मणुपट्ठापकं तदेव पटिसन्धिजनकं भवेय्य, न च पटिसन्धिया उपचारभूतानि विय, ‘‘एतस्मिं तया पवत्तितब्ब’’न्ति पटिसन्धिया आरम्मणं अनुप्पदेन्तानि विय च पवत्तानि चुतिआसन्नजवनानि पटिसन्धिजनकानि भवेय्युम्। ‘‘कतत्ता उपचितत्ता’’ति हि वुत्तम्। तदा च पटिसन्धिया एकवीथियं विय पवत्तमानानि कथं कतूपचितानि सियुं, अस्सादनभूताय तण्हाय अपरामट्ठानि कथं पटिसन्धिनिब्बत्तकानि, न च लोकियानि लोकुत्तरानि विय समानवीथिफलानि होन्तीति। तं विञ्ञाणन्ति तं जवनविञ्ञाणम्। एकत्तनयेन पटिसन्धिविञ्ञाणञ्च सन्धाय वुत्तम्। चुतिपटिसन्धितदासन्नविञ्ञाणानञ्हि सन्ततिवसेन विञ्ञाणन्ति उपनीतेकत्तं इध तं विञ्ञाणन्ति अधिप्पेतम्।&lt;br&gt;&#xA;अविज्जाय पटिच्छन्नादीनवेति अनुसयवसेन पवत्ताय भवतण्हाय, चित्तसम्पयुत्ताय वा अविज्जाय छादितदुक्खादीनवे। तथाभूते पन कम्मादिविसये पटिसन्धिविञ्ञाणस्स आरम्मणभावेन उप्पत्तिट्ठानभूते। तण्हाय अप्पहीनत्ता एव पुरिमुप्पन्नाय च सन्ततिया तथापरिणतत्ता पटिसन्धिट्ठानाभिमुखं विञ्ञाणं निन्नपोणपब्भारं हुत्वा पवत्ततीति आह ‘‘तण्हा नमेती’’ति। सहजा पन सङ्खाराति चुतिआसन्नजवनविञ्ञाणसहजातचेतना, सब्बेपि वा फस्सादयो। खिपन्तीति खिपन्ता विय तस्मिं विसये पटिसन्धिवसेन विञ्ञाणपतिट्ठानस्स हेतुभावेन पवत्तन्ति। तन्ति तं विञ्ञाणम्। ‘‘सन्ततिवसा’’ति वदन्तो तदेव विञ्ञाणं सन्धावति संसरति, न अञ्ञन्ति इमञ्च मिच्छावादं पटिक्खिपति। सति हि नानत्तनये सन्ततिवसेन एकत्तनयो होतीति।&lt;br&gt;&#xA;५९९. आरम्मणादीहि…पे॰… पवत्ततीति आरम्मणनिस्सयपच्चयादीहि पवत्तति। कथं ? आसन्नमरणस्स हि कम्मबलेन मनोद्वारे उपट्ठापितं अविज्जाय पटिच्छन्नादीनवं कम्मादिविसयं आरब्भ मनोद्वारावज्जनं उप्पज्जति, ततो मरणासन्नवीथिया वत्थुदुब्बलभावेन मन्दप्पवत्तिया चत्तारि, पञ्च वा जवनानि पवत्तन्ति, तदनन्तरं तदारम्मणे सति, असति वा भवङ्गविसयमालम्बित्वा चुतिचित्तं उप्पज्जति। भवङ्गानन्तरम्पि चुति होतीति वदन्ति। चुतिचित्ते पन निरुद्धे तदेव आपाथगतं कम्मकम्मनिमित्तादिं आरब्भ अनुपच्छिन्नकिलेसबलवनिमित्तं सहजातसङ्खारेहि कम्मादिआरम्मणे खिपियमानं ओरिमतीररुक्खविनिबन्धं रज्जुं आलम्बित्वा मातिकातिक्कामको विय पुरिमञ्च निस्सयं जहति, अपरञ्च कम्मसमुट्ठितं निस्सयं अस्सादयमानं वा अनस्सादयमानं वा आरम्मणादीहि पच्चयेहि पवत्तति। एत्थ च ओरिमतीरं विय पुरिमभवो दट्ठब्बो, तत्थ ठितरुक्खो विय पुरिमभवे पवत्तमानक्खन्धा, रज्जु विय कम्मादिआरम्मणम्। केचि पन ‘‘रज्जु विय हदयवत्थू’’ति वदन्ति, ‘‘रज्जु विय तण्हा’’तिपि अपरे। पुरिसो विय विञ्ञाणं, तस्स रज्जुग्गहणं विय तण्हाय आरम्मणाभिमुखनमनं, पयोगो विय खिपनकसङ्खारा, मातिका विय चुतिचित्तं, परतीरं विय परलोको।&lt;br&gt;&#xA;६००. यथा पुरिसो परतीरे पतिट्ठहमानो परतीररुक्खविनिबन्धं किञ्चि अस्सादयमानो वा अनस्सादयमानो वा केवलं पथवियं सकबलप्पयोगेहेव पतिट्ठाति , एवमिदम्पि भवन्तरत्तभावविनिबन्धहदयवत्थुसङ्खातं निस्सयं पञ्चवोकारभवे अस्सादयमानं वा चतुवोकारभवे अनस्सादयमानं वा केवलं आरम्मणनिस्सयसम्पयुत्तधम्मेहेव पवत्ततीति तं विञ्ञाणं नापि इधागतं इमस्मिंयेव भवे निब्बत्तत्ता। कम्मादिन्ति अतीतभवनिब्बत्तकम्मादिम्। आदि-सद्देन खिपनकसङ्खारानं, नमनवसेन पवत्ततण्हाय, कम्मादिविसयाय आदीनवपटिच्छादिकाय च अविज्जाय, दळ्हग्गाहादिकरानं उपादानादीनञ्च गहणं दट्ठब्बम्। तत्थ कम्मं नाम उपपज्जवेदनीयभूतं, अपरापरियवेदनीयभूतं वा पटिसन्धिनिब्बत्तककम्मम्। खिपनकसङ्खारा नाम चुतिआसन्नजवनसहजातसङ्खारा, पटिसन्धिजनककम्मसहगतसङ्खारा वा, ततो पुरिमजवनसहगतसङ्खाराति वा केचि। नमनवसेन पवत्ततण्हा नाम अनुसयावत्थाय पवत्ततण्हा। एस नयो आदीनवपटिच्छादकअविज्जायपि। कम्मादिविसया पुब्बे वुत्तायेव। दळ्हग्गाहकरउपादाना नाम मण्डूकं पन्नगो विय उपपत्तिभवस्स दळ्हग्गहणवसेन पवत्ता कामुपादानादयो।&lt;br&gt;&#xA;६०१-५. सद्दपटिघोसादीनं सतिपि पच्चयपच्चयुप्पन्नभावे सन्तानबन्धो न पाकटोति तेसं एकत्तनानत्तभावं अनामसित्वा अनागतमतीतहेतुसमुप्पादमेव दस्सेन्तो ‘‘एत्थ चा’’तिआदिमाह। एत्थाति इमस्मिं चुतिपटिसन्धाधिकारे। पटिघोसदीपमुद्दादीति आदि-सद्देन आदासतलगतमुखनिमित्तादीनं गहणम्। अञ्ञत्थ अगन्त्वाति सद्दादिपच्चयदेसं अनुपगन्त्वा। इदं वुत्तं होति – यथा सद्दादीनं उप्पत्तिपदेसं अनुपगन्त्वा पटिघोसो सद्दहेतुको, पदीपो पदीपन्तरादिहेतुको, मुद्दा लञ्छनहेतुको, मुखनिमित्तादिकं आदासादिअभिमुखादिहेतुकं होति ततो पुब्बे अभावा, एवमिदम्पि पटिसन्धिविञ्ञाणं न हेतुदेसं गन्त्वा तंहेतुकं होति ततो पुब्बे अभावा, तस्मा न इदं हेतुदेसतो पुरिमभवतो इधागतं पटिघोसादयो विय सद्दादिदेसतो, नापि ततो हेतुं विना उप्पन्नं सद्दादीहि विना पटिघोसादयो वियाति। अथ वा अञ्ञत्र अगन्त्वाति पुब्बे पच्चयपदेसे सन्निहिता हुत्वा ततो अञ्ञत्र गन्त्वा तप्पच्चया न होन्ति उप्पत्तितो पुब्बे अभावा, नापि सद्दादिपच्चया न होन्ति, एवं इदम्पीति वुत्तनयेन योजेतब्बम्। सन्तानबन्धतो नत्थीति सन्तानप्पबन्धतो नत्थि एकता सन्तानेकत्तेपि अञ्ञस्सेव विञ्ञाणस्स पातुभवनतो, नापि नानता अपुब्बानं अपुब्बानं उप्पादेपि पठमुप्पन्नं धम्मं विना पच्छिमस्स अनुप्पज्जनतो, पदीपस्स विय नानता न सिया। खणिकापि हि पदीपजाला सन्तानेकत्तं उपादाय सा एवाति वुच्चति, अत्तकिच्चञ्च साधेति। ‘‘सति सन्तानबन्धे’’तिआदिना सन्तानबन्धे एकन्तं एकत्ताय च नानत्ताय च अग्गहेतब्बतं, गहणे च दोसं दस्सेति। इदं वुत्तं होति – सन्तानबन्धे सति यदि एकन्तेन एकता सिया, खीरदधीनम्पि अनञ्ञभावतो, अत्ततोयेव च सयं अनुप्पज्जनतो खीरतो दधिसम्भूतं न भवेय्य। अथापि सन्तानबन्धे सति एकन्तं नानता भवेय्य, खीरदधीनम्पि नानत्ता, अञ्ञस्स च सामिभावमत्तेन अपरस्स सामिभावायोगतो खीरसामि नरो दधिसामि न भवेय्य, न च पनेवं लोके दिस्सतीति।&lt;br&gt;&#xA;६०६. तस्माति यस्मा एवं लोकवोहारपरिच्छेदो होति, तस्मा एकन्तं एकता, नानतापि वा न चेव उपगन्तब्बा। एकत्ते पन अधिप्पेते धम्मतो अग्गहेत्वा सन्तानतोव गहेतब्बं, नानत्ते अधिप्पेते सन्तानवसेन अग्गहेत्वा धम्मतोव गहेतब्बन्ति अधिप्पायो। तेनाहु पोराणा –&lt;br&gt;&#xA;‘‘दिट्ठसन्तानबन्धस्मिं , एकञ्ञत्तविचारणे।&lt;br&gt;&#xA;सभागुप्पत्तियेकत्त-मञ्ञत्तं खणभेदतो’’ति॥&lt;br&gt;&#xA;एत्थ च एकन्तं एकतापटिसेधेन ‘‘सयंकतं सुखदुक्ख’’न्ति इमं दिट्ठिं निवारेति, एकन्तं नानतापटिसेधेन ‘‘परंकतं सुखदुक्ख’’न्ति।&lt;br&gt;&#xA;६०७-९. ननु न सुन्दरं, ननु सियाति वा सम्बन्धो। असङ्कन्तिपातुभावेति सङ्कन्तिपातुभावरहिते, असङ्कन्तिवसेन वा पातुभावे, असङ्कमित्वाव पातुभावेति अत्थो। खन्धाभिसम्भवाति अभिसम्भूतक्खन्धा, अथ वा अभिसम्भवति कम्मं एतेसूति अभिसम्भवा, खन्धा, एवं अभिसम्भवा कम्माधिट्ठानभूता खन्धाति अत्थो। इध निरुद्धत्ताति फलाधिट्ठानभूतं परलोकं अगन्त्वा इधेव निरुद्धत्ता। परत्थागमतोति परलोकं अगमनतो। तस्साति कम्मस्स। अञ्ञस्साति येन तं कम्मं कतं, ततो अञ्ञस्स। अञ्ञतोति यं तं कम्मं निब्बत्तं, ततो अञ्ञतो। एतं विधानन्ति इधलोकतो परलोकं गन्त्वा नत्थि, तत्थ ‘‘अञ्ञेव खन्धा निब्बत्तन्ती’’ति इदं सब्बं यथावुत्तविधानम्।&lt;br&gt;&#xA;६११-४. ‘‘सन्ताने…पे॰… साधको’’ति सङ्खेपतो वुत्तमत्थं पकासेतुं ‘‘एकस्मिं पना’’तिआदि वुत्तम्। एकस्मिं सन्तानेति यस्मिं धम्मपुञ्जे कम्मं निब्बत्तं, तस्सेव सन्तानेति अत्थो। अञ्ञस्सातिपि वा…पे॰… होति। तत्थ एकन्तं एकत्तनानत्तानं पटिसिद्धत्ताति अधिप्पायो। एतस्सत्थस्साति हेतुफलानं अत्थतो अञ्ञत्तेपि तेनेव हेतुफलभावेन सम्बन्धत्ता तं फलं अञ्ञस्स, अञ्ञतोति वा न वत्तब्बन्ति एतस्स अत्थस्स। बीजानन्ति अम्बमातुलुङ्गबीजानम्। अभिसङ्खारोति मधुआदिपरिभावनम्। मधुआदिनाति मधुचतुमधुरअलत्तकरसादिना। तस्साति तस्स परिभावितबीजस्स। पठमं लद्धपच्चयोति मधुरभावूपगमनतो पठममेव लद्धपच्चयो। कालन्तरेति फलकाले। एवं ञेय्यमिदम्पि चाति यथा एतं, एवं इदम्पि ञातब्बम्। इदं वुत्तं होति – यथा हि अम्बबीजादीसु मधुना, चतुमधुरेन वा योजेत्वा रोपितेसु फलरसो मधुरो होति, मातुलुङ्गबीजे च अलत्तकरसेन रजित्वा रोपिते अम्बिलभण्डो रत्तो होति, न च तं बीजं अभिसङ्खरणं वा फलट्ठानं पापुणाति, एवं सन्तेपि कालन्तरे फलविसेसो न अञ्ञबीजसन्ताने होति, न च अञ्ञस्मिं बीजे अभिसङ्खारपच्चयतो होति, एवमेव ये इध लोके निब्बत्तक्खन्धा, तेसु निप्फन्नं कम्मं वा परलोकं न गच्छन्ति। एवम्पि कालन्तरे विपाकक्खन्धा अञ्ञस्मिं सन्ताने न निब्बत्तन्ति, न च अञ्ञकम्मपच्चयतो होन्तीति।&lt;br&gt;&#xA;एत्थ हि अभिसङ्खतं बीजं विय कम्मं वा सत्तो, अभिसङ्खारो विय कम्मं, बीजस्स अङ्कुरादिप्पबन्धो विय सत्तस्स पटिसन्धिविञ्ञाणादिप्पबन्धो। तत्थुप्पन्नस्स मधुररसस्स अम्बिलभण्डे रत्तस्स च तस्सेव बीजस्स ततो एव च अभिसङ्खारतो भावो विय कम्मकारकस्सेव सत्तस्स ततो एव च अभिसङ्खरणतो भावो वेदितब्बो।&lt;br&gt;&#xA;६१५. बालकाले…पे॰… फलदायिनाति बालसरीरे कतं विज्जापरियापुणनं, सिप्पसिक्खनं, ओसधूपयोगो च न वुड्ढसरीरं गच्छति, अथ च तन्निमित्तं विज्जापाटवं, सिप्पजाननं, अनामयतादि च वुड्ढसरीरे होन्ति, न च तानि अञ्ञस्स होन्ति तंसन्ततिपरियापन्ने एव सदिसे उप्पज्जनतो। न च यथा पयुत्तेन विज्जापरियापुणनादिना विना तानि अञ्ञतो होन्ति तदभावे अभावतो, एवं इधापि सन्ताने यं फलं, एतं नाञ्ञस्स, न च अञ्ञतोति योजेतब्बम्। एतेन च सङ्खाराभावे फलाभावमेव दस्सेति, न अञ्ञपच्चयनिवारणं करोति।&lt;br&gt;&#xA;६१६-८. एवं सन्तेपीति असङ्कन्तिपातुभावे। तत्थ च यथावुत्तदोसपरिहरणे सति सिद्धेपीति अत्थो। विज्जमानन्ति पदीपस्स वट्टिकास्नेहो विय विज्जमानं अनिरुद्धन्ति अत्थो। अविज्जमानन्ति वट्टदुक्खाभावस्स अरहतो चुतिचित्तं विय अविज्जमानं निरुद्धन्ति अत्थो। तप्पवत्तिक्खणेति कम्मस्स पवत्तमानक्खणेयेव। तेनाह ‘‘सद्धिमेव च हेतुना’’ति। अविज्जमानन्ति पवत्तिक्खणतो पुब्बे विज्जमानतं असम्पत्तम्। निरुद्धन्ति खणत्तयं पत्वा निरुद्धम्। तेनाह –&lt;br&gt;&#xA;‘‘पवत्तिक्खणतो पुब्बे, पच्छा निच्चफलं सिया’’ति।&lt;br&gt;&#xA;पुब्बेति कम्मायूहनतो पुब्बे। अविज्जमानतासामञ्ञेन हेतं वुत्तम्। पच्छाति विपाकप्पवत्तितो पच्छा च।&lt;br&gt;&#xA;६१९-२०. कटत्तापच्चयोति कटत्ता एव पच्चयो, न विज्जमानताय अविज्जमानताय वाति अत्थो। तेनाह ‘‘कामावचरस्स कुसलस्स कम्मस्स कतत्ता उपचितत्ता विपाकं चक्खुविञ्ञाणं उप्पन्नं होती’’तिआदि (ध॰ स॰ ४३१)। यदि एवं अरहता कतकम्मम्पि कटत्तापच्चयो सियाति? नयिदमेवम्। यथा हि अच्छिन्नमूलस्मिं रुक्खे पुप्फितं बीजसमत्थम्पि कुसुमं मूले छिन्नमत्ते फलदायकं न होति, एवं अरहतोपि किलेसमूलस्स अब्बोच्छिन्नकाले सन्ताने पवत्तम्पि कम्मं किलेसमूलच्छिन्नमत्तेयेव फलदाने असमत्थभावं आपन्नन्ति। तेनाहु पोराणा –&lt;br&gt;&#xA;‘‘बालजनज्झारुळ्हो ,&lt;br&gt;&#xA;जातिरथो कम्मकिलेसचक्कोयम्।&lt;br&gt;&#xA;किलेसचक्कविधमनो,&lt;br&gt;&#xA;न याति कम्मेकचक्केपी’’ति॥&lt;br&gt;&#xA;कटत्ता चे पच्चयो, निच्चफलदायको विबन्धोति आह ‘‘पाटिभोगादिक’’न्तिआदि। पाटिभोगादिकन्ति मूलभावूपगमनादिकम्। आदि-ग्गहणेन ‘‘पच्छा मूलं दस्सामी’’ति भण्डग्गहणं, इणग्गहणञ्च सङ्गण्हाति। अयं पनेत्थ अधिप्पायो – पाटिभोगकिरियादीनं विज्जमानता, अविज्जमानता वा निय्यातने, पटिभण्डदाने, इणदाने च पच्चयो न होति, अथ खो करणमत्तं, न च तं निय्यातनादीनं निच्चमेव पच्चयो होति निय्यातनादिम्हि कते पच्चयत्ताभावतो, एवमेव विपाकुप्पादनेपि कम्मस्स विज्जमानता, अविज्जमानता वा पच्चयो न होति, अथ खो करणमत्तमेव, करणमत्ते च सति विपक्कविपाकानं पच्चयो न होतीति।&lt;br&gt;&#xA;६२१. परमस्स उत्तमस्स अत्थस्स पकासनतो परमत्थप्पकासनो। पीतिबुद्धिविवड्ढनोति पीतिया, ञाणस्स च, पीतिसहगतस्स वा ञाणस्स विवड्ढनो।&lt;br&gt;&#xA;इति अभिधम्मत्थविकासिनिया नाम&lt;br&gt;&#xA;अभिधम्मावतारसंवण्णनाय&lt;br&gt;&#xA;पुञ्ञविपाकपच्चयनिद्देसवण्णना निट्ठिता।&lt;/p&gt;</description>
    </item>
    <item>
      <title>१०. दसमो परिच्छेदो</title>
      <link>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/10_dasamo_parichChedo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/10_dasamo_parichChedo/</guid>
      <description>&lt;p&gt;१०. दसमो परिच्छेदो&lt;/p&gt;&#xA;&lt;h2 id=&#34;रपवभगवणणन&#34;&gt;रूपविभागवण्णना&lt;/h2&gt;&#xA;&lt;p&gt;६२२. आदिम्हीति उद्देसगाथायम्। इदानीति चित्तचेतसिकविभावनानन्तरम्। विभावनन्ति निद्देसपटिनिद्देसवसेन सरूपतो पकासनम्।&lt;br&gt;&#xA;६२३. रुप्पतीति सीतुण्हादीहि विकारमापज्जति, आपादीयतीति वा अत्थो। विकारापत्ति च सीतादिविरोधिपच्चयसन्निधाने विसदिसुप्पत्तियेव। न हि यथासकं पच्चयेहि उप्पज्जित्वा ठितधम्मानं अञ्ञेन केनचि विकारापादनं सक्का कातुं, तस्मा पुरिमुप्पन्नरूपसन्तति विय अहुत्वा पच्छा उप्पज्जमानानं विसभागपच्चयसमवायेन विसदिसुप्पत्तियेव इध ‘‘रुप्पन’’न्ति दट्ठब्बम्। एवञ्च कत्वा सङ्घियानं विपरिणामवादो पच्चक्खतो होति। ननु च अरूपधम्मानम्पि विरोधिपच्चयसमवाये विसदिसुप्पत्ति लब्भतीति? सच्चं लब्भति, न पन विभूततरा। विभूततरा हेत्थ विसदिसुप्पत्ति अधिप्पेता उक्कट्ठगतिवसेन यथा ‘‘अभिरूपस्स कञ्ञा दातब्बा’’ति (सं॰ नि॰ ३.७८)।&lt;br&gt;&#xA;कुतो एतं विञ्ञायतीति चे? सीतादिग्गहणतो। तथा हि वुत्तं –&lt;br&gt;&#xA;‘‘किञ्च, भिक्खवे, रूपं वदेथ, रुप्पतीति खो, भिक्खवे, तस्मा रूपन्ति वुच्चति। केन रुप्पति? सीतेनपि रुप्पति, उण्हेनपि रुप्पति, जिघच्छायपि रुप्पति, पिपासायपि रुप्पति, डंसमकसवातातपसरीसपसम्फस्सेनपि रुप्पति, रुप्पतीति खो, भिक्खवे, तस्मा रूपन्ति वुच्चती’’ति (सं॰ नि॰ ३.७९)।&lt;br&gt;&#xA;एत्थ हि सीतादिग्गहणं सीतादिना फुट्ठस्स रुप्पनं विभूततरं, तस्मा तदेवेत्थ गहितन्ति ञापनत्थम्। इतरथा रुप्पतीति सामञ्ञवचनेनेव सिद्धे सीतादिग्गहणं निरत्थकं सियाति।&lt;br&gt;&#xA;यदि एवं, कथं ब्रह्मलोके रूपसमञ्ञा? न हि तत्थ उपघातको सीतादिफस्सविसेसो लब्भतीति? सच्चं, तत्थापि तंसभावानतिवत्तनतो। अरुप्पनस्सापि हि रुप्पनसभावानतिवत्तनतो रूपसमञ्ञा होति। यथा अदुद्धम्पि खीरं तंसभावानतिवत्तनतो ‘‘दुद्ध’’न्ति वुच्चतीति। अथ वा किञ्चापि तत्थ उपघातको सीतादिफस्सविसेसो नत्थि, अनुग्गाहको पन अत्थि। तथा हि ब्रह्मानं उतुजरूपं अत्थि, तस्मा अत्थेव तत्थ रुप्पनन्ति न कोचि तत्थ रूपसमञ्ञाय विबन्धोति।&lt;br&gt;&#xA;रूपयतीति वाति सयं विज्जमानमेव अत्तनो सन्तानं विकारमापादयतीति अत्थो। इति पुरिमविग्गहेन विकारुप्पत्ति ‘‘रुप्पन’’न्ति दीपितम्। इमिना पन विरोधिपच्चयसन्निपाते विज्जमानस्सेव यो अत्तनो सन्ताने विसदिसुप्पत्तिहेतुभावो, तं रुप्पनन्ति दीपितं होति। इमस्मिं पक्खे अरूपस्स रूपसमञ्ञापसङ्गो एव नत्थि। निरुद्धमेव हि तं अनन्तरादिपच्चयेहि अरूपं उप्पादेति, न विज्जमानन्ति। घट्टने विकारापत्तियं रूप-सद्दस्स रुळ्ही, तस्मा अरूपधम्मानं घट्टनाभावतो न तेसु रूपसमञ्ञाति केचि। पटिघातो रुप्पनन्ति अपरे, तेसं मतेन किञ्चापि सप्पटिघरूपानमेव रूपसमञ्ञापसङ्गो, अथ खो अवयववोहारेन समुदायोपि वोहरीयतीति सब्बमेव रूपं रूपसमञ्ञं लभति। केचि पनेत्थ ‘‘रूपयतीति वण्णायतनवसेन वुत्त’’न्ति वदन्ति। तञ्हि वण्णविकारं आपज्जमानं रूपयति, हदयङ्गतभावं पकासेतीति। तयिदं उपरि वण्णायतननिद्देसे विसुंयेव वुच्चतीति न तस्स इध संवण्णने पयोजनं अत्थि। सुरूपोति द्वत्तिंसमहापुरिसलक्खणअसीतिअनुब्यञ्जनब्यामप्पभाकेतुमालादीहि अलङ्कतत्ता सोभनरूपकायो, सभावत्थो वा रूप-सद्दो ‘‘यं लोके पियरूपं सातरूप’’न्तिआदीसु (पटि॰ म॰ १.११४) विय, तस्मा सुरूपोति सोभनसभावो, तेन दसबलचतुवेसारज्जादिअसाधारणगुणविसेससमायोगदीपनतो सत्थु धम्मकायसम्पत्तियापि सोभनता दस्सिता होति।&lt;br&gt;&#xA;६२४. भूतोपादायभेदतोति एत्थ तदधीनवुत्तिताय भवति एत्थ उपादारूपन्ति भूतम्। अथ वा महाभूतायेव इध पुरिमपदलोपवसेन भूत-सद्देन वुत्ता। तेनाह ‘‘चतुब्बिधा महाभूता’’ति। भूतानि उपादियतेव, न पन सयं तेहि अञ्ञेहि वा उपादियतीति उपादायम्। एवञ्च कत्वा चतुन्नं महाभूतानं अञ्ञमञ्ञं निस्साय पवत्तमानानम्पि उपादायरूपतापसङ्गो नत्थि। न हि ते केवलं अञ्ञमञ्ञं उपादियन्तेव, अथ खो सयं उपादायरूपेहि उपादियन्ति, तस्मा उपादाय-सद्दग्गहणसामत्थियतो न महाभूतानं उपादायरूपतापसङ्गोति। अथ वा ‘‘चतुन्नं महाभूतानं उपादायरूप’’न्ति (ध॰ स॰ ५८४) वचनतो चतुमहाभूतसन्निस्सितताव उपादायरूपलक्खणं, न भूतत्तयादिसन्निस्सिततापीति न तेसं उपादायरूपताति। भूतञ्च उपादायञ्च भूतोपादायं, तेसं वसेन भेदतोति भूतोपादायभेदतो। भूतसद्दस्स उभयलिङ्गत्ता आह ‘‘महाभूता’’ति। उपादाति उपादायरूपानि ‘‘पटिसङ्खा योनिसो’’तिआदीसु विय एत्थ य-कारलोपो दट्ठब्बो।&lt;br&gt;&#xA;६२५. कतमे पन चत्तारो महाभूता, कथञ्च ते महाभूतसञ्ञिता, कानि च उपादायरूपानि, कथञ्च तानि ‘‘उपादायरूपानी’’ति वुच्चन्तीति इदं चोदनं हदये कत्वा कमेन सोधेन्तो आह ‘‘पथवीधातू’’तिआदि। चत्तारोमेति चत्तारो इमे। महा च सो भूतो चाति महाभूतो, तेन महाभूतेन सदेवके लोके महन्तभावेन पातुभूतेन सम्मासम्बुद्धेनाति अत्थो। अथ वा –&lt;br&gt;&#xA;‘‘कालो घसति भूतानि,&lt;br&gt;&#xA;सब्बानेव सहत्तना।&lt;br&gt;&#xA;यो च कालघसो भूतो,&lt;br&gt;&#xA;स भूतपचनिं पची’’ति॥ (जा॰ १.२.१९०) –&lt;br&gt;&#xA;आदीसु विय भूत-सद्दस्स सत्तेसु, खीणासवेसु च पवत्तनतो महाभूतेनाति महता सत्तेन, महाखीणासवेनाति वा अत्थो। खीणासवोपि हि परिक्खीणपटिसन्धिकत्ता भूतोयेव न भवति, न च भविस्सतीति भूतोति वुच्चति।&lt;br&gt;&#xA;६२६. महन्ता पातुभूताति उपादिन्नकसन्तानेपि अनुपादिन्नकसन्तानेपि ससम्भारधातुवसेन महन्ता हुत्वा भूता जाता निब्बत्ताति अत्थो। तेसं अनुपादिन्नकसन्ताने –&lt;br&gt;&#xA;‘‘दुवे सतसहस्सानि, चत्तारि नहुतानि च।&lt;br&gt;&#xA;एत्तकं बहलत्तेन, सङ्खातायं वसुन्धरा’’ति॥ (ध॰ स॰ अट्ठ॰ ५८४) –&lt;br&gt;&#xA;आदिना नयेन महन्तपातुभूतता वुत्ता। उपादिन्नकसन्तानेपि अनेकयोजनसतिकमच्छकच्छपतिगावुतप्पमाणदेवदानवादिसरीरवसेन दट्ठब्बा। वुत्तम्पि हेतं ‘‘सन्ति, भिक्खवे, महासमुद्दे योजनसतिकापि अत्तभावा’’तिआदि (अ॰ नि॰ ८.२०; चूळव॰ ३८५; उदा॰ ४५)।&lt;br&gt;&#xA;महाभूतसमाति अनेकब्भुतविसेसदस्सनेन, अनेकभूतदस्सनेन च महन्ता भूता, महन्तानि अब्भुतानि वा एतेसूति महाभूता, मायाकारा, यक्खादयो वा जातिवसेनेव महन्ता भूताति महाभूता, तेहि एते समाति महाभूतसमा। एते हि यथा मायाकारा अमणिं एव उदकं मणिं कत्वा दस्सेन्ति, असुवण्णंयेव लेड्डुआदिकं सुवण्णं कत्वा दस्सेन्ति, यथा च सयं नेव यक्खा न पक्खिनो समाना यक्खादिभावम्पि दस्सेन्ति, एवमेवं सयं अनीलानेव हुत्वा नीलं उपादायरूपं दस्सेन्ति, सयं अपीतायेव…पे॰… सयं अनोदातायेव हुत्वा ओदातं उपादायरूपं दस्सेन्तीति मायाकारमहाभूतसामञ्ञतो महाभूता।&lt;br&gt;&#xA;यथा च यक्खा महाभूता यं गण्हन्ति, नेवस्स अन्तोसरीरे ठानं उपलब्भति, न सरीरतो बहि, न च तस्स अङ्गमङ्गं निस्साय न तिट्ठन्ति। यदि हि सरीरस्स अन्तो ठिता, सकलसरीरे ब्यापनं न सिया। अथ बहि ठिता, यक्खग्गहितकेन कतकुसलाकुसलं यक्खस्स न सिया। यदि चस्स अङ्गमङ्गं निस्साय न ठिता, यक्खग्गहितके पहटे यक्खस्स दुक्खवेदनुप्पत्ति न सिया, न च सरीरे राजिउट्ठानं भवेय्य। यस्मा पनेतं सब्बं अत्थि, तस्मा ते अनिद्दिसितब्बट्ठाना, एवमेतेपि न अञ्ञमञ्ञस्स अन्तो न बहि ठिता उपलब्भन्ति, न च अञ्ञमञ्ञं निस्साय न तिट्ठन्ति। यदि हि ते अञ्ञमञ्ञस्स अन्तो ठिता, न सकसककिच्चकरा सियुं अञ्ञमञ्ञं अनुपवेसनतो। अथ अञ्ञमञ्ञतो बहि ठिता, विनिब्भुत्ता सियुं, तथा च सति अविनिब्भुत्तवादो परिहायेय्य, तस्मा अनिद्दिसितब्बट्ठानाति। यक्खमहाभूतसमानताय महाभूतसमा। अनिद्दिसितब्बट्ठानापि चेते पतिट्ठानादिना यथासककिच्चविसेसेन सेसानं तिण्णं उपकारका होन्ता सहजातादिना पच्चयेन पच्चयो हुत्वा अञ्ञमञ्ञं निस्सायेव तिट्ठन्ति।&lt;br&gt;&#xA;वञ्चकत्ता अभूतेनाति यक्खिनीआदयो विय अभूतेन अतच्छेन मनापवण्णसण्ठानादिना सत्तानं वञ्चकत्ता महन्तानि अभूतानि एतेसूति महाभूताति सम्मता । यथा हि यक्खिनीआदयो मनापेहि काळसामादिवण्णेहि, पुथुलपीवरकिसादिसण्ठानेहि, हत्थभमुआदिविक्खेपेहि च अत्तनो भयानकभावं पटिच्छादेत्वा सत्ते वञ्चेन्ति, अत्तनो वसं नेन्ति, एवमेतेपि इत्थिपुरिसादीसु मनापेन छविवण्णेन, मनापेन अङ्गपच्चङ्गसण्ठानेन, मनापेन च हत्थपादअङ्गुलिभमुकविक्खेपेन अत्तनो कक्खळत्तादिसरीरलक्खणं पटिच्छादेत्वा बालजनं वञ्चेन्ति, अत्तनो सभावं दट्ठुं न देन्ता तं अत्तनो वसं नेन्ति।&lt;br&gt;&#xA;६२७-३०. चक्खुसोतन्तिआदीसु रूपमेव रूपता। हदयञ्च तं वत्थु च मनोधातुमनोविञ्ञाणधातूनन्ति हदयवत्थु, हदयस्स वा विञ्ञाणस्स वत्थूति हदयवत्थु, पुरिमपदलोपेन पन ‘‘वत्थु’’न्ति वुत्तम्। कबळीकारो आहारोयेव आहारता। किञ्चापि धम्मसङ्गणियं रूपनिद्देसे कबळीकारो आहारो ओसाने उद्दिट्ठो, इध पन निप्फन्नरूपानं एकट्ठाने दस्सनत्थं हदयवत्थुअनन्तरं उद्दिट्ठोति। लहुता आदि यासं मुदुताकम्मञ्ञतानन्ति लहुतादयो, तासं तयं लहुतादित्तयं, तत्थ लहुभावो लहुता, तथा मुदुतापि। कम्मनि साधु कम्मञ्ञं, तस्स भावो कम्मञ्ञता। लहुतादीनं सयं अनिप्फन्नत्ता निप्फन्नरूपविकारभावं दस्सेतुं ‘‘रूपस्सा’’ति विसेसनं कतम्। चतुवीसतीति गणनपरिच्छेदो, बलवरूपादीनं निसेधनत्थो। तत्थ यं वत्तब्बं, तं परतो आवि भविस्सति । निस्सायाति निस्साय एव, न पन निस्सयवसेनपि। चतूहि उपादानेहि निमुत्तताय निक्खन्तं उपादानतो मानसं एतस्साति निरुपादानमानसो।&lt;br&gt;&#xA;६३१-२. पत्थटत्ताति पुथुत्ता, तेन पुथुभावतो पुथवी, पुथवी एव पथवीति निरुत्तिनयेन सद्दसिद्धि दीपिता होति। अयं पन सम्भारपथविया वसेन युज्जति। सा हि पुथुभूता पत्थटाति। लक्खणपथविया वसेन पन पथनट्ठेन पथवी, सहजरूपानं पतिट्ठाभावेन पक्खायति उपट्ठातीति अत्थो। पुरिमोपि वा अत्थो लक्खणपथविया वसेन लब्भति। वायनतोति समुदीरणतो, देसन्तरुप्पत्तिहेतुभावेन भूतसङ्घाटस्स पापनतोति अत्थो। तेजेति परिपाचेति, निसेति वा, तिक्खभावेन सेसभूतत्तयं उस्मापेतीति अत्थो। गाथाबन्धवसेन चेत्थ इति-सद्दलोपतो ‘‘तेजेति’’च्चेव वुत्तम्। एवं ‘‘आपेती’’ति एत्थापि। तस्मा तेजेतीति तेजो, आपेतीति आपोति वुत्तं होति। आपेति पालनाति अनुपालेतब्बरूपपरियोसानं आपेति पत्थरति। तथा हेतं ‘‘आबन्धनकिच्च’’न्ति वुच्चति। आपीयतीति आपो। सोसीयति पिवीयतीति अत्थोति केचि। अयं पनत्थो ससम्भारापे युज्जतीति वदन्ति, लक्खणापेपि युज्जतेव। सोपि हि फरुसपाचनविसोसनाकारेन सेसभूतत्तयेन पीयमानो विय पवत्ततीति। आपायतीति वा आपो, ब्रूहेति वड्ढेतीति अत्थो। तथा हेस परिब्रूहनरसो। तेसन्ति यथावुत्तानं भूतोपादायभेदानं रूपानम्। वक्खामीति कथेस्सामि। किं कारणाति आह ‘‘लक्खणादीसू’’तिआदि। हि-सद्दो हेतुअत्थो। यस्मा लक्खणादीसु ञातेसु धम्मा आवि भविस्सन्ति, तस्मा तेसं परतो आविभावहेतूति अत्थो।&lt;br&gt;&#xA;६३३-४. कानि पन तानि लक्खणरसपच्चुपट्ठानपदट्ठानानि नाम, येसु ञातेसु धम्मा आवि भविस्सन्तीति इमं चोदनं सोधेतुं लक्खणरसपच्चुपट्ठानपदट्ठानानि सरूपतो कथेन्तो आह ‘‘सामञ्ञं वा’’तिआदि। सामञ्ञं साधारणो अनिच्चादिको। सभावो कक्खळादिफुसनादिको असाधारणभावो। किच्चन्ति सन्धारणादिकिच्चम्। सम्पत्तीति सम्पन्नभावो। ‘‘सुरसो गन्धब्बो’’तिआदीसु हि गन्धब्बसम्पत्तिया रस-सद्देन वुच्चमानत्ता सम्पत्ति रसोति। फलन्ति सहजातनानक्खणिकवसेन ठितं फलम्। उपट्ठाननयोति गहेतब्बभावेन ञाणस्स उपट्ठानाकारो। आसन्नकारणन्ति पधानकारणम्।&lt;br&gt;&#xA;लक्खीयति एतेनाति लक्खणं, कक्खळत्तं लक्खणमेतिस्साति कक्खळत्तलक्खणा। ननु च कक्खळत्तमेव पथवीधातूति? सच्चमेतम्। तथा हि विञ्ञाताविञ्ञातसद्दत्थतावसेन असम्भिन्नेपि धम्मे कप्पनासिद्धेन भेदेन एवं निद्देसो कतो। एवञ्हि अत्थविसेसावबोधो होतीति। अथ वा लक्खीयतीति लक्खणं, कक्खळा हुत्वा लक्खियमाना धातु कक्खळत्तलक्खणाति एवमेत्थ अत्थो दट्ठब्बो। सेसासुपि एसेव नयो। पतिट्ठानरसाति सहजातधम्मानं पतिट्ठानभावकिच्चा। असहजातानम्पि सन्ततिवसेन पतिट्ठानभावो होतेव। ततो एव नेसं सम्पटिच्छनाकारेन ञाणस्स पच्चुपट्ठातीति सम्पटिच्छनपच्चुपट्ठाना। इमिना किच्चवसेनेवेत्थ ‘‘पच्चुपट्ठान’’न्ति दस्सेति। पदट्ठानं पनेत्थ चतुन्नम्पि एकतो कत्वा वक्खति।&lt;br&gt;&#xA;पग्घरणलक्खणाति द्रवताभावतो विस्सन्दनलक्खणा। ब्रूहनरसाति सहजातधम्मानं मिलातभावूपगमनं अदत्वा वड्ढनकिच्चा। तथा हि सा तेसं पीणितभावं दस्सेतीति वुच्चति। सङ्गहपच्चुपट्ठानाति बाहिरकउदकं विय नहानियचुण्णस्स सहजातधम्मानं विप्पकिरितुं अदत्वा सम्पिण्डनवसेन सङ्गण्हनपच्चुपट्ठाना। परिपाचनरसाति परिणतभावकरणरसा। मद्दवानुप्पदानपच्चुपट्ठानाति बाहिरग्गि विय जतुलोहादीनं सहजातधम्मानं मुदुभावानुप्पदानपच्चुपट्ठाना। वित्थम्भनलक्खणाति पूरणलक्खणा। समुदीरणरसाति कम्पनरसा। अभिनीहारो भूतत्तयस्स देसन्तरुप्पत्तिहेतुभावो, नीहरणं वा बीजतो अङ्कुरादिकस्स विय। एकेका…पे॰… तब्बाति पथवीधातु आपादिभूतत्तयपदट्ठाना, आपोधातु पथवीतेजादिभूतत्तयपदट्ठानाति एवं एकेका धातु अवसिट्ठभूतत्तयपदट्ठाना।&lt;br&gt;&#xA;आरोहपरिणाहवसेन हि मज्झिमे इमस्मिं सरीरे परिग्गय्हमाना परमाणुभेदसञ्चुण्णा सुखुमरजभूता पथवीधातु दोणमत्ता सिया। सा च ततो उपड्ढप्पमाणाय आपोधातुया यथा न विकिरति, एवं आबन्धनवसेन सङ्गहिता। यथा पन पग्घरणसभावाय आपोधातुया वसेन किलिन्नभावं पिच्छलभावं नापज्जति, एवं तेजोधातुया अनुपालिता। यथा पन तस्सा वसेन न विकिरीयति, एवं वायोधातुया वित्थम्भिता सङ्घातभावं पापिता। एवं सुखुमरजभूतापि आबन्धनपरिपाचनसमुदीरणकिच्चाहि आपोतेजोवायोधातूहि लद्धपच्चया सिनेहेन तेमिता, तेजसा परिपक्का, वायुना वित्थम्भिता पिट्ठचुण्णानि विय न इतो चितो च विकिरीयति विद्धंसीयति, अविकिरियमाना अविद्धंसियमाना नानप्पकारकं इत्थिपुरिसलिङ्गादिभावविभागं उपगच्छति, अणुथूलदीघरस्सथिरकथिनादिभावञ्च पकासेति।&lt;br&gt;&#xA;यूसगता आबन्धनाकारभूता पनेत्थ आपोधातु पथवीपतिट्ठिता तेजानुपालिता वायोवित्थम्भिता न गळति , न पग्घरति, न परिस्सवति। एवं तीहि धातूहि अनुपालिता अपग्घरमाना अपरिस्सवमाना पिण्डितभावं दस्सेति। एसा हि अनुब्रूहनरसा।&lt;br&gt;&#xA;असितपीतादिपरिपाचिता चेत्थ उसुमाकारभूता उण्हत्तलक्खणा तेजोधातु पथवीपतिट्ठिता आपोसङ्गहिता वायोवित्थम्भिता इमं कायं परिपाचेति, वण्णसम्पत्तिञ्चस्स आवहति। सा हि यथानुभुत्तस्स आहारस्स सम्मा परिणामनेन रसादिसम्पत्तिया हेतुभावं गच्छन्ती इमं कायं परिपाचेति, वण्णसम्पत्तिञ्च आवहति। कम्मूपनिस्सयाय हि चित्तपसादहेतुकाय च सरीरे वण्णसम्पदाय तेजोधातु विसेसपच्चयो, पगेव उतुआहारसमुट्ठानाय रूपसम्पत्तियाति। ताय च पन परिपाचितो अयं कायो न पूतिभावं गच्छति।&lt;br&gt;&#xA;अङ्गमङ्गानुसटा चेत्थ समुदीरणवित्थम्भनलक्खणा वायोधातु पथवीधातुया अत्तनि पतिट्ठापीयति। यथा सहजातधम्मेहि विसुं न होति, एवं आपोधातुया सङ्गय्हति। यथा सहजातधम्मा न परिस्सवन्ति, एवं तेजोधातुया अनुपालीयति। सा एवं तीहि धातूहि यथारहं अनुपालियमाना इमं कायं वित्थम्भेति। ताय पन वित्थम्भितो अयं कायो न परिपतति, उजुकं तिट्ठति, इच्चेवं एकेकाय धातुया तिस्सन्नं धातूनं वसेनेव पवत्तनतो वुत्तं ‘‘एकेका चेत्थ सेसभूतत्तयपदट्ठानाति वेदितब्बा’’ति।&lt;br&gt;&#xA;एवं भूतरूपानं सद्धिं वचनत्थेहि लक्खणादयो दस्सेत्वा इदानि उपादायरूपानि दस्सेन्तो आह ‘‘चक्खती’’तिआदि। अनेकत्थत्ता धातूनं चक्खति-सद्दस्स विभावनत्थतापि सम्भवतीति कत्वा वुत्तं ‘‘विभावेतीति अत्थो’’ति। चक्खतीति पन विञ्ञाणाधिट्ठितं समविसमं आचिक्खन्तं विय, अभिब्यत्तं वदन्तं विय होतीति अत्थो। अथ वा चक्खतीति विञ्ञाणाधिट्ठितं रूपं अस्सादेन्तं विय होतीति अत्थो। चक्खतीति हि अयं सद्दो ‘‘मधुं चक्खति, ब्यञ्जनं चक्खती’’तिआदीसु विय अस्सादत्थो। वुत्तञ्हेतं – ‘‘चक्खुं खो, मागण्डिय, रूपारामं रूपरतं रूपसमुदित’’न्ति (म॰ नि॰ २.२०९)। वक्खति च ‘‘रूपेसु आविञ्छनरस’’न्ति। यदि एवं ‘‘सोतं खो, मागण्डिय, सद्दाराम’’न्तिआदिवचनतो (म॰ नि॰ २.२०९) सोतादीनम्पि सद्दादिअस्सादकभावो अत्थीति तेसम्पि चक्खुसद्दाभिधेय्यता आपज्जतीति? नापज्जति निरुळ्हत्ता। निरुळ्हो हि एस चक्खु-सद्दो लोचनेयेव पदुमादीसु पङ्कजादिसद्दा वियाति।&lt;br&gt;&#xA;६३५-६. चक्खुरूपस्स निद्देसप्पकरणेपि चक्खु-सद्दसामञ्ञतो आगतं सब्बम्पि चक्खुं पभेदतो दस्सेतुं ‘‘तत्थ चक्खू’’तिआदि वुत्तम्। तत्थाति तस्मिं चक्खुनिद्देसे। पञ्ञामंसप्पभेदतोति पञ्ञाचक्खु मंसचक्खूति एवं पञ्ञामंसानं वसेन पभेदतो। तत्थाति तस्मिं दुविधे चक्खुम्हि। पञ्ञायेव पञ्ञामयम्। नामतोति नामेहि पञ्चविधन्ति सम्बन्धो। कतमेहि नामेहीति आह ‘‘बुद्धधम्मा’’तिआदि। तत्थ बुद्धधम्मसमन्तेहीति बुद्धचक्खु धम्मचक्खु समन्तचक्खूति इमेहि नामेहि। ञाणदिब्बेहीति ञाणचक्खु दिब्बचक्खूति च नामेहि। यथानुक्कमतोति यथावुत्तअनुक्कमतो। नानत्तन्ति भेदम्। मेति मय्हं सन्तिका, मय्हं वचनतोति वा अत्थो। निबोधथ जानाथ।&lt;br&gt;&#xA;६३७. तत्थ ‘‘अद्दसं खो अहं, भिक्खवे, बुद्धचक्खुना लोकं वोलोकेन्तो सत्ते अप्परजक्खे महारजक्खे तिक्खिन्द्रिये’’तिआदिना (म॰ नि॰ १.२८३) आगतं बुद्धचक्खु नामाति दस्सेन्तो आह ‘‘आसयानुसये’’तिआदि। तत्थ आसयानुसयेति सत्तानं आसये चेव अनुसये च, तस्मिं पवत्तन्ति अत्थो । तत्थ आगन्त्वा सेति चित्तं एत्थाति आसयो। ब्यग्घासयो विय। यथा हि ब्यग्घो गोचरत्थाय पक्कन्तोपि पुन आगन्त्वा वनगहनेयेव सयति, तेनेव च तं तस्स आसयोति वुच्चति, एवं अञ्ञत्थापि पवत्तं चित्तं आगन्त्वा यत्थ सयति, तं तस्स आसयोति वेदितब्बम्। सो पन सस्सतदस्सनादिवसेन चतुब्बिधो होति। वुत्तञ्हेतं –&lt;br&gt;&#xA;‘‘सस्सतुच्छेददिट्ठी च, खन्ति चेवानुलोमिका।&lt;br&gt;&#xA;यथाभूतञ्च यं ञाणं, एतं आसयसञ्ञित’’न्ति॥ (विसुद्धि॰ महा॰ १.१३६; दी॰ नि॰ टी॰ १.पठममहासङ्गीतिकथावण्णना; सारत्थ॰ टी॰ १. पठममहासङ्गीतिवण्णना; वि॰ वि॰ टी॰ १.वेरञ्जकण्डवण्णना)&lt;br&gt;&#xA;अनुसयकथा उपरि आगमिस्सति। इन्द्रियानं परोपरेति सद्धापञ्चमकानं इन्द्रियानं तिक्खमुदुभावे। तिक्खञ्हि इन्द्रियं उक्कट्ठगतत्ता परं, मुदु अपरं अनुक्कट्ठगतत्ता। इदं पन बुद्धचक्खु छसु असाधारणञाणेसु पुरिमद्वयन्ति दट्ठब्बम्।&lt;br&gt;&#xA;६३८. हेट्ठा…पे॰… सञ्ञितन्ति ‘‘तस्मिंयेव आसने विरजं वीतमलं धम्मचक्खुं उदपादी’’ति एवं वुत्तं हेट्ठा तीसु मग्गेसु ञाणं धम्मचक्खुन्ति सञ्ञितम्। ञाणं सब्बञ्ञुता पनाति सब्बञ्ञुभावसङ्खातं ञाणम्। तञ्हि सब्बञ्ञूति अभिधानस्स, बुद्धिया च पवत्तिनिमित्तताय सब्बञ्ञुभावो नाम होति। ञेय्यं समन्तचक्खुन्ति खन्धादिवसेन समन्ततो सब्बसो दस्सनट्ठेन समन्तचक्खुन्ति ञेय्यम्। तेनेवाह –&lt;br&gt;&#xA;‘‘न तस्स अद्दिट्ठमिधत्थि किञ्चि,&lt;br&gt;&#xA;अथो अविञ्ञातमजानितब्बम्।&lt;br&gt;&#xA;सब्बं अभिञ्ञासि यदत्थि ञेय्यं,&lt;br&gt;&#xA;तथागतो तेन समन्तचक्खू’’ति॥ (चूळनि॰ मोघराजमाणवपुच्छानिद्देस ८५)।&lt;br&gt;&#xA;६३९. यं चक्खुं उदपादीति आगतन्ति यं ञाणं ‘‘इदं दुक्खन्ति, भिक्खवे, पुब्बे अननुस्सुतेसु धम्मेसु चक्खुं उदपादि, ञाणं उदपादी’’ति (महाव॰ १५) एवं तत्थ तत्थ सुत्तेसु आगतं, चतूसु सच्चेसु तेपरिवट्टवसेन ‘‘दुक्खं परिञ्ञेय्यं परिञ्ञात’’न्ति एवमादिना द्वादसविधेन आकारेन पवत्तं, इदं ञाणचक्खु। या पन ‘‘अद्दसं खो अहं, भिक्खवे, दिब्बेन चक्खुना विसुद्धेना’’तिआदिना (म॰ नि॰ १.२८४) आगता पञ्चमज्झानसङ्खातअभिञ्ञाचित्तसम्पयुत्ता पञ्ञा, अयं दिब्बचक्खूति दस्सेतुं ‘‘अभिञ्ञाचित्तजा’’तिआदि वुत्तम्। एत्थ च पठमततियञाणानि कामावचरानियेव। चतुत्थम्पि पन पुरिमद्वयमिव कामावचरन्ति आनन्दाचरियेन वुत्तम्। ञाणचक्खुं सहअरियमग्गविपस्सनाञाणन्तिपि युज्जतीति अपरे। अग्गमग्गेन सह विपस्सनापच्चवेक्खणञाणन्ति पन युत्तं विय दिस्सति।&lt;br&gt;&#xA;६४०-४. एवं पञ्ञाचक्खुस्स पभेदं दस्सेत्वा पुन मंसचक्खुस्सापि पभेदं दस्सेतुं ‘‘मंसचक्खुपी’’तिआदि वुत्तम्। ससम्भारपसादतोति ससम्भारचक्खु पसादचक्खूति इमेसं द्विन्नं वसेन सम्भरीयति एतेहीति सम्भारा, अवयवा। ते पन उपत्थम्भकभूता चतुसमुट्ठानिकरूपसन्ततियो दट्ठब्बा। सह सम्भारेहीति ससम्भारम्। ससम्भारञ्च नाम मंसपिण्डो पवुच्चतीति सम्बन्धो। अक्खिकूपट्ठिना हेट्ठाति हेट्ठागतअक्खिकूपस्स अट्ठिना परिच्छिन्नोति सम्बन्धो। उद्धन्ति अक्खिकूपतो उद्धम्। उभतो अक्खिकोटीहीति अक्खिकूपस्स उभयभागे अक्खिकोटीहि। मत्थलुङ्गेन अन्ततोति अक्खिकूपस्स अब्भन्तरे ठितेन मत्थलुङ्गेन। न्हारुसुत्तेन आबन्धोति नहारुरज्जूहि अन्तो मत्थलुङ्गेन सह आबन्धो। सकलोपि च लोकोति सकलोपि बालपुथुज्जनलोको। यन्ति यं मंसपिण्डम्। कमलस्स दलं वियाति पुथुलविपुलनीलताय नीलुप्पलदलं विय। जानातीति गण्हाति। चक्खु नाम न तं होतीति तथा गय्हमानं तं चक्खु नाम न होति। किञ्चरहि तन्ति आह ‘‘वत्थु तस्साति वुच्चती’’ति। तस्साति तस्स यथाधिप्पेतस्स परमत्थचक्खुनो। इदं पनाति निगमनम्।&lt;br&gt;&#xA;६४५-७. तं पन ससम्भारचक्खु येहि सम्भारेहि सम्भरीयति, ते सरूपतो, गणनतो च दस्सेतुं ‘‘वण्णो गन्धो’’तिआदि वुत्तम्। भावोति इत्थिया इत्थिभावो, पुरिसस्स पुम्भावोति लब्भमानकभावो। सम्भवोति आपोधातुमेव सम्भवभूतमाह। सण्ठानन्ति च तेन तेनाकारेन सन्निविट्ठेसु महाभूतेसु तंतंसण्ठानवसेन विञ्ञायमानं वण्णायतनमाह। आपोधातुवण्णायतनेहि च अनत्थन्तरभूतानम्पि सम्भवसण्ठानानं विसुं वचनं तथाभूतानं, अतथाभूतानञ्च आपादीनं यथावुत्तमंसपिण्डे विज्जमानत्ता। आपोधातुवण्णायतनानञ्हि सन्तानवसेन पवत्तमानानं अवत्थाविसेसो सम्भवो सण्ठानञ्चाति। दसेतेति चतस्सो धातुयो, तन्निस्सिता वण्णादयो चाति इमे दस। चतुसमुट्ठानाति अन्तोगतहेत्वत्थमिदं विसेसनं, चतुसमुट्ठानिकत्ताति वुत्तं होति।&lt;br&gt;&#xA;६४८. चक्खु…पे॰… जीवितमेव चाति इमानि एकन्तकम्मसमुट्ठानानि, पुरिमानि च चतुसमुट्ठानानीति चत्तालीसञ्च चत्तारि च रूपानि भवन्ति, चतुचत्तालीस रूपानि होन्तीति अत्थो।&lt;br&gt;&#xA;६४९-५२. इमेसं पन रूपानं वसेनाति यथावुत्तानं सङ्खेपतो चुद्दसन्नं, वित्थारतो चतुचत्तालीसानञ्च रूपानं वसेन। परिपिण्डितन्ति समन्ततो पिण्डितम्। यत्थ सेतम्पि अत्थि, कण्हम्पि लोहितम्पि पथवीपि आपोपि तेजोपि वायोपि, इदं पन सेम्हुस्सदत्ता सेतं होति, पित्तुस्सदत्ता कण्हं, रुहिरुस्सदत्ता लोहितकं, पथवुस्सदत्ता पत्थिनं होति, आपुस्सदत्ता पग्घरति, तेजुस्सदत्ता परिडय्हति, वायुस्सदत्ता सम्भमति। इदं सम्भारवन्तताय सम्भारचक्खूति पण्डितेहि बुद्धादीहि पकासितं परिदीपितम्। एत्थ सितोति एतं ससम्भारचक्खुं निस्सितो तदायत्तभूतो। तेनाह ‘‘एत्थ पटिबद्धो’’ति। चतुन्नं पन भूतानं पसादोति चतुन्नं भूतानं पसन्नतासभावो पसादो, ‘‘सेतेन मण्डलेनस्सा’’ति पाठो युज्जति। पोत्थकेसु पन ‘‘सेते तु मण्डले तस्सा’’ति लिखन्ति। कण्हमण्डलमज्झेति इधापि ‘‘कण्हमण्डलस्स मज्झे’’ति वत्तब्बे ‘‘चतुत्थदू’’तिआदीसु विय छन्दानुरक्खणत्थं विभत्तिलोपं कत्वा ‘‘कण्हमण्डलमज्झे’’ति वुत्तम्। एवञ्हि अत्थो च योजना च सुट्ठु उपपन्ना होन्ति। अट्ठकथायम्पि हि ‘‘सेतमण्डलपरिक्खित्तस्स कण्हमण्डलस्स मज्झे’’ति (ध॰ स॰ अट्ठ॰ ५९६) वुत्तम्। अपरे पन यथाठितवसेनेव पाठं गहेत्वा ‘‘सब्बसो परिक्खित्तस्स तस्स ससम्भारस्स चक्खुनो मज्झे सेतमण्डले कण्हमण्डले मज्झे’’ति योजेन्ति। दिट्ठमण्डलेति अभिमुखे ठितानं सरीरसण्ठानुप्पत्तिदेसभूते दिट्ठमण्डले।&lt;br&gt;&#xA;६५३-५. सन्धारणा…पे॰… हुत्वानाति सन्धारणनहापनमण्डनबीजनकिच्चाहि चतूहि धातीहि खत्तियकुमारो विय सन्धारणाबन्धनपरिपाचनसमुदीरणकिच्चाहि अत्तनिस्सयभूताहि चतूहि धातूहि कतूपकारं हुत्वा। उतुचित्तादिनाति तीहि सन्ततिसमुट्ठापकेहि उतुचित्ताहारेहि। एत्थ च कलापन्तरगता उतुआहारा अधिप्पेताति वदन्ति। आयुना कतपालनन्ति चतुधातुनिस्सितेनेव जीवितिन्द्रियेन रक्खियमानम्। तथा हेतं कम्मजरूपपरिपालनलक्खणम्। वण्णगन्धरसादीहीति आदि-ग्गहणेन ओजं सङ्गण्हाति, ‘‘वण्णगन्धरसोजाही’’ति वा पाठो। वत्थुद्वारञ्च साधयन्ति यथायोगं वत्थुद्वारभावं साधयमानम्। चक्खुविञ्ञाणस्स हि निस्सयभावतो वत्थुभावं, पवत्तिमुखभावतो द्वारभावञ्च साधेति। सम्पटिच्छनादीनं पन तदारम्मणावसानानं अञ्ञनिस्सितत्ता द्वारभावमेव साधेति, न वत्थुभावम्। ऊकासिरसमानेन पमाणेनाति ऊकासिरसमानेन पदेसप्पमाणेन लक्खितं हुत्वा ऊकासिरसमानप्पमाणे ठानेति वा अत्थो। तिट्ठतीति सत्त अक्खिपटलानि ब्यापेत्वा सत्तसु पिचुपटलेसु आसित्ततेलं विय तिट्ठति। एवञ्च कत्वा चक्खुस्स अनेककलापगतता सिद्धा होति। उपद्दवानं पटलनिराकरणेपि हि चक्खु विज्जतेवाति। यथा च चक्खु, एवमिमस्स निस्सयभूता चतस्सो धातुयो, आयुवण्णादीनि च सत्त अक्खिपटलानि ब्यापेत्वा ठितानेव अविनिब्भोगवुत्तित्ताति गहेतब्बम्।&lt;br&gt;&#xA;६५६. वुत्तन्ति धम्मसेनापतिना वुत्तम्। रूपानि मनुपस्सतीति म-कारो पदसन्धिकरो ‘‘अञ्ञमञ्ञं समणमचलो’’तिआदीसु विय। अथ वा मनूति मच्चोति अत्थो। किञ्चापि चक्खु रूपं न पस्सति, किञ्चरहि तन्निस्सितं विञ्ञाणमेव। तथा हि ‘‘मञ्चा उक्कुट्ठिं करोन्ती’’तिआदीसु विय निस्सितकिरियं निस्सये विय कत्वा वोहारसम्भवतो ‘‘चक्खुपसादेन पस्सती’’ति वुत्तम्। आचरियजोतिपालत्थेरेनापि हि इमिनाव अधिप्पायेन इदं वुत्तम्। इदमेत्थ सन्निट्ठानं, किं चक्खु रूपं पस्सति, उदाहु विञ्ञाणन्ति, किञ्चेत्थ – यदि चक्खु पस्सेय्य, अञ्ञविञ्ञाणसमङ्गिनोपि चक्खु पस्सेय्य। अथ विञ्ञाणं, कुट्टादिअन्तरितम्पि पस्सेय्य तस्स अप्पटिघातत्ता? नायं दोसो। यस्स ‘‘चक्खु पस्सती’’ति मतं, तस्सापि न सब्बं चक्खु पस्सति, अथ खो विञ्ञाणाधिट्ठितमेव। यस्स पन विञ्ञाणं पस्सतीति मतं, तस्सापि न सब्बं विञ्ञाणं पस्सति, अथ खो चक्खुनिस्सितमेव, तञ्च अन्तरिते नुप्पज्जति। यत्थ आलोकस्स कुट्टादीहि विनिबन्धो, यत्थ पन सो नत्थि फलिकअब्भपटलादिम्हि, तत्थ अन्तरितेपि उप्पज्जति एव, तस्मा तं अनुप्पन्नत्ता अन्तरितं न पस्सति। इदमेव च सन्निट्ठानं, यं खो चक्खुविञ्ञाणं पस्सतीति। तञ्हि दस्सनकिच्चम्। यदि एवं कथं चक्खुना रूपं दिस्वाति। तेन द्वारेन करणभूतेनाति अयमेत्थ अभिसन्धि। अथ वा निस्सितकिरिया निस्सयस्स पवुच्चति यथा ‘‘मञ्चा उक्कुट्ठिं करोन्ती’’ति। ऊकासिरसमूपमन्ति ऊकासिरसमानूपमं, ऊकासिरप्पमाणन्ति वुत्तं होति। इदञ्चस्स पतिट्ठानोकासवसेन वुत्तं, न पन अत्तनो पमाणवसेन। तञ्हि परमाणुपरियन्तेन पमाणेन अतिसुखुममेवाति। ऊकासिरप्पमाणे पन पदेसे इदं पवत्तति। न केवलञ्च इदमेव, सब्बानिपि सब्बट्ठानिकरूपानि तत्थ पवत्तन्तेव। इदञ्च तत्थ निब्बत्तन्तं तं पदेसं पूरेत्वा एव निब्बत्तति। एकूनपण्णासकलापवसेन च सहेव पवत्तति, सत्तरसचित्तक्खणायुकत्ता रूपानं, एकेकस्स च चित्तस्स तीसु तीसु खणेसु कम्मजरूपानं उप्पज्जमानत्ता।&lt;br&gt;&#xA;६५७. सुणातीति सोतन्ति एत्थ किं सोतं सुणाति, उदाहु विञ्ञाणन्तिआदिना हेट्ठा वुत्तनयेन यथासम्भवं योजेतब्बम्। तनुतम्बलोमाचितेति ससम्भारसोतबिलस्स अन्तो सुखुमेहि तम्बवण्णलोमेहि सञ्चिते। अङ्गुलिवेधकसण्ठाने पदेसेति अङ्गुलिमुद्दिकासण्ठानमंसयुत्ते पदेसे। वुत्तप्पकाराहीति सन्धारणादिकिच्चाहि। आयुना परिपालियमानन्ति एत्थ वण्णादीहि परिवारितन्ति सम्बन्धितब्बम्। तिट्ठतीति पुब्बे वुत्तनयेन तं पदेसं पूरेत्वा तिट्ठति। सेसं वुत्तनयेन वेदितब्बम्। घायतीति गन्धोपादानं करोति। सायतीति रसं विन्दति। जीवितमव्हायतीति एत्थ रसग्गहणमूलकत्ता अज्झोहरणस्स जीवितनिमित्तं अज्झोहरणरसो जीवितं, तं अव्हायति तस्मिं निन्नताय अव्हायन्तमिव होति। उप्पलदलग्गसण्ठाने पदेसेति मज्झे छिन्नस्स उप्पलदलस्स अग्गभागसण्ठाने पदेसे। मलानन्ति किलेसादिमलानञ्चेव मलविसयानञ्च सासवधम्मानं अनुत्तरियभावं गच्छन्तेसु कामरागनिदानकम्मजनितेसु कामरागस्स च विसेसपच्चयेसु घानजिव्हाकायेसु कायस्स विसेसतो सासवपच्चयत्ता सोयेव तेसं आयोति वुच्चति। तेन हि फोट्ठब्बसुखं अस्सादेन्ता सत्ता मेथुनम्पि सेवन्ति। अथ वा कायिन्द्रियवत्थुका चत्तारो खन्धा बलवकामरागादिहेतुभावतो विसेसतो मला, तेसमयं आयो हेतूति कायोति वुत्तो। इमस्मिं कायेति इमस्मिं ससम्भारकाये। सोपि हि कुच्छितानं केसादिमलानं आयभावतो कायोति वुच्चति। यावता उपादिन्नकं अत्थीति इमिना केसग्गनखग्गादीसु कायपसादस्स अभावमाह। कप्पासपटले स्नेहो वियाति इमिनास्स निरन्तरभावम्। इमे च पन चक्खादयो रूपादिगोचरनिन्नताय वम्मिकउदकआकासगामसिवथिकासङ्खातगोचरनिन्नताय अहिसुंसुमारपक्खिकुक्कुरसिगाला विय दट्ठब्बा। विसमज्झासयताय हि चक्खु वम्मिकच्छिद्दाभिरतसप्पो विय, बिलज्झासयताय सोतं उदकबिलाभिरतसुंसुमारो विय, आकासज्झासयताय घानं अजटाकासाभिरतपक्खि विय, गामज्झासयताय जिव्हा गामाभिरतकुक्कुरो विय, उपादिन्नकज्झासयताय कायो आमकसुसानाभिरतसिगालो वियाति। विसमज्झासयतायाति चक्खुस्स विसमज्झासयं विय होतीति कत्वा वुत्ता। चक्खुमतो वा पुग्गलस्स अज्झासयवसेन चक्खु विसमज्झासयम्। एस नयो सेसेसुपि।&lt;br&gt;&#xA;दट्ठु…पे॰… लक्खणन्ति एत्थ दट्ठुं कामेतीति दट्ठुकामो तस्स भावो दट्ठुकामता, रूपतण्हायेतं अधिवचनम्। सा पन अनागते चक्खादीसु आदीनवपटिच्छादिकाविज्जामूलपत्थनासभावा पाकटा अपाकटाति दुविधा। तत्थ या अयं ‘‘ईदिसं ईदिसञ्च सुखुमतमविसयग्गहणसमत्थं चक्खु होतू’’ति एवं कम्मायूहनतो पुब्बे, पच्छा वा उप्पन्ना पाकटा। इन्द्रियविसेसं पन अनामसित्वा अविसेसेन परिपुण्णायतनभवसम्पत्तिं पत्थेत्वा, अपत्थेत्वा वा तत्थ अविगततण्हावसेन कम्मं करोन्तस्स अप्पहीनभावेन अनुसयिता अपि कम्मसामत्थियविचित्तहेतुभूता अपाकटा। सा दुविधापि निदानं उपनिस्सयो यस्स तं दट्ठुकामतानिदानं, तदेव कम्मं, तं समुट्ठानमेतेसन्ति दट्ठुकामतानिदानकम्मसमुट्ठानानि, एवंविधानं भूतानं पसादो दट्ठुकामता…पे॰… पसादो, तं लक्खणमस्स, तथा हुत्वा लक्खीयतीति वा दट्ठुकामतानिदानकम्मसमुट्ठानभूतपसादलक्खणम्।&lt;br&gt;&#xA;एत्थ च गब्भसेय्यकानं दिन्नपटिसन्धिकं, अञ्ञं वा कम्मं चक्खादीनि निब्बत्तेति। ओपपातिकानं पन पटिसन्धिक्खणेव परिपुण्णायतनानं निब्बत्तमानानं पटिसन्धिजनकमेव कम्मं परिपुण्णसकलमत्तभावं निब्बत्तेतीति गहेतब्बम्। कथं पन एककम्मुना निब्बत्तमानानं चक्खादीनं विसेसोति? कारणस्स भिन्नत्ता। तंतंभवपत्थनाभूता हि तण्हा तंतंभवपरियापन्नायतनाभिलासताय सयं विचित्तरूपा उपनिस्सयभावेन तंतंभवनिब्बत्तककम्मस्सपि विचित्तभेदतं विदहति। यतो तदाहितविसेसं तथाविधसमत्थतायोगेन अनेकरूपापन्नं विय अनेकविसिट्ठसभावं फलं निब्बत्तेति, न चेत्थ समत्थतासमत्थतासभावतो अञ्ञा वेदितब्बा। कारणविसेसेन आहितविसेसस्स विसिट्ठफलनिप्फादनसमत्थताभावतो एकस्सेव कम्मस्स सोळसादिविपाकनिब्बत्तनहेतुभावेन च अयमत्थो सम्पटिच्छितब्बो। लोकेपि एकस्सेव सालिबीजस्स परिपुण्णापरिपुण्णतण्डुलफलनिब्बत्तिहेतुता दिस्सतेव। किं वा एताय युत्तिचिन्ताय, न चिन्तितब्बमेवेतम्। यतो कम्मफलं चक्खादीनि, कम्मविपाको च सब्बसो बुद्धानंयेव ञाणस्स विसयो, न अञ्ञेसं अतक्कावचरत्ता। तेनेव भगवता ‘‘कम्मविपाको अचिन्तेय्यो, न चिन्तेतब्बो, यो चिन्तेय्य, उम्मादस्स विघातस्स भागी अस्सा’’तिआदीनवं (अ॰ नि॰ ४.७७) दस्सेत्वा पटिक्खित्तम्।&lt;br&gt;&#xA;रूपेसु आविञ्छनरसन्ति आविञ्छनं पुग्गलस्स, आवज्जनादिविञ्ञाणस्स वा तन्निन्नभावप्पत्तिया हेतुभावो। आधारभावपच्चुपट्ठानन्ति निस्सयपच्चयभावतो। आलोकादिसन्निस्सयेन कदाचि उप्पज्जमानानम्पि हि चक्खुविञ्ञाणं उप्पज्जनकाले चक्खुं निस्साय एव उप्पज्जतीति। एत्थाह – चक्खुविञ्ञाणुप्पत्तिसमये सम्भवन्तेसु मन्दामन्दमज्झिमायुकेसु एकूनपण्णासचक्खूसु कतमं चक्खुविञ्ञाणस्स आधारभावं पच्चनुभोतीति? वुच्चते –&lt;br&gt;&#xA;‘‘पटिसन्धिचित्तस्स उप्पादक्खणे उप्पन्नं ठानप्पत्तं पुरेजातं वत्थुं निस्साय दुतियभवङ्गं उप्पज्जति, तेन सद्धिं उप्पन्नं ठानप्पत्तं पुरेजातं वत्थुं निस्साय ततियभवङ्गं उप्पज्जति, इमिना नयेन यावतायुकं चित्तप्पवत्ति वेदितब्बा’’ति (विसुद्धि॰ २.७००) –&lt;br&gt;&#xA;मग्गामग्गञाणनिद्देसे वुत्तनयेन एकचित्तक्खणातीतं चक्खु रूपे घट्टित्वा विञ्ञाणस्स निस्सयो होति, तस्मा द्वीसु भवङ्गचलनेसु पुरिमस्स अनन्तरपच्चयभूतेन भवङ्गचित्तेन सह उप्पन्नन्ति अयमत्थो इध सीहळसंवण्णनायं, विसुद्धिमग्गस्स सीहळसंवण्णनायञ्च वुत्तो।&lt;br&gt;&#xA;तळाकगाममूलवासिदाठानागत्थेरेन पन ‘‘आवज्जनेन, तस्स अनन्तरपच्चयभूतेन भवङ्गेन वा सह उप्पन्नं चक्खु’’न्ति वुत्तं, तं दुवुत्तम्। एवञ्हि सति अञ्ञस्मिं घट्टिते अञ्ञं चक्खुविञ्ञाणस्स निस्सयो होतीति वुत्तं होति, एवञ्च भवङ्गचलनतो हेट्ठा ततियचतुत्थेहि याव तेरसमचित्तेन सह उप्पन्नम्पि निस्सयो होतीति आपज्जेय्य, न चेतं वत्तब्बं, ततियचतुत्थचित्ततो पट्ठाय उप्पन्नं केसञ्चि वीथिचित्तानं द्वारभावं न गच्छति निरुद्धत्ता , मनोद्वारस्स निरुद्धस्सेव द्वारभावस्स दस्सनतो। यदि सिया ‘‘पटिसन्धिचित्तस्स उप्पादक्खणे उप्पन्नं वत्थुं निस्साय दुतियभवङ्गं उप्पज्जती’’तिआदिवचनतो ‘‘एकचित्तक्खणातीतमेव निस्सयोति अधिप्पेत’’न्ति इदम्पि एकचित्तक्खणातीतं निस्सयोति युज्जतीति, एवं सति ‘‘तस्स अनन्तरपच्चयभूतेन भवङ्गेन वा’’ति वचनं युज्जेय्य, तेन हि ‘‘चित्तक्खणद्वयातीतम्पि निस्सयो’’ति पटिञ्ञातं सिया, तस्मा नायं थेरस्स अधिप्पायोति दिस्सति। ‘‘एकचित्तक्खणातिक्कमो’’ति च अनतीतेकचित्तक्खणस्स दुब्बलताय एकचित्तक्खणातिक्कमेन तस्स बलवभावदीपनत्थं वुच्चति, न पन द्वितिचतुचित्तक्खणातीतानं निस्सयभावाभावतो। एवञ्च कत्वा वुत्तं आचरियधम्मपालत्थेरेन ‘‘सम्पटिच्छनादीनि चुतिआसन्नानि तदुद्धं कम्मजरूपस्स अनुप्पत्तितो एकस्मिंयेव हदयवत्थुस्मिं वत्तन्ती’’ति, तस्मा तं थेरस्स मनोरथमेवाति न सारतो पच्चेतब्बम्।&lt;br&gt;&#xA;सहजातेसु बहूसु पसादेसु किं एको निस्सयो होति, उदाहु सब्बेयेवाति? ननु वुत्तं ‘‘पुब्बे एकम्पि चक्खु विञ्ञाणस्स पच्चयो होती’’ति, कतमं पन तन्ति? यं तत्थ विसदं हुत्वा रूपाभिघट्टनारहम्। विसुद्धिमग्गसीहळसंवण्णनायं पन ‘‘सब्बेयेव निस्सया होन्ती’’ति वत्वा ‘‘यदि एवं ‘चक्खुञ्च पटिच्च रूपे च उप्पज्जति चक्खुविञ्ञाण’न्ति एत्थ ‘रूपे चा’ति वचनं विय ‘चक्खूनी’तिपि बहुवचनं कत्तब्बन्ति अनुयोगं कत्वा तंविसोधनत्थं ‘ससम्भारचक्खुद्वयनिस्सितं पसादद्वयं निस्साय एकमेव विञ्ञाणं उप्पज्जतीति गण्हेय्यु’न्ति इमं विप्पटिपत्तिं निराकरोन्तेन भगवता बहुवचनमकत्वा ‘रूपायतनं चक्खुविञ्ञाणधातुया तंसम्पयुत्तकानञ्च धम्मानं आरम्मणपच्चयेन पच्चयो’तिआदीसु (पट्ठा॰ १.१.२) विय सामञ्ञवसेन एकवचनं कत’’न्ति वुत्तम्। आचरियधम्मपालत्थेरेन पन तदेव सीहळसंवण्णनावचनं अनिच्छन्तेन ‘‘एकम्पि चक्खु विञ्ञाणस्स पच्चयो होति, रूपं पन अनेकमेव पच्चयभावविसेसतो’’ति वुत्तम्। तथा चेव अम्हेहिपि हेट्ठा विभावितन्ति। येसं भूतानमयं पसादो, तेयेव इमस्स आसन्नकारणन्ति वुत्तं ‘‘दट्ठु…पे॰… पदट्ठान’’न्ति। सोतपसादादीनम्पि लक्खणादिनिद्देसे वुत्तनयानुसारेन अत्थो योजेतब्बो।&lt;br&gt;&#xA;६५८. केचीति महासङ्घियेसु एकच्चे। चक्खादीसु तेजादिअधिकता नाम तन्निस्सयभूतानं तदधिकतायाति दस्सेन्तो ‘‘तेजाधिकान’’न्तिआदिमाह। तत्थ तेजाधिकानन्ति पमाणवसेन चतुन्नं धातूनं समानभावेपि किच्चवसेन तेजोधातुअधिकानम्। एवं सेसेसुपि। आकास …पे॰… सेसकाति आकासाधिकानं भूतानं पसादो सोतं, वायुअधिकानं घानं, तोयाधिकानं जिव्हा, फोट्ठब्बसङ्खातपथवाधिकानं कायोति अत्थो।&lt;br&gt;&#xA;६५९. एवं पन वदन्तानं किं उत्तरन्ति आह ‘‘ते पना’’तिआदि। सुत्तं आहरथाति न तुम्हाकं वचनमत्तेनेव अयमत्थो सक्का सद्धातुं, तस्स पन परिदीपकं सुत्तमाहरथ। सुत्ते हि आहटे तस्स नेय्यत्थतं नीतत्थतं विचारेत्वा यदि तस्स वसेन अयमत्थो पञ्ञायेथ , गण्हेय्याम नन्ति अधिप्पायो। सुत्तमेव…पे॰… किञ्चिपीति इतो चितो च सुत्तं गवेसमानापि अद्धा एकन्तेन किञ्चिपि एकगाथापदमत्तम्पि तदत्थपरिदीपकं सुत्तं न दक्खिस्सन्तेव तेपिटके बुद्धवचने तादिसस्सेव सुत्तन्तस्स अभावतो।&lt;br&gt;&#xA;६६०. किञ्चापि सुत्तन्तवसेन अयमत्थो न दिस्सति, युत्तितो पन दिस्सतीति चे, तम्पि नत्थीति दस्सेन्तो आह ‘‘विसेसे सती’’तिआदि। भूतानञ्हि विसेसे सति पसादो कथं भवे, नेव भवेय्य, न च भवेय्य, किं कारणन्ति आह ‘‘समानानञ्हि भूतानं, पसादो परिदीपितो’’ति। यस्मा समानानमेव भूतानं पसादो पोराणेहि परिदीपितो, न विसमानानम्। पथवीधातुअधिककलापस्स हि कक्खळत्ता, आपोधातुअधिककलापस्स विस्सन्दनतो, तेजोधातुअधिककलापस्स परिग्गय्हमानत्ता, वायोधातुअधिककलापस्स च विस्सरणतो न तेसु पसादो पतिट्ठातुं सक्कोति, तस्मा तेसं किच्चतो समानानंयेव पसादो उप्पज्जेय्य, न विसमानानन्ति।&lt;br&gt;&#xA;६६१-२. यदि एवं कथं पसादानं विसेसताति आह ‘‘तस्मा’’तिआदि। यस्मा वुत्तप्पकारेन पसादवत्थुकानं भूतानं विसेसेन न भवितब्बं, तस्मा एतेसं पसादनिस्सयभूतानं इदमूनं, इदमधिकन्ति एतं विसेसपरिकप्पनं सब्बसो सब्बाकारेन पहाय ञेय्या कम्मविसेसेन पसादानं विसेसता। यथा अविसेसेपि भूतानं रूपानं रसादयो अञ्ञमञ्ञविसदिसा होन्ति, एवं चक्खादयोपि भूतविसेसाभावेपि अञ्ञमञ्ञविसदिसा होन्ति। सो पनायं विसिट्ठभावो कम्मविसेसेन विञ्ञातब्बो। एकम्पि हि कम्मं पञ्चायतनिकत्तभावपत्थनानिप्फन्नं चक्खादिविसेसहेतुताय अञ्ञमञ्ञस्स असाधारणविसिट्ठं सामत्थियविसेसतो। न हि येन विसेसेन चक्खुस्स पच्चयो, तेनेव सोतस्स होति इन्द्रियन्तरभावप्पत्तितो। ‘‘पटिसन्धिक्खणे महग्गता चेतना कटत्तारूपानं कम्मपच्चयेन पच्चयो’’ति वचनतो पटिसन्धिक्खणे विज्जमानानं सब्बेसंयेव कटत्तारूपानं एका चेतना कम्मपच्चयो होतीति विञ्ञायति। नानाचेतनाय हि तदा इन्द्रियुप्पत्तियं सति परित्तेन च महग्गतेन च कम्मेन कटत्तारूपं आपज्जेय्य, न चेका पटिसन्धि अनेककम्मनिब्बत्ता होतीति सिद्धमेकेन कम्मेन अनेकिन्द्रियुप्पत्ति होतीति। ‘‘न हि भूतविसेसेन, होति तेसं विसेसता’’ति इदं निगमनवसेन वुत्तम्।&lt;br&gt;&#xA;६६३. एवं कम्मविसेसतो विसिट्ठेसु च एतेसु आरम्मणग्गहणेपि अयं विसेसोति दस्सेतुं ‘‘एवमेतेसू’’तिआदि वुत्तम्। अप्पत्तगाहकन्ति असम्पत्तग्गाहकं अत्तनो निस्सयेन सह अनल्लीयननिस्सये एव रूपादिविसये विञ्ञाणुप्पत्तिहेतुभावतो। केचि पन तम्पि ‘‘सम्पत्तग्गाहकमेवा’’ति वदन्ति, तं न सुन्दरं सान्तरे अधिके च विसये विञ्ञाणुप्पत्तिहेतुभावतो। यदि हि चक्खुसोतानि सम्पत्तविसयमेव गण्हन्ति, चक्खुपसादतो विच्छिन्नदेसे ठितेसु तारकादीसु निस्सयवसेन च पमाणतो अधिकेसु चन्दमण्डलादीसु रूपायतनेसु सोतपसादतो च विच्छिन्नदेससम्भूतेसु उदरचम्मसन्धिचम्मादिअन्तरितेसु कुच्छिसद्दसन्धिसद्दादीसु पुथुलेसु च समुद्दसद्दादीसु सद्दायतनेसु विञ्ञाणुप्पत्ति न सिया सम्पत्तग्गाहकानं कायिन्द्रियादीनं तथा अदस्सनतो।&lt;br&gt;&#xA;एत्थ च वदेय्य – अधिट्ठानतो बहिन्द्रियस्स पवत्ति होतीति सम्पत्तविसयमेव यत्तकं विसयं, तत्तकं विसयं गहणाकारं फरित्वा गण्हाति, तस्मा असिद्धमेतं ‘‘सान्तरे अधिके च विसये विञ्ञाणुप्पत्तिहेतुभावतो’’ति? तं न, अधिट्ठानतो बहि इन्द्रियुप्पत्तिया एव अभावा। अधिट्ठानदेसे एव हि इन्द्रियं पवत्तति तत्थ किच्चादिप्पयोगदस्सनतो। सति च एतस्स बहि पवत्तियं अधिट्ठाने पिहितेपि विसयग्गहणं सिया, तस्मा अधिट्ठानदेसे ठितानंयेव चक्खुसोतानं असम्पत्तविसयस्सेव गहणतो नासिद्धमेतं ‘‘सान्तरे अधिके च विञ्ञाणुप्पत्तिहेतुभावतो’’ति। तेनाहु पोराणा –&lt;br&gt;&#xA;‘‘सब्बगोचरयोगेपि, दिट्ठं रूपरवेसु यम्।&lt;br&gt;&#xA;विच्छिन्नपुथुविञ्ञाणं, सम्पत्तग्गाहबाधक’’न्ति॥&lt;br&gt;&#xA;तस्सत्थो – सब्बेसं चक्खादीनं गोचरेन रूपादिना योगे एककारियसाधकत्ता सम्बन्धे घट्टने वा समाने सति रूपरवेसु रूपसद्दायतनेसु विसयभूतेसु चक्खादितो दूरभावेन चेव केनचि अनन्तरितभावेन च विच्छिन्नेसु पमाणतो पुथुलेसु च विसयेसु उप्पज्जमानं यं विञ्ञाणं, तं चक्खुसोतानं सम्पत्तग्गाहस्स सम्पत्तग्गहणस्स बाधकन्ति।&lt;br&gt;&#xA;अपिच यदि चक्खु सम्पत्तग्गाहकं सिया, अत्तनो मण्डले ठितं वण्णम्पि पस्सेय्य। तथा अक्खिपुटे अञ्जनं पखुममूले अक्खिवण्णं पखुममूले घट्टियमानं अञ्जनसलाकम्पि पस्सेय्य, न च पनेतं दिस्सति, तस्मा तन्निस्सये देसे ठितमेव विसयं गण्हाति। सोतायतनम्पि यदि सम्पत्तग्गाहकं अभविस्स, चित्तसमुट्ठानं सद्दायतनं सोतविञ्ञाणस्स कदाचिपि आरम्मणपच्चयो न सिया। न हि बहिद्धा चित्तसमुट्ठानानं उप्पत्ति अत्थि। पट्ठाने च ‘‘सद्दायतनं सोतविञ्ञाणधातुया आरम्मणपच्चयेन पच्चयो’’ति (पट्ठा॰ १.१.२) अविसेसेनेव सद्दस्स सोतविञ्ञाणारम्मणभावो वुत्तो । किञ्च यदि सोतं सम्पत्तग्गाहकं सिया, अत्तनो विसयपदेसेयेव गहेतब्बतो गन्धस्स विय सद्दस्सापि दिसादेसववत्थानं न सिया। एवञ्च सद्दानुसारेन कण्डं पातेन्तस्स सद्दवेधिनो अत्तनो कण्णबिलेयेव सरपातनं सिया, तस्मा यत्थ उप्पन्नो सद्दो, तत्थेव ठितो सोतपथे आपाथमागच्छति।&lt;br&gt;&#xA;यदि एवं कथं दूरे ठितेहि रजकादिसद्दा चिरेन सुय्यन्ति। असम्पत्तग्गाहकत्ते हि दूरासन्नदेसवत्तीनं समकमेव सवनेन भवितब्बन्ति? नयिदमेवं दूरासन्नानं यथापाकटे सद्दे गहणविसेसतो। यथा हि दूरासन्नानं वचनसद्दे यथापाकटेव गहणविसेसतो अक्खरविसेसनं गहणं, अग्गहणञ्च होति, एवं रजकादिसद्देपि आसन्नस्स आदितो पभुति याव अवसाना कमेन पाकटीभूते, दूरस्स च अवसाने, मज्झे वा पिण्डवसेन पवत्तिपाकटीभूते यथापाकटं निच्छयग्गाहकानं सोतविञ्ञाणवीथिया परतो पवत्तानं मनोद्वारिकजवनानं गहणविसेसतो लहुकं सुतो, चिरेन सुतोति अभिमानो होति। सोतविञ्ञाणप्पवत्ति पन उभयत्थ समाना सद्दस्स उप्पन्नदेसे ठितस्स अत्तनो विज्जमानक्खणेयेव सोतापाथगमनतो। यदि सद्दस्स भूतपरम्पराय समन्ततो पवत्ति नत्थि, कथं पटिघोसुप्पत्तीति? दूरे ठितोपि सद्दो अञ्ञत्थ पटिघोसुप्पत्तिया, भाजनादिचलनस्स च पच्चयो होति अयोकन्तो विय अयोचलनस्साति दट्ठब्बम्।&lt;br&gt;&#xA;सेसं…पे॰… गाहकन्ति यं पन अवसेसं घानजिव्हाकायसङ्खातं पसादत्तयं, तं सम्पत्तग्गाहकं होति निस्सयवसेन चेव सयञ्च अत्तनो निस्सये अल्लीनेयेव विसये विञ्ञाणुप्पत्तिहेतुभावतो। गन्धरसानं निस्सयेसु घानजिव्हानिस्सयेहि सह अल्लीनायेव गन्धरसा विञ्ञायन्ति । फोट्ठब्बञ्च भूतत्तयरूपं कायनिस्सयेन अल्लीनमेव विञ्ञायतीति।&lt;br&gt;&#xA;वण्णविकारमापज्जमानन्ति दोसादीहि कारणेहि अमनापवण्णस्स उप्पत्तिवसेन वण्णविकारं आपज्जमानम्। हदयङ्गतभावन्ति चित्तगतं अज्झासयम्। पकासेतीति रूपमिव पकासं करोति, सविग्गहमिव दस्सेतीति अत्थो। अनेकत्थत्ता हि धातूनं पकासनत्थो एव रूप-सद्दो दट्ठब्बो। तं पन रूपन्ति सम्बन्धो। चक्खुम्हि, चक्खुस्स वा पटिहननं लक्खणमेतस्साति चक्खुपटिहननलक्खणम्। एवं सोतपटिहननलक्खणन्तिआदीसुपि। पटिहननञ्चेत्थ विसयविसयीनं अञ्ञमञ्ञाभिमुखभावो योग्यदेसावट्ठानं पटिघातो वियाति कत्वा। यथा पटिघाते सति दुब्बलस्स चलनं होति, एवं विसयाभिमुखभावे सति विसयिनो तंसम्बन्धस्स च वत्थुरूपस्स, तन्निस्सितस्स च भवङ्गस्स चलनं होति। सो रूपस्स चक्खुम्हि, चक्खुस्स वा रूपे होति। तेनाह ‘‘यम्हि चक्खुम्हि अनिदस्सनम्हि सप्पटिघम्हि रूपं सनिदस्सनं सप्पटिघं पटिहञ्ञि वा, यं चक्खु अनिदस्सनं सप्पटिघं रूपम्हि सनिदस्सनम्हि सप्पटिघम्हि पटिहञ्ञि वा’’ति (ध॰ स॰ ५९७) च आदि। विसयभावो आरम्मणपच्चयता। गोचरभावपच्चुपट्ठानन्ति एत्थ अनञ्ञथाभावो विसयता, तब्बहुलता गोचरभावोति अयं विसयगोचरानं विसेसो। सद्दायतीति उदाहरीयति, सकेहि वा पच्चयेहि सोतविञ्ञेय्यभावं उपनीयतीति अत्थो। अत्तानं गन्धयतीति सुगन्धं, दुग्गन्धन्ति वा अत्तानं पकासेति। तेनाह ‘‘सूचयती’’ति।&lt;br&gt;&#xA;६६४. इत्थिया एव इन्द्रियं इत्थिन्द्रियम्। यथा चक्खादीनि इन्द्रियानि पुरिसस्सपि होन्ति, नयिदं तथा। इदं पन नियमेन इत्थिया एव होति, तस्मा ‘‘इत्थिन्द्रिय’’न्ति वुच्चति। एवं पुरिसिन्द्रियेपि। इत्थिया भावो, इत्थीति भवति एतेन चित्तं , अभिधानं वाति इत्थिभावो। पटिसन्धिसमुट्ठितोति पटिसन्धियंयेव समुट्ठितो, पटिसन्धिचित्तेन सह एकक्खणे समुट्ठितो। एतेन ठपेत्वा लिङ्गपरिवत्तनं चक्खुन्द्रियादीनि विय इमस्स अपातुभावमाह। यञ्चेतं इत्थिलिङ्गादीति यं पनेतं इन्द्रियफलभूतं इत्थिलिङ्गादि। आदि-ग्गहणेन इत्थिनिमित्तइत्थिकुत्तइत्थाकप्पानं सङ्गहो। तत्थ विसदअविसदहत्थपादादिता सण्ठानं इत्थिलिङ्गम्। इत्थीनञ्हि हत्थपादगीवाउरआदिसण्ठानं न पुरिसानं विय होति। तथा हि तासं हेट्ठिमकायो विसदो, उपरिमकायो अविसदो, हत्थपादा खुद्दका, मुखं खुद्दकं, थनमंसा अविसदा, ता निम्मस्सुदाठिका। केसबन्धवत्थग्गहणञ्च इत्थिनिमित्तम्। दहरकालेपि सुप्पकमुसलकादीहि कीळा मकचिवाकेन सुत्तकन्तनन्ति च एवमादि इत्थिकुत्तं, इत्थिकिरियाति अत्थो। अविसदट्ठानगमनादिआकारो इत्थाकप्पो। पुरिसम्पि हि अविसदं दिस्वा मातुगामो विय तिट्ठति निपज्जति निसीदति खादति भुञ्जतीति वदन्ति। इदं पन इत्थिलिङ्गादिपरिदीपनं अकुसलन्ति वत्वा अञ्ञथापि वण्णेन्ति आचरिया। कथं? योनिपदेसो इत्थिलिङ्गं, सराधिप्पाया इत्थिनिमित्तं, अविसदट्ठानगमनादयो इत्थिकुत्तं, इत्थिसण्ठानं इत्थाकप्पोति। एत्थ च अधिप्पायो नाम पुरिसस्मिं मेथुनतण्हा। सा हि तासं निच्चं बलवतरा पवत्तति, अतो सापि इत्थीति सञ्जाननस्स निमित्तताय ‘‘इत्थिनिमित्त’’न्ति वुच्चति। किञ्चापि इत्थीति सञ्ञाणस्स निमित्तताय कुत्ताकप्पानम्पि निमित्तेयेव अन्तोगधता, तथापि तेसं विसुं गहणतो सराधिप्पाया एव निमित्तभावेन अधिप्पेता।&lt;br&gt;&#xA;६६५. किं पनेतं इत्थिलिङ्गादि इत्थिन्द्रियं विय पटिसन्धिसमुट्ठितं होतीति आह ‘‘इत्थिन्द्रियं पटिच्चेवा’’तिआदि। किञ्चापि हि इत्थिलिङ्गादीनि यथासकं कम्मादिना पच्चयेन समुट्ठहन्ति , येभुय्येन पन इत्थिन्द्रियसहितेयेव सन्ताने तंतदाकारा हुत्वा सम्भवन्ति, इतरत्थ च न भवन्तीति तेसं तब्भावभावितं उपादाय ‘‘इत्थिन्द्रियं पटिच्चेव जायन्ती’’ति वुत्तानि। एवञ्च कत्वा वक्खति ‘‘इत्थि…पे॰… कारणभावपच्चुपट्ठान’’न्ति। ईदिसेनेव कारणभावसङ्खातेन अधिपतिभावेन तस्स इन्द्रियता वुत्ता इन्द्रियसहिते सन्ताने इत्थिलिङ्गादिआकाररूपपच्चयानं अञ्ञथा अनुप्पादनतो, न पन इन्द्रियादिपच्चयसम्भवतो। तथा हेतं जीवितिन्द्रियं विय एककलापगतानं आहारो विय कलापन्तररूपानं उपत्थम्भकमनुपालकं वा न होति। एवञ्च कत्वा जीवितिन्द्रियआहारानं विय इमस्स इन्द्रियपच्चयता, अत्थिअविगतपच्चयता च पाळियं न वुत्ता। यस्मा पच्चयन्तराधीनानि इत्थिलिङ्गादीनि, तस्मा यत्थस्स आधिपच्चं, तंसदिसेसु मतचित्तकतरूपेसुपि तंसण्ठानता दिस्सति। यस्मा पनेते इत्थिन्द्रियं पटिच्च जायन्तापि गब्भसेय्यकानं पटिसन्धियं न समुट्ठहन्ति, पवत्तेयेव समुट्ठहन्ति, तस्मा आह ‘‘पवत्ते…पे॰… पटिसन्धिय’’न्ति।&lt;br&gt;&#xA;६६६-७. संसेदजओपपातिकानं पन किञ्चि इत्थिन्द्रियेन सह पटिसन्धियमेव निब्बत्तति। न चाति च-कारो वचनीयन्तरसमुच्चये। ‘‘किञ्चा’’ति इमस्स अत्थे दट्ठब्बो। यस्मा लिङ्गादिआकारेसु रूपेसु रूपायतनं चक्खुविञ्ञेय्यं, तस्मा आह ‘‘इत्थिलिङ्गादयो चक्खुविञ्ञेय्या होन्ती’’ति। यस्मा पन ततो अञ्ञानि यथायोगं सोतविञ्ञेय्यानि चेव मनोविञ्ञेय्यानि च, तस्मा वुत्तं ‘‘न वा’’ति। यथावुत्तो पपञ्चो पुरिसिन्द्रियेपि यथासम्भवं योजेतब्बोति अतिदेसं करोन्तो आह ‘‘एसेवा’’तिआदि। सेसेपीति एत्तकेयेव वुत्ते इतो सेसेसु सब्बेसुपीति कदाचि कोचि चिन्तेय्याति आह ‘‘पुरिसिन्द्रिये’’ति । पठमकप्पानन्ति पठमकप्पिकनरानम्। तेसञ्हि आभस्सरलोकतो चवित्वा इधूपपन्नानं दीघस्स कालस्स अच्चयेन ओळारिकं आहारं आहरतं मुत्तकरीसेसु सञ्जातेसु तेसं निक्खमनत्थाय वणमुखानि भिज्जन्ति, पुरिसस्स पुरिसभावो, इत्थिया च इत्थिभावो पातुरहोसि। तथा हि पुरिमत्तभावेसु पवत्तउपचारझानानुभावेन याव सत्तसन्ताने कामरागविक्खम्भनवेगो न पटिपस्सम्भति, न ताव बलवकामरागूपनिस्सयानि इत्थिपुरिसिन्द्रियानि पातुरहेसुम्। यदा पनस्स विच्छिन्नताय बलवकामरागो लद्धावसरो अहोसि, तदा तदूपनिस्सयानि तानि सत्तानं सन्ताने सञ्जायन्ति।&lt;br&gt;&#xA;६६८. परतोति पठमकप्पतो अपरभागे। पवत्ते…पे॰… परिवत्ततीति यथा तं सोरेय्यकसेट्ठिपुत्तस्स वियाति अधिप्पायो। अपि-सद्देन पठमपाराजिकायं विनीतवत्थुपाळियं आगतभिक्खुस्स, भिक्खुनिया विय च पटिसन्धियं समुट्ठितस्सपि पवत्ते परिवत्तनं दीपेति। यथाह –&lt;br&gt;&#xA;‘‘तेन खो पन समयेन अञ्ञतरस्स भिक्खुनो इत्थिलिङ्गं पातुभूतं होति। तेन खो पन समयेन अञ्ञतरिस्सा भिक्खुनिया पुरिसलिङ्गं पातुभूतं होती’’ति (पारा॰ ६९)।&lt;br&gt;&#xA;यस्स पन पटिसन्धियं द्वीसु एकम्पि न समुट्ठितं, सो अभावको नाम, तस्स पवत्तियम्पि इन्द्रियुप्पत्ति न होतीति दट्ठब्बम्।&lt;br&gt;&#xA;६६९. किं पनेतस्स उभयस्सपि निब्बत्तिया, विनासनस्स च कारणं, यतो इदं समुट्ठाति, परिवत्ततीति च वुच्चतीति इमं अनुयोगं मनसि कत्वा आह ‘‘महता पापकम्मेना’’तिआदि। तत्थ महताति परदारिककम्मादिना महाबलेन। पापकम्मेन उपनिस्सयभूतेन । महता कुसलेनेवाति इदं सुगतिं सन्धाय वुत्तम्। दुग्गतियं पन उभयम्पि अकुसलकम्मेनेव जायति।&lt;br&gt;&#xA;६७०. इन्द्रिये विनट्ठे एकन्तेनेव लिङ्गम्पि विनस्सतेवाति आह ‘‘इत्थिलिङ्गं विनस्सती’’ति। अयं पनेत्थ अधिप्पायो दट्ठब्बो – इमेसु द्वीसु पुरिसिन्द्रियं उत्तमं, इत्थिन्द्रियं हीनं, पुरिसिन्द्रियस्स अन्तरधानं महन्तेन अकुसलेन कम्मेन होति, समुट्ठानं महन्तेन कुसलकम्मेन, इत्थिन्द्रियस्स अन्तरधानं दुब्बलाकुसलेन, समुट्ठानम्पि दुब्बलकुसलेन, दुग्गतियं पन उभयस्सापि अन्तरधानं, समुट्ठानञ्च अकुसलेनेव होतीति। यदि सुगतियं इत्थिन्द्रियम्पि कुसलेनेव निब्बत्तति, कथञ्चरहि ‘‘परदारिककम्मं कत्वा निरये पच्चित्वा तेनेव पापकम्मेन पञ्चसतक्खत्तुं मनुस्सलोके इत्थी हुत्वा निब्बत्तती’’तिआदिवचनन्ति? नायं विरोधो निस्सन्दफलवसेन वुत्तत्ता। तथा हि पटिसन्धियं ताव पुरिसिन्द्रियनिब्बत्तनारहम्पि कम्मं कदाचि परदारिकादिना बलवपापकम्मेन पटिबाहितसामत्थियं अस्स, तदा अत्तनो पुरिसिन्द्रियनिब्बत्तने असमत्थताय इत्थिन्द्रियमेव निब्बत्तेति। पवत्तियं पन अत्तनो बलवभावेन इत्थिन्द्रियूपनिस्सयं परदारिकमकुसलकम्मं पटिबाहित्वा पटिसन्धितो पट्ठाय पुरिसिन्द्रियं समुट्ठापेन्तं कदाचि लद्धसामग्गितासञ्जातबलविसेसेन परदारिकादिना कम्मेन पटिबाहितसामत्थियं भवेय्य, तदा अत्तनो दुब्बलताय पुरिसिन्द्रियं न निब्बत्तेति , इत्थिन्द्रियमेव निब्बत्तेति। एवं परदारिकादिकम्मूपनिस्सयेन इत्थिन्द्रियस्स निब्बत्तनतो तं तेन निब्बत्तितं कत्वा वुच्चति।&lt;br&gt;&#xA;६७१-२. यदा पन तं कम्मं पुन सामग्गिपटिलाभतो, परिक्खीणपापकम्मताय वा बलवप्पत्तं अभविस्स, तदा दिन्नवेधं विय रुक्खं तदपगमे अत्तनो बलानुरूपं पुरिसिन्द्रियं निब्बत्तेति, इत्थिन्द्रियं पन अत्तनो कारणाभावतो नुप्पज्जति। उभयस्स पन निब्बत्तियम्पि विसदिसिन्द्रियनिब्बत्तनतो पुरे सत्तरसमचित्तस्स ठितिकालमुपादाय तंतंसमुट्ठापककम्मं तं तं इन्द्रियं न जनेति। सत्तरसमचित्तेन सह उप्पन्नं विसदिसिन्द्रियुप्पत्तितो पुरिमचित्तेन सह निरुज्झति। यदि हि सत्तरसमचित्तुप्पादतो परम्पि उप्पज्जेय्य, इतरं नुप्पज्जति एकस्मिं सन्ताने द्विन्नं सहुप्पत्तिया अनिच्छितत्ता। तेनेव हि ‘‘यस्स वा पन पुरिसिन्द्रियं उप्पज्जति, तस्स इत्थिन्द्रियं उप्पज्जती’’ति (यम॰ ३.इन्द्रिययमक.१८८) इमस्मिं पञ्हे ‘‘नो’’ति (यम॰ ३.इन्द्रिययमक.१८८) पटिक्खेपो कतोति। एवञ्च कत्वा वक्खति ‘‘उभतोब्यञ्जनस्सापी’’तिआदि । एकस्मिञ्च निरुद्धे तप्पटिबद्धानि लिङ्गादीनि कतिपयदिवसेहि निरुज्झन्ति, तेसु निरुद्धेसु इतरानि अनुक्कमेन जायन्तीति आचरिया। इत्थिनिमित्तुप्पादककम्मतो, पुरिसनिमित्तुप्पादककम्मतो वाति उभतो दुविधं ब्यञ्जनमस्साति उभतोब्यञ्जनो। तस्सापीति यस्स दुविधं ब्यञ्जनमत्थि, तस्सापि एकमेव इन्द्रियं सिया, किं पन इतरस्साति दस्सेति।&lt;br&gt;&#xA;ननु च दुविधे ब्यञ्जने सति इन्द्रियद्वयेनापि भवितब्बं, ब्यञ्जनञ्हि तं तं इन्द्रियं पटिच्च जायतीति? सच्चं जायति, एत्थापि इत्थिउभतोब्यञ्जनस्स इत्थिन्द्रियं पटिच्च इत्थिनिमित्तमेव यावजीवं पवत्तति, पुरिसउभतोब्यञ्जनस्स पुरिसिन्द्रियं पटिच्च पुरिसनिमित्तमेव, इतरं पन न तस्स इत्थिन्द्रियपुरिसिन्द्रियहेतुतो जायति। तं पन येन कारणेन होति, तं दस्सेतुं ‘‘एवं सन्ते’’ति अनुयोगं कत्वा ‘‘न चाभावो’’तिआदिना सोधनं तु वुत्तम्। एवं सन्तेति एकस्मिंयेव इन्द्रिये सति। अभावो चाति यं पटिच्च जायति, तस्स अभावतो पुरिसउभतोब्यञ्जनस्स इत्थिब्यञ्जनाभावो, इत्थिउभतोब्यञ्जनस्स पुरिसब्यञ्जनाभावोति अत्थो । न चाभावो सियाति नेव दुतियब्यञ्जनस्स अभावो सिया। न तं ब्यञ्जनकारणन्ति तं इन्द्रियं दुतियब्यञ्जनकारणं न होति। कस्मा? सदा अभावतो। इत्थिउभतोब्यञ्जनस्स हि यदा इत्थिया रागचित्तं उप्पज्जति, तदा पुरिसब्यञ्जनं पाकटं होति, इत्थिब्यञ्जनं पटिच्छन्नं गुळ्हं होति, तथा इतरस्स इतरम्। यदि च तेसं इन्द्रियं दुतियब्यञ्जनकारणं भवेय्य, सदापि ब्यञ्जनद्वयं तिट्ठेय्य, न पन तिट्ठति, तस्मा वेदितब्बमेतं ‘‘न तस्स तं ब्यञ्जनकारण’’न्ति। किञ्चरहि कारणन्ति चे? आह ‘‘तस्सा…पे॰… कारण’’न्ति। तत्थ कम्मसहायन्ति पुरिमभवसिद्धस्स इन्द्रियनिब्बत्तककम्मस्स सहायम्। रागचित्तन्ति इत्थिया पुरिसस्मिं, पुरिसस्स इत्थियं वा उप्पन्नं मेथुनरागचित्तम्। तस्मिञ्हि उप्पन्ने तं पाकटं होति, तस्मिं पटिप्पस्सद्धे पटिच्छन्नं होति। यस्मा पनिमस्स एकमेव इन्द्रियं होति, तस्मा इत्थिउभतोब्यञ्जनको सयम्पि परं उद्दिस्स गब्भं गण्हाति, अत्तानं उद्दिस्स परम्पि गण्हापेति। सो हि इत्थिन्द्रियवन्तताय सयं गण्हाति, परेसु उपक्कमकरणतो परं गण्हापेति। पुरिसउभतोब्यञ्जनको परेसु उपक्कमकरणतो परं गब्भं गण्हापेति, सयं पन पुरिसिन्द्रियवन्तताय गब्भं न गण्हाति।&lt;br&gt;&#xA;यस्मा इत्थिन्द्रिये सति इत्थिलिङ्गादयो होन्ति, तेसु च सन्तेसु इत्थीति पकासो होति, तस्मा तं तस्स पकासनकारणन्ति आह ‘‘इत्थीति पकासनरस’’न्ति। दुविधम्पि पनेतं इन्द्रियं कायपसादो विय सकलसरीरब्यापकमेव, न चस्स कायपसादेन सङ्करो लक्खणभेदतो, निस्सयभेदतो च।&lt;br&gt;&#xA;६७३. सहजरूपपरिपालनलक्खणन्ति यथा अत्तना सहजातरूपानि तीसु खणेसु पवत्तन्ति, एवं अनुपालनलक्खणम्। जीवितिन्द्रियस्स एकन्तकम्मजत्ता सहजग्गहणेनेव अनुपालेतब्बानम्पि कम्मजभावोव सिद्धोति कम्मजग्गहणं न कतम्। यथासकं खणत्तयमत्तट्ठायीनम्पि कम्मजरूपानं पवत्तिहेतुभावेनेव तं अनुपालकम्। तेनाह ‘‘तेसं पवत्तनरस’’न्ति। पवत्तनञ्चेत्थ वुत्तनयेन तेसं यापनं ठपनं ठितिहेतुकता। न हि कम्मजानं कम्ममेव ठितिहेतु भवितुं सक्कोति आहारजादीनं आहारादि विय। किं कारणं? तङ्खणाभावतो। कम्मञ्हि निरुद्धं रूपस्स पच्चयो होति, ततो तंसमुट्ठानरूपानि मतपितिका विय पुत्ता चूळपितुआदिनिस्सयेन अञ्ञनिस्सयेनेव पवत्तन्ति, अञ्ञञ्च तेसं यापनसमत्थं नत्थि अञ्ञत्र जीवितिन्द्रियेनाति तदेव तेसं पवत्तनरसम्। आहारजादयो पन धरमानकपितिका विय पुत्ता अञ्ञनिरपेक्खा सकसकपच्चयवसेनेव पवत्तन्ति। आहारादयो हि अत्तनो अत्थिक्खणेयेव रूपानि समुट्ठापेत्वा तेसं ठितिपवत्तियाव तिट्ठन्ति, ततो तंसमुट्ठानानि जीवितिन्द्रियनिरपेक्खानि। सेसानिपि तंतंपच्चयवसेनेव तिट्ठन्तीति न अञ्ञं ठपनकारणं पच्चासीसन्ति। कम्मसमुट्ठानम्पि चेतं उप्पादतो पट्ठायेव अनुपालकम्। यापेतब्बानि पवत्तेतब्बानि सहजातभूतानि पदट्ठानमेतस्साति यापेतब्बभूतपदट्ठानम्।&lt;br&gt;&#xA;६७४. मनोविञ्ञाणधातूति ठपेत्वा अरूपावचरविपाकमनोविञ्ञाणधातुं अवसेसा मनोविञ्ञाणधातु। तेनाह ‘‘पञ्चवोकारे’’ति। पञ्चवोकारे मनोधातु, मनोविञ्ञाणधातुयो च यं रूपं निस्साय पवत्तन्ति, तं ‘‘वत्थू’’ति पवुच्चतीति सम्बन्धो। पञ्चवोकारेति च विसेसनं मनोविञ्ञाणधातुवसेन कतं, मनोधातु पन चतुवोकारभवे नत्थेव। पाळियं अनागतस्सापि हदयवत्थुनो आगमतो, युत्तितो च अत्थिभावो विञ्ञातब्बो। तत्थ आगमो ताव –&lt;br&gt;&#xA;‘‘यं रूपं निस्साय मनोधातु च मनोविञ्ञाणधातु च पवत्तन्ति, तं रूपं मनोधातुया च मनोविञ्ञाणधातुया च तंसम्पयुत्तकानञ्च धम्मानं निस्सयपच्चयेन पच्चयो’’ति (पट्ठा॰ १.१.८) –&lt;br&gt;&#xA;एवमादि पट्ठानवचनम्। युत्ति पन एवं वेदितब्बा – निप्फन्नउपादायरूपनिस्सयं धातुद्वयं पञ्चवोकारभवे रूपपटिबद्धवुत्तित्ता। यं यञ्हि रूपपटिबद्धवुत्ति, तं तं निप्फन्नउपादायरूपनिस्सयं दिस्सति यथा चक्खुविञ्ञाणधातु। तत्थ न ताव रूपायतनादीनं, ओजाय च तन्निस्सयता युज्जति इन्द्रियपटिबद्धतो बहिपि तेसं पवत्तिदस्सनतो, नापि इत्थिन्द्रियपुरिसिन्द्रियानं तदुभयविरहिते अभावकसन्तानेपि धातुद्वयदस्सनतो। जीवितिन्द्रियस्सापि सहजपरिपालनलक्खणकिच्चन्तरं विज्जतीति न तन्निस्सयता युज्जति। तञ्हि किच्चन्तरे पसुतं न इमासं निस्सयो भवितुं सक्कोति, तस्मा पारिसेसतो तेसं निस्सयो हदयवत्थु नाम अत्थीति विञ्ञातब्बम्। होतु ताव धातुद्वयनिस्सयो वत्थु, उपादायरूपञ्च, तं पनेतं कम्मसमुट्ठानं पटिनियतकिच्चं हदयप्पदेसे ठितमेकन्ति दट्ठब्बम्। कथमेतं विञ्ञायतीति? वुच्चते – वत्थुरूपभावतो कम्मसमुट्ठानं चक्खु विय। यञ्हि विञ्ञाणस्स वत्थुभूतं रूपं, तं कम्मसमुट्ठानं यथा चक्खुपसादो, ततो एव पटिनियतकिच्चं अट्ठिं कत्वा मनसि कत्वा सब्बं चेतसा समन्नाहरित्वा किञ्चि चिन्तेन्तस्स हदयप्पदेसस्स खिज्जनतो तत्थेदं तिट्ठतीति विञ्ञायति। यथाहु आचरिया –&lt;br&gt;&#xA;‘‘कम्मजं वत्थुभावा तं, चक्खुंव नियतक्रियम्।&lt;br&gt;&#xA;चिन्ताय च उरोखेदा, तत्र तिट्ठन्ति विजानिय’’न्ति॥&lt;br&gt;&#xA;यदि मनोधातुमनोविञ्ञाणधातूनं निस्सयभूतं हदयवत्थु नाम अत्थि, कस्मा पनेतं रूपकण्डे न वुत्तम्। न हि लब्भमानस्स अवचने कारणं अत्थीति? नो नत्थि कारणन्तरसम्भवतो। किं पन तं कारणं? देसनाभेदो। यथा हि चक्खुविञ्ञाणादीनि एकन्ततो चक्खादिनिस्सयानि, न एवं मनोविञ्ञाणं एकन्तेन हदयवत्थुनिस्सितं पञ्चवोकारभवेयेव तन्निस्सयत्ता, एकन्तेन निस्सितवसेनेव च वत्थुदेसना पवत्ता। ‘‘अत्थि रूपं चक्खुविञ्ञाणस्स वत्थु, अत्थि रूपं चक्खुविञ्ञाणस्स न वत्थू’’तिआदिना (ध॰ स॰ ५८४) चक्खुविञ्ञाणादीहि निस्सितेहि विसेसितत्ता। यम्पि एकन्तेन हदयवत्थुनिस्सयं तस्स वसेन ‘‘अत्थि रूपं मनोविञ्ञाणस्स वत्थू’’तिआदिना दुकादीसु वुच्चमानेसु न तदनुगुणा आरम्मणदुकादयो सम्भवन्ति। न हि ‘‘अत्थि रूपं मनोविञ्ञाणस्स आरम्मणं, अत्थि रूपं न मनोविञ्ञाणस्स आरम्मण’’न्ति सक्का वत्तुन्ति वत्थारम्मणदुका भिन्नगतिका सियुं, न एकरसा देसना भवेय्य, एकरसञ्च देसनं देसेतुं तत्थ भगवतो अज्झासयो, तस्मा तत्थ हदयवत्थु न वुत्तं, न अलब्भमानत्ता। एसा हि भगवतो पकति, यं एकरसेनेव देसनं देसेतुं लब्भमानस्सापि कस्सचि अग्गहणम्। तथा हि निक्खेपकण्डेपि चित्तुप्पादविभागेन अवुच्चमानत्ता अवितक्काविचारपदविसज्जने वितक्को विचारो चाति वत्तुं न सक्काति अवितक्कविचारमत्तपदविसज्जने लब्भमानोपि वितक्को न उद्धटो, अञ्ञथा ‘‘वितक्को चा’’ति वत्तब्बं सियाति। निस्सयभावतो उपरि आरोपेत्वा वहन्तं विय पच्चुपट्ठातीति उब्बाहनपच्चुपट्ठानम्।&lt;br&gt;&#xA;६७५. चतूसु आहारेसु इध रूपाधिकारतो कबळीकारो आहारो गहेतब्बोति आह ‘‘आहारताति कबळीकारो आहारो’’ति। तत्थ कबळं करीयतीति कबळीकारो। आहरीयतीति आहारो, कबळं कत्वा अज्झोहरीयतीति अत्थो। इदञ्च सवत्थुकं कत्वा आहारं दस्सेतुं वुत्तम्। कबळीकाराहारस्स पन ओजा इध आहारो नाम। तेनाह ‘‘याय ओजाया’’तिआदि। सो च रूपाहरणसभावो उपत्थम्भनबलकरो अङ्गमङ्गानुसारीरसाहरणभूतो भूतनिस्सितो एको विसेसो। बाहिराहारपच्चयं पटिलभित्वा एव अज्झत्तिकाहारो रूपं उप्पादेतीति अयं अज्झत्तिकाहारस्स उपनिस्सयभावेनापि रूपं आहरतीति आह ‘‘ओजट्ठमकं रूपं आहरती’’ति। ओजा अट्ठमी यस्स तं ओजट्ठमकम्। याय ओजायाति अत्तनो उदयानन्तरं रूपजननतो ओजासङ्खाताय ओदनकुम्मासादिवत्थुगताय याय फरणओजाय। यत्थ यत्थाति यम्हि यम्हि जनपदे, नगरादीसु च। ‘‘कबळीकारो आहारो’’ति पवुच्चति तब्बत्थुकत्ताति अधिप्पायो।&lt;br&gt;&#xA;६७६. किं पन वत्थुनो किच्चं, किं ओजायाति चे? परिस्सयहरणं वत्थुस्स किच्चं, पालनं ओजायाति दस्सेन्तो आह ‘‘अन्नपानादिक’’न्तिआदि। अग्गिं हरति कम्मजन्ति कम्मजतेजं गण्हाति। अन्तोकुच्छियञ्हि ओदनादिवत्थुस्मिं असति कम्मजतेजो उट्ठहित्वा उदरपटलसङ्खातमुपादिन्नरूपं गण्हाति, ‘‘छातोम्हि, आहारं मे देथा’’ति वदापेति, भुत्तकाले उदरपटलं मुञ्चित्वा अनुपादिन्नकवत्थुं गण्हाति, अथ सत्तो एकग्गो होति। यथा हि छायारक्खसो छायापविट्ठं दिस्वा गहेत्वा देवसङ्खलिकाय बन्धित्वा अत्तनो भवने मोदन्तो छातकाले आगन्त्वा सीसे दंसति, सो दट्ठत्ता विरवति, तं विरवं सुत्वा सचे अञ्ञेपि मनुस्सा आगच्छन्ति, सो आगतागते गहेत्वा खादित्वा सकभवने मोदति , एवं यं यं अन्नपानादिकं वत्थु, तं तं कम्मजतेजो गहेत्वा जीरापेत्वा पुन उदरपटलं गण्हाति, तस्मा अन्नपानादिकं वत्थु अत्तनो उदरपटलं पविट्ठकाले उपादिन्नकायं गहेत्वा ठितं ततो मोचेत्वा अत्तानं गण्हापनवसेन तं अत्तनो सन्तिकं हरति। केवलन्ति ओजावियुत्तं वत्थु जीवितं कम्मजभूतं तं पालेतुं न सक्कोति।&lt;br&gt;&#xA;६७७. ओजा…पे॰… पाचकन्ति ओजा जीवितं पालेतुं सक्कोति, कम्मजं तेजं हरितुं न सक्कोति आमासयस्स अपुण्णतोति अधिप्पायो। उपत्थम्भनपच्चुपट्ठानोति ओजट्ठमकरूपहरणवसेनेव इमस्स कायस्स उपत्थम्भनवसेन पच्चुपट्ठाति। कायेनाति रूपकायेन। अत्तनो भावन्ति अत्तनो अधिप्पायम्। विञ्ञापेन्तानन्ति परेसं सञ्ञापेन्तानम्। कायग्गहणानुसारेनाति फन्दमानकायगतवण्णस्स गहणभूतानं चक्खुद्वारिकजवनानन्तरप्पवत्तानं निच्छयग्गहणसङ्खातानं मनोद्वारिकजवनानं अनुस्सरणेन तेसं अनन्तरन्ति अत्थो। पञ्चद्वारे हि रूपादिआरम्मणे आपाथगते यथापच्चयं कुसलाकुसलजवने उप्पज्जित्वा भवङ्गं ओतिण्णे मनोद्वारिकजवनं तदेवारम्मणं कत्वा भवङ्गं ओतरति, पुन तस्मिंयेव द्वारे विसयं ववत्थापेत्वा जवनं भवङ्गं ओतरति, तस्मा चक्खुद्वारिकजवनानन्तरप्पवत्तानं द्विन्नं जवनवारानमनन्तरं ततियवारे पवत्ताय मनोद्वारजवनवीथिया एव गहिताय एताय करणभूताय चतुत्थवारे मनोद्वारे जवनेनेव भावो विञ्ञायति। एतेन विञ्ञत्ति-सद्दस्स करणसाधनता वुत्ता। सयं वातिआदिना पन कम्मसाधनत्तमाह।&lt;br&gt;&#xA;एवं विञ्ञत्ति-सद्दस्स कारकद्वये सम्भवं दस्सेत्वा इदानि काय-सद्देन सह कम्मधारयसमासं दस्सेतुं, ‘‘कायो’’ति वोहारस्स विञ्ञत्तियम्पि च पवत्तिं दस्सेन्तो ‘‘कायेन संवरो’’तिआदिसुत्तमाह। कायविप्फन्दनेन अधिप्पायविञ्ञापनहेतुत्ताति विप्फन्दमानकायेन करणभूतेन अधिप्पायविञ्ञापनहेतुभावतो कायेन विञ्ञत्तीतिपि कायविञ्ञत्तीति सम्बन्धो। अयं पनेत्थ अत्थो – विञ्ञत्तिया कायविप्फन्दनस्स हेतुभावतो तंहेतुकं कायविप्फन्दनसङ्खातं कायं गहेत्वा अधिप्पायजाननतो विञ्ञत्ति अधिप्पायविञ्ञापनस्स कारणभावेन गय्हतीति कायेन अधिप्पायं विञ्ञापेतीति। तथा कायविप्फन्दनं गहेत्वा तस्स कारणमेत्थ अत्थीति विञ्ञत्तिया गय्हमानत्ता सयञ्च कायेन विञ्ञायति, तस्मा कायेन विञ्ञत्तीतिपि कायविञ्ञत्तीति।&lt;br&gt;&#xA;६७८. चित्तजानिलधातुयाति अभिक्कमादिपवत्तकचित्तसमुट्ठानवायोधातुया। आकारविकारताति आकारभूतो विकारो। कस्स पन सा आकारविकारताति? सामत्थियतो वायोधातुअधिकानं चित्तजमहाभूतानम्। किं तं सामत्थियं? चलनहेतुता, चित्तजता, उपादायरूपता च। अथ वा चित्तजानिलधातुया एका आकारविकारताति सम्बन्धो। न केवलञ्हि सामिवचनं चलनसम्बन्धापेक्खाय एव, अथ खो आकारविकारसम्बन्धापेक्खायपीति।&lt;br&gt;&#xA;यदि एवं, कथं विञ्ञत्तिया उपादायरूपत्तम्। ‘‘चित्तजानिलधातुया’’ति हि वचनेन वायोधातुयाव आकारविकारता विञ्ञत्ति आपज्जति, न च एकभूतनिस्सितं उपादायरूपं नाम अत्थि ‘‘चतुन्नं महाभूतानं उपादायरूप’’न्ति (ध॰ स॰ ५८४) वचनतोति? नायं दोसो, चतुन्नं विकारता चतूसु एकस्सपि होति चतुसाधारणधनं विय। अनिलधातुअधिककलापो वा इध ‘‘अनिलधातू’’ति वुच्चति, तदधिके तंवोहारतो यथा सम्भारधातुया अधिकभावेन पथवीवोहारो, तस्मा वायोधातुअधिकानं चित्तजमहाभूतानं एका आकारविकारता कायविञ्ञत्तीति न कोचि विरोधो। अधिकता चस्सा सामत्थियतो दट्ठब्बा, न पमाणतो। इतरथा हि तेसं अविनिब्भोगवुत्तिता न युज्जेय्य। अधिकता हि अत्तनो अधिकवसेन इतरेहि विनिब्भोगप्पवत्तितो होति। सामत्थियाधिकञ्च कारणानुकारिताय। कारणञ्हि अभिक्कमादिपवत्तकं चित्तं, तं चलनाधिप्पायसभावं ततो समुट्ठिते कलापे अनुकरोन्ते वायोधातुया एव अधिकत्तं युत्तन्ति। केचि पन ‘‘वायोधातुया एव आकारविकारता’’ति गण्हन्ति, तेसं मतेन उपादारूपत्तं दुरूपपन्नम्। न हि एकस्स विकारो चतुन्नं उपादारूपन्ति सक्का वत्तुम्।&lt;br&gt;&#xA;कीदिसी पनायं विकारताति आह ‘‘सहजातस्स रूपस्स चलने हेतू’’ति। तत्थ सहजातस्साति अत्तना सहजातस्स। यस्मा उतुचित्ताहारजानं चलनं चित्तजरूपसम्बन्धेनेव होति, नदीसोतचलनेन तत्थ पक्खित्तसुक्खगोमयपिण्डादीनं विय। विञ्ञत्तिवसेन पन चित्तजानमेव चलनं, तस्मा वुत्तं ‘‘सहजातस्सा’’ति। रूपस्साति रूपकायस्स। चलनेति सन्थम्भनसन्धारणचलनसङ्खाते चलितभावे। सन्थम्भनादिकम्पि हि चलनाभिमुखताय चलनन्ति युज्जति। हेतूति हेतुभूता सहकारीकारणभूता। एत्तावता च किं वुत्तं होति? कायविञ्ञत्ति नाम नेव फन्दमानरूपकायो, न च फन्दमाना वायोधातु, अथ खो महन्तं पासाणं उक्खिपन्तस्स सब्बथामेन गहणकाले सरीरस्स उस्साहनविकारो विय रूपकायस्स परिप्फन्दनपच्चयभावेन लब्भमानो एको आकारविकारो कायविञ्ञत्ति नामाति वुत्तं होति।&lt;br&gt;&#xA;ननु च फन्दमानवण्णादिविनिमुत्तो कोचि विकारो अत्थि, तस्स वण्णग्गहणानन्तरं गहणं होतीति कथमेतं विञ्ञायतीति? अधिप्पायग्गहणतो। न हि विञ्ञत्तिविकाररहितेसु रुक्खचलनादीसु अधिप्पायग्गहणं दिट्ठं, हत्थचलनादीसु पन दिट्ठं, तस्मा फन्दमानवण्णादिविनिमुत्तो कोचि विकारो अत्थि अधिप्पायस्स विञ्ञापकोति सम्पटिच्छितब्बमेतं एकन्तेन। ञापको च हेतु सयं गहितोयेव अत्तनो ञापेतब्बमत्थं ञापेति, न विज्जमानमत्तेनाति। ञापेतब्बवण्णग्गहणानन्तरं विकारग्गहणम्पि अनुमानतो सिद्धम्। तथा हि वदन्ति –&lt;br&gt;&#xA;‘‘विसयत्तमनापन्ना,&lt;br&gt;&#xA;सद्दा नेवत्थबोधका।&lt;br&gt;&#xA;न सत्तामत्ततो अत्थे,&lt;br&gt;&#xA;ते अञ्ञाता पकासका’’ति॥&lt;br&gt;&#xA;यदि विकारग्गहणमेव कारणमधिप्पायग्गहणस्स, कस्मा अग्गहितसङ्केतानं अधिप्पायग्गहणं न होतीति? न केवलं विकारग्गहणमेव अधिप्पायस्स गहणस्स कारणं, अथ खो पुरिमसिद्धसम्बन्धग्गहणञ्च इमस्स उपनिस्सयोति दट्ठब्बम्। यथा हि अरञ्ञे उदकतित्थे उस्सापेत्वा ठपितगोसीसादीनि उदकनिमित्तानि दिस्वा तदनन्तरप्पवत्ताय अविञ्ञायमानन्तराय मनोद्वारजवनवीथिया गोसीसादीनं उदकसहचारीपकारसञ्ञाणाकारं गहेत्वा ‘‘उदकमेत्थ अत्थी’’ति जाननं, एवं फन्दमानवण्णं गहेत्वा तदनन्तप्पवत्ताय अविञ्ञायमानन्तराय मनोद्वारवीथिया पुरिमग्गहितसम्बन्धूपनिस्सयसहिताय साधिप्पायविकारग्गहणं होतीति।&lt;br&gt;&#xA;६८१-२. सहजरूपचलनस्स विञ्ञत्तिविकारसहिताय वायोधातुया हेतुभावो युत्तो, किं सब्बा एव वायोधातु सहजरूपं चालेतीति इमं चोदनं सोधेतुं ‘‘लभित्वा पनुपत्थम्भ’’न्तिआदि वुत्तम्। उपत्थम्भेतीति उपत्थम्भं, उपत्थम्भकपच्चयन्ति अत्थो। एकावज्जनवीथियन्ति मनोद्वारिकजवनवीथिं सन्धायाह पञ्चद्वारिकवीथिया विञ्ञत्तिसमुट्ठापकत्ताभावतो। हेट्ठाहि छहि च चित्तेहीति सत्तसु जवनेसु हेट्ठिमेहि छहि जवनेहि समुट्ठितं वायोधातुं उपत्थम्भं लभित्वाति सम्बन्धो। केचि पन पोत्थकेसु ‘‘वायोधातुसमुट्ठित’’न्ति पाठं दिस्वा उपत्थम्भन्ति भावसाधनवसेन गहेत्वा हेट्ठा छहि चित्तेहि उप्पन्नवायोधातुसमुट्ठितं उपत्थम्भं लभित्वाति योजेन्ति। विञ्ञत्तिसहितत्तनाति सयं विञ्ञत्तिसहिता अत्तना सहजातं चित्तजरूपं देसन्तरुप्पत्तिहेतुभावेन चलयति, न इतराति अत्थो।&lt;br&gt;&#xA;अयं पनेत्थाधिप्पायो – यथा नाम सत्तहि युगेहि आकड्ढितब्बसकटे सत्तमयुगयुत्ता एव गोणा हेट्ठा छसु युगेसु युत्तगोणेहि लद्धुपत्थम्भा सकटं चालेन्ति, पठमयुगादियुत्ता पन सन्थम्भनसन्धारणमत्तमेव साधेन्ता तेसं उपत्थम्भका होन्ति, एवमेवं सत्तमजवनसमुट्ठिता वायोधातु हेट्ठा छहि जवनेहि समुट्ठितवायोधातुतो लद्धुपत्थम्भा चित्तजरूपं चालेति। पठमजवनादिसमुट्ठिता पन सन्थम्भनसन्धारणमत्तं साधेन्ता तस्स उपत्थम्भका होन्ति, देसन्तरुप्पत्तियेव चेत्थ चलनं उप्पन्नदेसतो केसग्गमत्तम्पि धम्मानं चलनाभावतो, इतरथा धम्मानं अब्यापारता, खणिकता च न सिया। कथं पनस्स सहजरूपानं देसन्तरुप्पत्तिया हेतुभावोति? यथा अत्तना सहजरूपानि हेट्ठिमजवनादिसमुट्ठितरूपेहि पतिट्ठितट्ठानतो अञ्ञत्थ उप्पज्जन्ति, एवं तेहि सह तत्थ उप्पत्तियेवस्स देसन्तरुप्पत्तिहेतुभावोति दट्ठब्बम्।&lt;br&gt;&#xA;अथ फन्दमानवण्णग्गहणानन्तरं विञ्ञत्तिग्गहणस्स वुत्तत्ता विञ्ञत्तिसहिताति सत्तमजवनसमुट्ठिताय एव च विसेसितत्ता चलनाकारसहितायेव वायोधातु विकारसहिताति? नयिदमेवं देसन्तरुप्पत्तिहेतुभावेन चलयितुमसक्कोन्तियोपि सन्थम्भनसन्धारणमत्तकरणेन पठमजवनादिसमुट्ठानवायोधातुयोपि विञ्ञत्तिविकारसहिता एव। येन दिसाभागेन गन्त्वा अभिक्कमादीनि पवत्तेतुकामो तदभिमुखभावविकारसम्भवतो। अधिप्पायसहभाविनञ्हि विकारं विञ्ञत्तिमाचिक्खन्ति। तेनेव हि भगवता ‘‘कतमं तं रूपं कायविञ्ञत्ति? या कुसलचित्तस्स वा…पे॰… अब्याकतचित्तस्स वा अभिक्कमन्तस्स वा…पे॰… पसारेन्तस्स वा कायस्स थम्भना सन्थम्भना सन्थम्भितत्तं विञ्ञत्ति विञ्ञापना विञ्ञापितत्तम्। इदं तं रूपं कायविञ्ञत्ती’’ति (ध॰ स॰ ७२०) सन्थम्भनसन्धारणानम्पि पच्चयभावाकारो कायविञ्ञत्तीति वुत्तो। एवञ्च कत्वा मनोद्वारावज्जनस्सापि विञ्ञत्तिसमुट्ठापकतावचनं सुट्ठु उपपन्नं होति।&lt;br&gt;&#xA;६८३-४. चित्तजाताय पथवीधातुया उपादिन्नकघट्टने पच्चयो यो आकारविकारो, अयं वचीविञ्ञत्ति विञ्ञेय्याति सम्बन्धो। तत्थ चित्तजातायाति वचीभेदप्पवत्तकचित्तसमुट्ठानाय । उपादिन्नकघट्टनेति उपादिन्नककलापसङ्खातस्स अक्खरुप्पत्तिट्ठानस्स घट्टनसञ्ञिते किच्चे घट्टनस्साति अत्थो। पच्चयोति तस्स सहकारीकारणभूतो। एको आकारविकारोति घट्टियमानउपादिन्नरूपतो, घट्टन्ति या पथवीधातुतो च विनिवट्टो पथवीधातुया उपादिन्नघट्टनपच्चयसभावरूपो एको आकारविकारविसेसोति अत्थो। पथविधातुयाति सामिवचनं ‘‘उभयसम्बन्धापेक्ख’’न्तिआदि कायविञ्ञत्तियं वुत्तनयेन वेदितब्बम्। अयं पन विसेसो – यथा तत्थ फन्दमानवण्णग्गहणानन्तरं गय्हति, एवमिध सुय्यमानसद्दसवनानन्तरन्ति दट्ठब्बम्। इदञ्च सन्थम्भनादीनं अभावेन घट्टनेन सद्धिंयेव सद्दस्स उप्पज्जनतो ‘‘लभित्वा पनुपत्थम्भ’’न्तिआदिनयो न लब्भति। घट्टनञ्हि पठमजवनादीसुपि लब्भतेव। तेनाह ‘‘सद्दवसा’’ति। अथ घट्टनचलनानं को विसेसोति? घट्टनं पच्चयविसेसेन भूतकलापानं अञ्ञमञ्ञं आसन्नतरुप्पादता, चलनं एकस्सापि देसन्तरुप्पादनपरम्परताति अयमेतेसं विसेसो। गोसीसादिउपमापेत्थ यथासम्भवं योजेतब्बा। सावाति सा एव सहसद्दा विञ्ञत्ति। सक्यकुलिन्दुनाति सुपरिसुद्धगगनतलस्स सक्कराजकुलस्स अवभासकट्ठेन तस्स निसाकरभूतेन। अथ वा इन्दति परमिस्सरियं करोतीति इन्दु। इन्दु-सद्दस्स उत्तमवाचकत्ता सक्ककुलुत्तमेनाति अत्थो।&lt;br&gt;&#xA;६८५. अथ विञ्ञत्ति ताव सहसद्दाव, सद्दो पन चित्तजो अविञ्ञत्तिको अत्थीति चे? नत्थीति दस्सेन्तो आह ‘‘सद्दो न चित्तजो’’तिआदि। विञ्ञत्तिघट्टनन्ति विञ्ञत्तिपच्चयं पथवीधातुया घट्टनम्। धातुसङ्घट्टनेनेवातिआदिना वुत्तमेवत्थं समत्थेति। यस्मा धातुसङ्घट्टनेनेव सद्दो जायति, न तेन विना, तस्माति अत्थो। अनेन च ये वदन्ति ‘‘वितक्कविप्फारसद्दो न सोतविञ्ञेय्योति महाअट्ठकथायं वुत्तत्ता चित्तसमुट्ठानो वितक्कविप्फारसद्दो विञ्ञत्तिया विनापि उप्पज्जति। ‘या ताय वाचाय विञ्ञत्ति विञ्ञापना’ति (ध॰ स॰ ६३६) हि वचनतो असोतविञ्ञेय्येन सद्देन सह विञ्ञत्ति न उप्पज्जति, ततोव चित्तजोपि सद्दनवको अत्थी’’ति, तेसं वादं पटिक्खिपति। महाअट्ठकथावादोपि हि सद्दोव होति, न सोतविञ्ञेय्योति विरुद्धमेतन्ति मञ्ञमानेहि सङ्गहकारेहि पटिक्खित्तोव। आनन्दाचरियो पन महाअट्ठकथावादं अप्पटिक्खिपित्वाव तत्थ अधिप्पायं वण्णेति। कथं? ‘‘जिव्हातालुचलनादिकरवितक्कसमुट्ठितं विञ्ञत्तिसहजमेव सुखुमसद्दं दिब्बसोतेन सुत्वा आदिसती’’ति सुत्ते, पट्ठाने च ओळारिकं सद्दं सन्धाय सोतविञ्ञाणस्स आरम्मणपच्चयभावो वुत्तोति इमिना अधिप्पायेन वितक्कविप्फारसद्दस्स असोतविञ्ञेय्यता वुत्ताति।&lt;br&gt;&#xA;६८६-७. विञ्ञापनतोति वचीघोसेन अधिप्पायविञ्ञापनहेतुत्ता। सयं विञ्ञेय्यतोति गहणानुसारेन वचीघोसेन वा हेतुना सयं विञ्ञेय्यत्ता। तस्साति विञ्ञत्तिसद्दस्स। सम्भवो कारकद्वयेति विञ्ञापयतीति विञ्ञत्ति, विञ्ञायतीति विञ्ञत्तीति एवं हेतुम्हि, कम्मनि वा तस्स सम्भवो निब्बत्ति होतीति अत्थो। किं पनेतं विञ्ञत्तिद्वयं चित्तसमुट्ठानं, उदाहु कम्मादिसमुट्ठानन्ति आह ‘‘न विञ्ञत्तिद्वय’’न्तिआदि। अट्ठ रूपानि वियाति सकसककलापगतअट्ठरूपानि विय, विञ्ञत्तिद्वयस्स एकतो वुच्चमानत्ता कायविञ्ञत्तिसहजकलापे सद्दो न लब्भतीति वचीविञ्ञत्तिकलापे लब्भमानम्पि तं हित्वा ‘‘अट्ठ’’इच्चेव वुत्तम्।&lt;br&gt;&#xA;यथावुत्तविकारग्गहणमुखेन ‘‘अयं इदं नाम कातुकामो’’ति तंसमङ्गिनो अधिप्पायो विञ्ञायतीति आह ‘‘अधिप्पायप्पकासनरसा’’ति। कायविप्फन्दनहेतुभूताय वायोधातुया विकारत्ता तस्सा कायविप्फन्दनस्स हेतुभावाकारेन पच्चुपट्ठानन्ति वुत्तं ‘‘काय…पे॰… पच्चुपट्ठाना’’ति। वायोधातुया किच्चाधिकताय आह ‘‘चित्तसमुट्ठानवायोधातुपदट्ठाना’’ति। वचीघोसस्स हेतुभावपच्चुपट्ठानाति वुत्तनयेनेव वचीघोससङ्खातस्स चित्तजसद्दस्स हेतुभावपच्चुपट्ठाना।&lt;br&gt;&#xA;केचि पनेत्थ ‘‘घट्टने पच्चयोति वुत्तत्ता घट्टनानन्तरं सद्दस्स उप्पत्ति होतीति गहेत्वा चित्तसमुट्ठानपथवीधातु उपादिन्नघट्टनमत्तं करोति, घट्टितक्खणे उतुसमुट्ठानोव सद्दो उप्पज्जति, सो पन चित्तपच्चयत्ता परियायेन चित्तसमुट्ठानोति वुच्चती’’ति वदन्ति। तेसं मतेन चित्तजसद्दोयेव न लब्भति, तस्मा एवं अग्गहेत्वा उदकतापनकाले अन्तोउदकेयेव उप्पज्जनकसद्दो विय उपादिन्ने घट्टेत्वा उप्पज्जमानचित्तसमुट्ठानपथवीधातुया उप्पत्तिसमकालमेव तस्मिं कलापे नवमं हुत्वा अन्तोयेव भूतिकसद्दो उप्पज्जतीति गहेतब्बं, तस्मा चित्तसमुट्ठानसद्दोपि वचीविञ्ञत्तिवसेनेव उप्पज्जति, अच्छरापहरणादिसद्दो पन वचीविञ्ञत्तिया अभावतो चित्तपच्चयउतुसमुट्ठानोयेवाति।&lt;br&gt;&#xA;६८८. विग्गहाभावतो न कस्सति, कसितुं छिन्दितुं न सक्कोतीति अकासो, सोयेव आकासोति आह ‘‘न कस्सतीति आकासो’’ति, को पनेसोति आह ‘‘रूपानं विवरो’’ति, कण्णच्छिद्दादिरूपानं अन्तरन्ति अत्थो। अनेन अजटाकासमाह। यो…पे॰… परिच्छेदोति पन इमिना इधाधिप्पेतमाकासं, सो पन रुळ्हीवसेन आकासोति पवुच्चति।&lt;br&gt;&#xA;रूपानि परिच्छिन्दति, सयं वा तेहि परिच्छिज्जति, तेसं वा परिच्छेदमत्तन्ति रूपपरिच्छेदो, तं लक्खणमेतस्साति रूपपरिच्छेदलक्खणो। अयञ्हि तं तं रूपकलापं परिच्छिन्दन्तो विय होति। तेनाह ‘‘रूपपरियन्तप्पकासनरसो’’ति। ‘‘अयं रूपानं हेट्ठिमो परियन्तो, अयं उपरिमो’’ति एवं विभावनकिच्चोति अत्थो। अत्थतो पन यस्मा रूपानं परिच्छेदमत्तं हुत्वा गय्हति, तस्मा वुत्तं ‘‘रूपमरियादपच्चुपट्ठानो’’ति। एत्थाह – किं पनेस रूपे परिच्छिन्दन्तो चतुसमुट्ठानकलापतो परिच्छिन्दति, अथ एकसमुट्ठानबहुकलापतो, उदाहु एकेकसमुट्ठानएकेककलापतो, एकेकरूपतो वाति? एकेकसमुट्ठानएकेककलापतोति दट्ठब्बम्।&lt;br&gt;&#xA;यदि हि चतुसमुट्ठानकलापतो, एकसमुट्ठानबहुकलापतो वा परिच्छिन्दति, एवं सति सम्फुट्ठभावपच्चुपट्ठानो वा परिच्छिन्देय्य, एककलापगतरूपानं विय नानाकलापगतरूपानम्पि अविनिब्भोगवुत्तिता वा आपज्जेय्य। अथ वा एकेकरूपतो परिच्छिन्दति, एवं सति एकेककलापगतरूपानम्पि नानाकलापगतरूपानं विय अञ्ञमञ्ञविनिब्भोगवुत्तितापसङ्गो सिया, उभयम्पि पनेतं अनिट्ठं, तस्मा एकेकसमुट्ठानएकेककलापतो परिच्छिन्दतीति दट्ठब्बम्।&lt;br&gt;&#xA;असम्फुट्ठभावछिद्दविवरभावपच्चुपट्ठानो वाति असम्फुट्ठभावपच्चुपट्ठानो वा छिद्दविवरभावपच्चुपट्ठानो वाति वुत्तं होति। तत्थ यस्मिं कलापे भूतानं परिच्छेदो, तेहेव असम्फुट्ठभावेन पच्चुपट्ठानतो असम्फुट्ठभावपच्चुपट्ठानो। किञ्चापि हि कलापन्तरभूता कलापन्तरभूतेहि सम्फुट्ठाव एकघनपिण्डभावेन पवत्तत्ता, तथापि धम्मतो अञ्ञमञ्ञं विवित्तत्ता असंकिण्णा एव। तेसं या विवित्तता अञ्ञमञ्ञं असंकिण्णता, अयं परिच्छेदो। भूतन्तरेहि विय तेहि सो असम्फुट्ठोव, इतरथा परिच्छिन्नता न सिया तेसं भूतानं ब्यापिभावापत्तितो। अब्यापिभावो हि असम्फुट्ठता। तेनाह भगवा इमस्स निद्देसे ‘‘असम्फुट्ठं चतूहि महाभूतेही’’ति (ध॰ स॰ ६३७)।&lt;br&gt;&#xA;अथ वा कलापन्तरभूतानं अञ्ञमञ्ञं असंकिण्णभावेन पच्चुपट्ठानतो असम्फुट्ठतापच्चुपट्ठानभावो वुत्तो, कण्णच्छिद्दमुखविवरादिवसेन छिद्दविवरभावस्स पच्चुपट्ठानतो छिद्दविवरभावपच्चुपट्ठानता वुत्ता। रूपपरिच्छेदे हि सति छिद्दविवरभावो होति। येसं रूपानं परिच्छेदो, तत्थेव तेसं परिच्छेदभावेन लब्भतीति वुत्तं ‘‘परिच्छिन्नरूपपदट्ठानो’’ति।&lt;br&gt;&#xA;६८९-९१. रूपस्सलहुतादित्तयनिद्देसेति रूपस्सलहुता रूपस्समुदुता रूपस्सकम्मञ्ञताति इमस्स रूपलहुतादित्तयस्स निद्देसे सम्पत्ते इदं वुच्चतीति अधिप्पायो। हेट्ठा वुत्तनयेनेवाति अरूपस्स लहुतादीसु ‘‘कायलहुभावो कायलहुता’’तिआदिना वुत्तनयानुसारेनेव ‘‘रूपस्स लहुभावो लहुता’’तिआदिना रूपसम्बन्धीभावेन रूपविकारापि विञ्ञातब्बा। रूपस्स लहुभावो लहुता, सा रूपस्स गरुभाववूपसमलक्खणा, गरुभावनिम्मद्दनरसा, अदन्धतापच्चुपट्ठाना, लहुरूपपदट्ठाना। रूपस्स मुदुभावो मुदुता, सा रूपस्स थद्धभाववूपसमलक्खणा, थद्धभावनिम्मद्दनरसा, सब्बकिरियासु अविरोधितापच्चुपट्ठाना, मुदुरूपपदट्ठाना। रूपस्स कम्मञ्ञभावो कम्मञ्ञता, सा रूपस्स अकम्मञ्ञभाववूपसमलक्खणा, अकम्मञ्ञभावनिम्मद्दनरसा, सरीरकिरियासु अनुकूलभावपच्चुपट्ठाना, कम्मञ्ञरूपपदट्ठानाति। अत्थो पनेत्थ तत्थ तत्थ अम्हेहि वुत्तानुसारेन वेदितब्बो। इमा पन तिस्सो रूपानं विकारभावतो ‘‘रूपविकारा’’ति वुच्चन्तीति दस्सेतुं ‘‘तिस्सो…पे॰… विभाविना’’ति वुत्तम्।&lt;br&gt;&#xA;यथाक्कमं पनेता रूपस्स दन्धत्तकरधातुक्खोभपटिपक्खपच्चयसमुट्ठाना, थद्धत्तकरधातुक्खोभपटिपक्खपच्चयसमुट्ठाना, रूपानं सरीरकिरियासु अननुकूलभावकरधातुक्खोभपटिपक्खपच्चयसमुट्ठानाति वेदितब्बम्। तत्थ धातुक्खोभोति वातपित्तसेम्हपकोपो, रसादिधातूनं वा विकारावत्था, द्विधा वुत्तापि अत्थतो पथवीधातुआदीनंयेव विकारोति दट्ठब्बम्। पटिपक्खपच्चया सप्पायउतुआहाराविक्खित्तचित्तता, सा च तंतंविकारस्स विसेसपच्चयभावतो वुत्ता, अविसेसेन पन सब्बेसं पच्चया, तथा हि ते कदाचिपि अञ्ञमञ्ञं न विजहन्ति। तथा अविजहन्तानं पन दुब्बिजानीयं नानत्तन्ति तंपकासनत्थं ‘‘एतास’’न्तिआदि वुत्तम्। कमतोव निदस्सनन्ति सम्बन्धो। लहुताय हि अरोगी निदस्सनं, मुदुताय मद्दितचम्मं, कम्मञ्ञताय सुधन्तसुवण्णम्।&lt;br&gt;&#xA;ननु चेत्थ अरोगिनो ताव निदस्सनं युत्तं तस्स इन्द्रियबद्धसन्तानत्ता, सुपरिमद्दितचम्मसुधन्तसुवण्णानं पन कथम्। न हि अनिन्द्रियबद्धरूपसन्ताने लहुतादीनि सम्भवन्ति तथा धातुक्खोभपटिपक्खपच्चयाभावतो? सच्चं, मुदुकम्मञ्ञसदिसरूपनिदस्सनमत्तमेतं, न पन तत्थ इधाधिप्पेतमुदुताकम्मञ्ञतासभावतो। यदि एवं, कथं तूलपिचुआदीसु लहुभावादिकन्ति? न तत्थ परमत्थतो लहुभावादिकं अत्थि, गरुभावादिहेतूनं पन अभावतो तत्थ लहुभावादिवोहारो।&lt;br&gt;&#xA;कम्मं कातुं न सक्कोति एकन्तेन तासं पच्चुप्पन्नपच्चयापेक्खत्ता, इतरथा सब्बदाभाविनीहि लहुतादीहि भवितब्बं सियाति। अदन्धतालक्खणाति अगरुभावलक्खणा। गरुभावस्स विनोदनं खिपनं अपनयनं किच्चमेतिस्साति गरुभावविनोदनरसा। किञ्चापि हि अयं रूपानं गरुभावं विनोदेतुं न सक्कोति, गरुरूपपटिपक्खानं पन अदन्धरूपानं विकारत्ता ‘‘जाति नं उप्पादेती’’तिआदीसु विय परियायेन गरुभावं विनोदेति नाम। तस्सञ्हि विज्जमानायं उप्पन्नरूपानं अगरुभावोयेवाति। एस नयो मुदुताकम्मञ्ञतासु। चेतसिकलहुतादयो पन अत्तनो अत्तनो पच्चनीकानं तंतंअकुसलधम्मानं विद्धंसकभावेन पवत्तन्तीति विकारमत्तभावतो निप्परियायेनेव तासं तंकिच्चता लब्भतीति दट्ठब्बम्। लहुपरिवत्तितपच्चुपट्ठानाति अदन्धस्स अरोगीपुरिसस्स अपरापरं सङ्कन्ति परिवत्तनं विय अदन्धपरिवत्तनं हुत्वा पच्चुपट्ठानाति अत्थो। यस्स रूपस्स लहुता, तत्थेव विकारभावेन उपलब्भनतो लहुरूपपदट्ठाना। एवमितरासुपि। अथद्धताति अकथिनता। अत्तनो मुदुभावेनेव सब्बकिरियासु अविरुद्धा हुत्वा पच्चुपट्ठातीति अविरोधितापच्चुपट्ठाना। मुदु हि कत्थचि न विरुज्झति। तीसुपि ठानेसु पटिपक्खत्थे अ-कारो। दन्धतादिहेतूनं पटिपक्खसमुट्ठानत्ता लहुतादीनन्ति केचि। अपरे पन सत्तापटिसेधेति वदन्ति। सरीरेन कत्तब्बकिरियानं अनुकूलतासङ्खातो कम्मञ्ञभावो लक्खणमेतिस्साति सरीरकिरियानुकूलकम्मञ्ञभावलक्खणा। अकम्मञ्ञं दुब्बलं नाम होतीति कम्मञ्ञता अदुब्बलभावपच्चुपट्ठाना वुत्ता।&lt;br&gt;&#xA;६९२. रूपानमाचयो योतिआदीसु यो निप्फन्नरूपानं आदितो चयो, यथापच्चयं ततो ततो आगतस्स विय चयोति वा आचयसङ्खातो रूपानं पठमुप्पादो वड्ढि च, सो उपचयोति उद्देसे वुत्तो ‘‘उपञ्ञत्तं उपसित्त’’न्तिआदीसु विय उप-सद्दस्स पठमूपरिअत्थदस्सनतो। या पन तेसंयेव रूपानं अनुप्पबन्धता अनुप्पबन्धवसेन पवत्ति, सा सन्ततीति पवुच्चति। पटिसन्धिक्खणे हि रूपुप्पत्तिआदिचयभावतो आचयो नाम, ततो परं याव सत्तरसमचित्तुप्पादा वड्ढिभावतो उपचयो नाम। तदा हि रूपस्स कम्मचित्तउतूहि चयोयेव, न हानि। अथ वा याव आहारसमुट्ठान रूपुप्पादो, चक्खादिउप्पादो वा, ताव उपचयो नाम, ततो परं पन चुतिपरियोसानं सन्तति नाम। एवञ्च कत्वा –&lt;br&gt;&#xA;‘‘यो आयतनानं आचयो, सो रूपस्स उपचयो। यो रूपस्स उपचयो, सा रूपस्स सन्तती’’ति (ध॰ स॰ ६४१-६४२) –&lt;br&gt;&#xA;एवं उपचयसन्ततीनं अत्थतो नानत्ताभावदीपनत्थं वुत्ताय पाळिया अट्ठकथायं –&lt;br&gt;&#xA;‘‘आचयो नाम निब्बत्ति, उपचयो नाम वड्ढि, सन्तति नाम पवत्ती’’ति वत्वा ‘‘नदीतीरे खतकूपस्मिञ्हि उदकुग्गमनकालो विय आचयो निब्बत्ति, परिपुण्णकालो विय उपचयो वड्ढि, अज्झोत्थरित्वा गमनकालो विय सन्तति पवत्ती’’ति (ध॰ स॰ अट्ठ॰ ६४१; विसुद्धि॰ २.४४४) –&lt;br&gt;&#xA;उपमा वुत्ता। ‘‘रूपानमाचयो’’ति चेत्थ बहुवचननिद्देसेन उप्पादो नाम उप्पज्जमानानं विकारो। विकारत्ते च सति अत्तनो विकारवन्तधम्मभेदभिन्नत्ता एकक्खणेपि उप्पज्जमानानं बहूनम्पि रूपानं विसुं विसुंयेव उप्पादविकारभावो, न पिण्डस्सेवाति दीपितं होति। न केवलञ्च रूपानमेव उप्पत्ति ईदिसी, अथ खो अरूपधम्मानम्पि उप्पादो रूपारूपधम्मानं जरता, अनिच्चता, रूपस्स लहुमुदुकम्मञ्ञता चाति दट्ठब्बम्।&lt;br&gt;&#xA;६९३. जातिरूपन्ति दीपितं अट्ठकथासु उभयस्सपि रूपुप्पादसभावत्ताति अधिप्पायो। यदि एवं, कस्मा विभज्ज वुत्तं? भगवता तथेव देसितत्ता। भगवतापि कस्मा तथा देसितन्ति आह ‘‘वुत्तमाकारनानत्ता’’तिआदि। आकारनानत्तं हेट्ठा विभावितमेव। अक्खरस्स पठमुप्पत्ति उपचयो, पुनप्पुनं उप्पत्ति सन्तति। एवं तिसमुट्ठानरूपानम्पि दट्ठब्बन्ति एवं तेसं आकारनानत्तं वण्णेन्ति। वेनेय्यानं वसेन वाति तदा किर सोतूनं एवं चित्तं उप्पन्नं, अयं जाति सब्बेसं धम्मानं पभवो, सयं पन न कुतोचि जायति, यथा तं ‘‘पकतिवादीनं पकती’’ति। तेसं मिच्छागाहं विधमेन्तो ‘‘जाति नाम न अञ्ञा, उपचयसन्ततिवसेन ठिता रूपुप्पत्तियेव पन तथा वुच्चति, सा च यस्स उप्पादो , तस्स पच्चयेहेव जातपरियायं लब्भती’’ति दस्सनत्थं उपचयो सन्ततीति द्विधा भिन्दित्वा देसेतीति आचरिया।&lt;br&gt;&#xA;पुब्बन्ततो पुब्बकोट्ठासतो, अनागतभावतोति अत्थो। उप्पज्जमाने रूपधम्मे उप्पादो अनागतक्खणतो उम्मुज्जापेन्तो विय होतीति वुत्तं ‘‘उम्मुज्जापनरसो’’ति। ‘‘इमे रूपधम्मा सम्पटिच्छथ ने’’ति निय्यातेन्तो विय गय्हतीति वुत्तं ‘‘निय्यातनपच्चुपट्ठानो’’ति। परिपुण्णभावपच्चुपट्ठानता उपरि चयो उपचयोति इमस्स अत्थस्स वसेन वेदितब्बा। यथा उप्पादक्खणप्पत्तं उप्पन्नं नाम होति आदिकम्मे तप्पच्चयवसेन, एवं उप्पादक्खणगतं उपचितं नाम होतीति वुत्तं ‘‘उपचितरूपपदट्ठानो’’ति।&lt;br&gt;&#xA;पवत्तिलक्खणाति अनुप्पबन्धतो उप्पत्तिवसेन पवत्तमानरूपानं पवत्तनन्ति लक्खितब्बा। अनुप्पबन्धनरसाति पुब्बापरवसेन अनुप्पबन्धनकिच्चा। असति हि उप्पादे पुब्बापरवसेन अनुप्पबन्धो न सिया। अनुप्पबन्धरसत्तायेव अनुपच्छेदवसेन गहेतब्बतो आह ‘‘अनुपच्छेदपच्चुपट्ठाना’’ति। पुब्बापरवसेन घटितरूपेसु उपलब्भनतो वुत्तं ‘‘अनुप्पबन्धरूपपदट्ठाना’’ति।&lt;br&gt;&#xA;६९४. जीरणन्ति जिण्णभावो, अभिनवभावहानीति अत्थो।&lt;br&gt;&#xA;पाकटा रूपधम्मेसु खण्डिच्चादिभावेन दन्तादीसु विकारदस्सनतो, इतरा तदभावतो अपाकटा। कामं रूपधम्मानम्पि खणिकजरा पटिच्छन्ना एव, या ‘‘अवीचिजरा’’ति वा वुच्चति। अरूपधम्मानं पन जराय सुट्ठु पटिच्छन्नभावदस्सनत्थं ‘‘पाकटा रूपधम्मेसू’’ति अविसेसेन वुत्तम्। खण्डिच्चादिविकारो पन खणिकजराय नत्थि। रूपपरिपाको रूपधम्मानं जिण्णता, जरं पत्तस्स भङ्गो अवस्संभावीति वुत्तं ‘‘उपनयनरसा’’ति, भङ्गूपनयनकिच्चाति अत्थो। सभावानपगमेपीतिकक्खळत्तादिसभावानपगमेपि, ठितिक्खणे हि जरा नाम, न च तदा धम्मसभावं विजहति। नवभावो उप्पादावत्था, तस्सा अपगमभावेन गय्हतीति आह ‘‘नवभावापगमपच्चुपट्ठाना’’ति। वीहिपुराणभावो वियाति वीहिभावानपगमेपि अभिनवभावापगमनकरो वीहिपुराणभावो विय। वीहिपुराणभावो सब्बावत्थानि अपनेति, अयं पन केवलं उप्पादावत्थमेव अपनेति। परितो सब्बतो भिज्जनन्ति लक्खितब्बाति परिभेदलक्खणा । निच्चं नाम धुवं, रूपं पन खणभङ्गिताय न निच्चन्ति अनिच्चं, तस्स भावो अनिच्चता। सा पन ठितिप्पत्तरूपं ठितियमेव विनासनभावेन संसीदेन्ती विय होतीति संसीदनरसा। यस्मा च सा भङ्गभावतो खयवयाकारेनेव गय्हति, तस्मा वुत्तं ‘‘खयवयभावपच्चुपट्ठाना’’ति। अनुक्कमेन विनासो खयो नाम, दीपवट्टिकाय सह तेलस्स विय सह निरोधो वयोति वदन्ति।&lt;br&gt;&#xA;६९६-७. समोधानतोति रासितो। केचीति अभयगिरिवासिनो। मिद्धरूपस्स वदनसीला, मिद्धवादो वा एतेसन्ति मिद्धवादिनो। मिद्धरूपं नामाति उतुचित्ताहारवसेन तिसमुट्ठानं मिद्धं नाम रूपम्। ते पटिक्खिपितब्बाति सम्बन्धो। कथं पटिक्खिपितब्बाति आह ‘‘मुनीसी’’तिआदि। नत्थि नीवरणाति सोतापत्तिमग्गेन विचिकिच्छानीवरणस्स, अनागामिमग्गेन कामच्छन्दब्यापादकुक्कुच्चनीवरणानं, अरहत्तमग्गेन थिनमिद्धनीवरणानञ्च पहीनत्ता। अयञ्हेत्थ अधिप्पायो – यदि मिद्धं रूपं सिया, अप्पहातब्बं भवेय्य। रूपक्खन्धो अभिञ्ञेय्यो परिञ्ञेय्यो न पहातब्बो न भावेतब्बो न सच्छिकातब्बो। ‘‘कतमे धम्मा नेवदस्सनेननभावनायपहातब्बा। चतूसु भूमीसु कुसलं, चतूसु भूमीसु विपाको, तीसु भूमीसु किरियाब्याकतं, रूपञ्च निब्बानञ्च, इमे धम्मा नेवदस्सनेननभावनायपहातब्बा’’ति (ध॰ स॰ १४०७) वचनेन रूपधम्मानं पहानाभावतो। एवञ्च सति तस्स नीवरणभावो विरुज्झेय्य नीवरणानं पहातब्बत्ता। न हि नीवरणानं अप्पहातब्बत्ते –&lt;br&gt;&#xA;‘‘या मे कङ्खा पुरे आसि, तं मे अक्खासि चक्खुमा।&lt;br&gt;&#xA;अद्धा मुनीसि सम्बुद्धो, नत्थि नीवरणा तवा’’ति॥ (सु॰ नि॰ ५४६) –&lt;br&gt;&#xA;नीवरणप्पहानेन भगवतो थोमनं युज्जेय्य। यदि सिया, ‘‘रूपं, भिक्खवे, न तुम्हाकं, तं पजहथातिआदिवचनतो (म॰ नि॰ १.२४७; सं॰ नि॰ ३.३३-३४) रूपस्स पहातब्बतापि पञ्ञायतीति? तं न, तब्बिसयछन्दरागप्पहानस्स तत्थ अधिप्पेतत्ता। तेनाह भगवा ‘‘यो, भिक्खवे, रूपे छन्दरागविनयो, तं तत्थ पहान’’न्ति। न च पनेतं न सक्का वत्तुं एत्थापि ‘‘तब्बिसयछन्दरागप्पहानवसेनेव वुत्त’’न्ति साधकवचनभावतो, कामच्छन्दादीनं तत्थ पहानस्स अनधिप्पेतत्ता च, तस्मा ‘‘नत्थि नीवरणा तवा’’तिआदिवचनेहि विरुज्झनतो न मिद्धं रूपन्ति।&lt;br&gt;&#xA;यदि पन परो दळ्हमूळ्हग्गाहिताय तंविसयछन्दरागप्पहानवसेनेव नीवरणप्पहानं अधिप्पेतन्ति सकवादं ओड्डेय्य, तस्स तन्निसेधनत्थं पुन थिनमिद्धनीवरणस्स अविज्जानीवरणेन सह सम्पयोगवचनञ्च आहरन्तो आह ‘‘थिनमिद्धनीवरण’’न्तिआदि। थिनमिद्धनीवरणञ्चेव अविज्जानीवरणञ्च नीवरणेन सम्पयुत्तन्ति सम्बन्धो। इदं वुत्तं होति – ‘‘चतूहि सम्पयोगो’’ति (धातु॰ ३) वचनतो अरूपधम्मानमेव अञ्ञमञ्ञस्स सम्पयोगो लब्भति, न रूपधम्मानं अञ्ञमञ्ञं अरूपेन वा, तस्मा यदि मिद्धं रूपं सिया, न तं सम्पयोगवचनमरहतीति। अथ सिया – यथालाभवचनमेत्थ सक्का विञ्ञातुं, ‘‘सक्खरकथलम्पि मच्छगुम्बम्पि चरन्तम्पि तिट्ठन्तम्पी’’तिआदीसु (दी॰ नि॰ १.२४९) विय। यथा हि ‘‘सक्खरकथलिकं मच्छगुम्बम्पि चरन्तम्पि तिट्ठन्तम्पी’’तिआदीसु सक्खरकथलिकस्स चरणायोगतो मच्छगुम्बापेक्खाय चरणं, उभयापेक्खाय ठानन्ति एवं यथालाभो योजीयति, एवमिधापि थिनापेक्खाय सम्पयोगवचनं, उभयापेक्खाय नीवरणवचनन्ति? तम्पि न, रूपभावस्सेव असिद्धत्ता। सिद्धे हि रूपभावे असम्भवतो यथालाभयोजना युज्जेय्याति। एत्तकेनेव मिद्धस्स अरूपभावे सिद्धेपि यथा द्विक्खत्तुं बन्धं सुबन्धं होति, एवमनेकसुत्तसाधितं अप्पधंसियं होतीति पट्ठानप्पकरणे ‘‘नीवरणं धम्मं पटिच्च…पे॰… पच्चया’’ति (पट्ठा॰ ३.८.८) इमस्स विभङ्गे ‘‘अरूपे…पे॰… उप्पज्जती’’ति (पट्ठा॰ ३.८.८) वुत्तं अरूपभवुप्पत्तिम्पि आहरन्तो आह ‘‘महापकरणपट्ठाने’’तिआदि। झाननिकन्तिआदीनम्पि धम्मतो लोभादिभावतो कामच्छन्दनीवरणादीहि अभिन्नत्ता वुत्तं ‘‘कामच्छन्दनीवरण’’न्तिआदि।&lt;br&gt;&#xA;एत्थ सिया – ‘‘पञ्चिमे, भिक्खवे, आवरणा नीवरणा’’तिआदीसु (अ॰ नि॰ ५.५१) थिनमिद्धस्स नीवरणभावेन एकतो आगतत्ता इधापि ‘‘थिनमिद्धनीवरण’’न्ति एकतो वुत्तं, थिनमेव च पन अरूपभवे उप्पज्जति थिनमिद्धन्ति? तयिदमसारं, कुक्कुच्चस्स न गहितत्ता। यदि हि एकतो गहितमत्तेनेव इधापि एकतो गहणं सिया, कुक्कुच्चस्सपि तत्थ एकतो वुत्तस्स इध गहणं सम्भवेय्य, न च पनेवं अत्थि उद्धच्चनीवरणन्त्वेव वुत्तत्ता, तस्मा न तस्स अरूपभवुप्पत्तिं सक्का पटिबाहितुन्ति। आदि-सद्देन ‘‘केवलो हायं, भिक्खवे, अकुसलरासि, यदिदं पञ्च नीवरणा (अ॰ नि॰ ५.५२), इमे पञ्च नीवरणे पहाय, विगतथिनमिद्धोति तस्स थिनमिद्धस्स चत्तत्ता वन्तत्ता मुत्तत्ता पहीनत्ता पटिनिस्सट्ठत्ता, तेन वुच्चति विगतथिनमिद्धोति, इदं चित्तं इमम्हा थिनमिद्धम्हा सोधेति विसोधेति परिसोधेति मोचेति विमोचेति परिमोचेति वा’’ति (विभ॰ ५५१) एवमादिं पाळिं सङ्गण्हाति।&lt;br&gt;&#xA;यदिपि सिया दुविधं मिद्धं रूपं, अरूपञ्च। तत्थ यं अरूपं, तं नीवरणेसु देसितं, न रूपन्ति? तम्पि न, विसेसवचनाभावतो। न हि विसेसेत्वा मिद्धं नीवरणेसु देसितं ‘‘यदपि, भिक्खवे, थिनं, तदपि नीवरणं, यदपि मिद्धं, तदपि नीवरणं, थिनमिद्धं नीवरणन्ति इति हिदं उद्देसं आगच्छती’’ति अविसेसेन वुत्तत्ता, तस्मा मिद्धस्स दुविधतं परिकप्पेत्वापि न सक्का नीवरणभावं निवत्तेतुम्। सक्का हि वत्तुं यं तं अरूपतो अञ्ञं मिद्धं परिकप्पितं, तम्पि नीवरणं मिद्धसभावत्ता इतरं नीवरणं वियाति। यदि मिद्धस्स रूपभावं न सम्पटिच्छथ, कथं भगवतो निद्दा होति, ननु मिद्धस्स ‘‘निद्दा पचलायिका’’तिआदिना विभङ्गे वुत्तत्ता निद्दाभावो सिद्धोति? नयिदमेवं, इत्थिलिङ्गादीसु विय निद्दाहेतुनो मिद्धस्स निद्दाभावेन विभत्तत्ता। एवम्पि निद्दाहेतुनो मिद्धस्स अभावतो कथं भगवतो निद्दाति चे? सा भगवतो नत्थीति न सक्का वत्तुं ‘‘अभिजानामि खो पनाहं अग्गिवेस्सन…पे॰… दिवा सुपिता’’तिआदिवचनतो (म॰ नि॰ १.३८७) न निद्दा भगवतो मिद्धेन, अथ खो सरीरगेलञ्ञेन, तञ्च भगवतो नत्थीति न सक्का वत्तुं ‘‘पिट्ठि मे आगिलायति, तमहं आयमिस्सामी’’ति (म॰ नि॰ २.२२; सं॰ नि॰ ४.२४३) वचनतो। न चेत्थ एवमवधारणं दट्ठब्बं ‘‘मिद्धमेव निद्दाहेतू’’ति, तस्मा अञ्ञोपि अत्थि निद्दाहेतु। को पन सोति? सरीरगेलञ्ञं, तस्मा न भगवतो निद्दा मिद्धहेतुकाति दट्ठब्बम्।&lt;br&gt;&#xA;६९८. विसुं विसुं अभावं दस्सेत्वाति वायोधातुआदितो विसुं विसुं नत्थिभावं दस्सेत्वा। कथं पन सो दस्सितब्बोति आह ‘‘वायोधातुया’’तिआदि। तत्थ कायबलं नाम अत्थतो वायोधातुया पवत्तिआकारविसेसो तस्सा विप्फारभावतो। यतो बालानं बलन्ति वदन्तीति वुत्तं ‘‘वायोधातुया गहिताय बलरूपं गहितमेवा’’ति। सम्भवो कामधातुयं एकच्चसत्तानं इन्द्रियपरिपाकपच्चयो आपोधातुया पवत्तिआकारविसेसोति आह ‘‘आपोधातुया सम्भवरूप’’न्ति। गहिताय गहितमेवाति सम्बन्धो। उपचयसन्ततिविनिमुत्तो रूपुप्पादो नत्थि, उप्पादावत्थाय च अञ्ञा जाति नाम नत्थेवाति वुत्तं ‘‘उपचयसन्ततीहि जातिरूप’’न्ति। कम्मसमुट्ठानस्सपि रोगस्स विसभागपच्चयसमुप्पन्नो धातुक्खोभो आसन्नकारणं , पगेव इतरस्स। सो अत्थतो रूपधम्मानं पाकावत्था ठितिभङ्गक्खणेसु एव सियाति वुत्तं ‘‘जरताअनिच्चतादीहि रोगरूपं गहित’’न्ति।&lt;br&gt;&#xA;६९९-७०४. रूपानि समुट्ठहन्ति जायन्ति एतेहीति रूपसमुट्ठानानि। कानि पन तानीति आह ‘‘उतुचित्ताहारकम्मानी’’ति।&lt;br&gt;&#xA;आहारो रूपहेतुयोति एत्थ इति-सद्दो पक्खिपितब्बो, कम्मं, उतु च चित्तञ्च आहारोति इमे रूपहेतुयोति। रूपहेतुयोति च रूपस्स जनकपच्चयाति अत्थो। तेनाह ‘‘एतेहेवा’’तिआदि। एकमेकंयेव समुट्ठानं एतेसन्ति एकसमुट्ठाना। ननु एकतो एव पच्चयतो पच्चयुप्पन्नस्स उप्पत्ति नत्थीति? सच्चं नत्थि, रूपजनकपच्चयेसु एकतोति अयमेत्थ अभिसन्धि। अट्ठिन्द्रियानीति चक्खादीनि पञ्च, इत्थिपुरिसिन्द्रियद्वयं, जीवितञ्चाति अट्ठिन्द्रियानि। कायवचीविञ्ञत्तिवसेन विञ्ञत्तिद्वयम्।&lt;br&gt;&#xA;द्वीहीति कोचि चित्तेन, कोचि उतुना चाति एवं द्वीहि। न हि एकस्सेव द्वे एकक्खणे पच्चया होन्ति। एवं सेसेसुपि। उतुआहार…पे॰… कतन्ति एकेकं उतुना, आहारेन, चित्तेन चाति तीहि कतम्। चतस्सो चापि धातुयोति चत्तारि महाभूतानि। तानि हि निस्सत्तनिज्जीवट्ठेन धातूति वुच्चन्ति। कम्मादीहि चतूहि भवन्तीति चतुब्भवा। द्वेति जरता अनिच्चता।&lt;br&gt;&#xA;७०५-६. इदानि मिस्सकसमुट्ठानानिपि गहेत्वा तंतंपच्चयजातानं गणनपरिच्छेदं दस्सेतुं ‘‘कम्मेना’’तिआदि वुत्तम्। तत्थ अट्ठिन्द्रियानि वत्थु सुद्धट्ठकं सन्तत्यूपचयाकासाति वीसति कम्मजा। विञ्ञत्तिद्वयं सद्दो लहुतादित्तयं सुद्धट्ठकादयो एकादसाति सत्तरस चेतसा जायरे, चित्तजाति अत्थो। सद्दो लहुतादित्तयं सुद्धट्ठकादयो एकादसाति दसपञ्चेव पन्नरस उतुना जायरे। लहुतादित्तयं सुद्धट्ठकादयो एकादसाति चुद्दस आहारतो। जरताअनिच्चताहि ते अट्ठसट्ठि च होन्तेवाति सम्बन्धो।&lt;br&gt;&#xA;७०७-८. ‘‘जरता…पे॰… समुट्ठिता’’ति वत्वा पुन तत्थ कारणं दस्सेतुं ‘‘जातस्सा’’तिआदि वुत्तम्। तत्थ जातस्स पाकभेदत्ताति जरताय जातधम्मस्स पाकत्ता, अनिच्चताय च भेदत्ताति अत्थो। इदं वुत्तं होति – जरताअनिच्चता नाम उप्पन्नधम्मस्स होन्ति, नो उप्पज्जमानस्स। यदि हि उप्पज्जमानस्स सियुं, तदा तासम्पि जायमानत्तपरियायो युज्जेय्य। उप्पन्नधम्मस्स पन जातितो परं इमासं सम्भवतो न जायन्तीति वत्तुं वट्टतीति। यदि पन कोचि तेसम्पि जातभावे को विरोधोति पटिपज्जेय्य, तस्स तं दुग्गाहं विधमेन्तो आह ‘‘जायेय्यु’’न्तिआदि। होन्तु नाम तेसम्पि पाकभेदा , तदापि को विरोधोति आह ‘‘न ही’’तिआदि। पाको न परिपच्चतीति सम्बन्धो, एतेन न भिज्जतीति दीपितं होति। पक्कस्स हि भङ्गो नियतो। भेदो वा न च भिज्जतीति एत्थापि पाकभावोपि वुत्तोव। न हि अपक्कं भिज्जतीति, अञ्ञथा उप्पादभङ्गानं अनञ्ञत्तप्पसङ्गतो। नत्थि तन्ति पाकभेदानं पच्चनं भिज्जनं नत्थीति वुत्तमेवत्थं सङ्खिपित्वा आह।&lt;br&gt;&#xA;एत्तावता च किं वुत्तं होति? यदि जरताअनिच्चता केनचि पच्चयेन जायेय्युं, तदा उप्पन्नस्स नाम जराय, भङ्गेन च भवितब्बन्ति तेसं जरताअनिच्चतापि सियुं, न च पनेता उपलब्भन्ति। कस्मा? यस्मा न जरता अञ्ञजराय जीरति, भिज्जति वा, न च भङ्गो अञ्ञेन भङ्गेन भिज्जति, जीरति वा, इतरथा सापि जरा अपराय जराय, भङ्गेन च जीरति, भिज्जति, सो च भङ्गो अञ्ञाय जराय, अञ्ञेन भङ्गेन जीरति, भिज्जतीति अनवट्ठानप्पसङ्गतोति वुत्तं होति।&lt;br&gt;&#xA;७०९-१०. ‘‘जातस्सा’’तिआदि निगमनम्। अथ वा उत्तरि वत्तब्बचोदनाय फलठपनम्। ‘‘सिया कत्थची’’तिआदि परमतासङ्कनम्। एत्थाति एतस्मिं ‘‘जरताअनिच्चताद्वयं न पच्चति, न भिज्जति वा’’ति अधिकारे। रूपस्सूपचयोतीति इति-सद्दो आदिअत्थो, तेन ‘‘रूपस्स उपचयो सन्तती’’ति वचनेनाति अत्थो। एवं पाकोपि पच्चतु, भेदोपि परिभिज्जतूति सम्बन्धो। अयं पनेत्थ अधिप्पायो – यथा कम्मादीहि उप्पज्जनकरूपनिद्देसे ‘‘कतमं तं रूपं उपादिन्नं? चक्खायतनं…पे॰… कायायतनं इत्थिन्द्रियं पुरिसिन्द्रियं जीवितिन्द्रियं, यं वा पनञ्ञम्पि अत्थि रूपं कम्मस्स कतत्ता रूपायतनं…पे॰… फोट्ठब्बायतनं आकासधातु रूपस्स उपचयो रूपस्स सन्तति कबळीकारो आहारो’’तिआदिना (ध॰ स॰ ६५२) उपचयसन्ततीनं निद्दिट्ठत्ता जाति जायतीति दीपितं होति तस्सा अपरजातिया अभावेपि। एवं जराभङ्गानं अपरजराभङ्गाभावेपि जीरणं, भिज्जनञ्च सम्पटिच्छितब्बं, इतरथा जातियापि भेदना तदवत्थायेवाति।&lt;br&gt;&#xA;७११. ‘‘न चेवा’’तिआदि यथासङ्कितपरमतस्स पटिक्खिपनम्। यदि जायतीति न विञ्ञातब्बं, एवञ्च सति निद्देसे कस्मा वुत्तन्ति आह ‘‘जायमानस्सा’’तिआदि। इदं वुत्तं होति – असतिपि जातिया जायमानत्ते जायमानानं धम्मानं अभिनिब्बत्तिभावतो तस्सा तप्पच्चयभाववोहारो अनुमतोति तत्थ वुत्ता, न पन परमत्थतो जायमानत्ता। जायमानस्स हि अभिनिब्बत्तिमत्तं जाति, तस्मा असिद्धेन असिद्धसाधनमेतन्ति।&lt;br&gt;&#xA;७१२-७. ‘‘तत्था’’तिआदिना पुनपि परमतासङ्कं कत्वा पटिक्खिपति। तत्थ येसं धम्मानं या जाति, सा तप्पच्चयत्तवोहारं, अभिनिब्बत्तिसम्मुतिञ्च लभतेवाति सम्बन्धो। तथाति यथा लभतेव, तथा। यंतं-सद्दा हि अब्यभिचारितसम्बन्धा। तेसं धम्मानं पच्चया एतिस्साति तप्पच्चया, तस्सा भावो तप्पच्चयत्तं, तप्पच्चयत्तेन पवत्तो वोहारो तप्पच्चयत्तवोहारो, तं कम्मपच्चयभावादिवोहारन्ति अत्थो। अभिनिब्बत्तिसम्मुतिन्ति अभिनिब्बत्तति जायतीति एवं अभिनिब्बत्तिवसेन पवत्तसम्मुतिम्। कम्मादिसम्भवन्ति कम्मादिचतुपच्चयसमुट्ठानम्। जनकानं पच्चयानं आनुभावक्खणुप्पादे अभावतोति सम्बन्धो। अयं पनेत्थ अत्थो – ये ते रूपानं जनकपच्चया, तेसं तदुप्पादनं पति अनुपरतब्यापारानं यो सो पच्चयूपलक्खणियो किच्चानुभावक्खणो, तदा जायमानानं धम्मानं विकारभावेन लब्भमानतं सन्धाय विनेय्यपुग्गलवसेन जातिया पच्चयतो जातत्तं अनुञ्ञातं ततो पुरे , पच्छा च अनुपलब्भमानत्ता, एवञ्च कत्वा वुत्तं ‘‘जातिया पन लब्भती’’ति। जराभङ्गानं पन पच्चयानुभावक्खणतो उत्तरि ठितिभङ्गक्खणेसु लब्भमानत्ता न एवं अनुञ्ञातुं सक्काति, जातिया पन लब्भति सो वोहारोति अधिप्पायो। तप्पच्चयत्तवोहारन्तिआदिगाथाद्वयं निगमनवसेन वुत्तम्।&lt;br&gt;&#xA;७१८-९. अथ किं इमाय गीवाकण्डूयाय, ननु वुत्तं भगवता सुत्तन्ते ‘‘जरामरणं, भिक्खवे, अनिच्चं सङ्खतं पटिच्चसमुप्पन्न’’न्ति (सं॰ नि॰ २.२०), तस्मा कथमेतं वुच्चति, जरता अनिच्चता चेव न केहिचि समुट्ठिताति यो वदेय्य, तस्स वितक्कं दस्सेत्वा पटिक्खिपितुं ‘‘अनिच्च’’न्तिआदि वुत्तम्। कस्मा न वत्तब्बन्ति आह ‘‘सा हि परियायदेसना’’ति। परियायदेसनत्तमेव विभावेतुं ‘‘अनिच्चान’’न्तिआदि वुत्तम्। तथा-सद्देन ‘‘सङ्खतान’’न्ति सङ्गण्हाति।&lt;br&gt;&#xA;७२०-३. अनिच्चं सङ्खतञ्चाति च-सद्देन ‘‘पटिच्चसमुप्पन्न’’न्ति सङ्गण्हाति। अयञ्हेत्थ अधिप्पायो – अनिच्चसङ्खतधम्मानं जरामरणत्ता तेसु सन्तेसु होति, असन्तेसु न होति। न हि अजातं परिपच्चति, भिज्जति वा, तस्मा तं जातिपच्चयतं सन्धाय ‘‘जरामरणं सङ्खतं पटिच्चसमुप्पन्नं, ततोयेव च अनिच्च’’न्ति परियायेन सुत्ते आगतम्। यथा विञ्ञत्तिआदीनं निप्परियायतो चित्तसमुट्ठानताभावेपि चित्तजानं विकारत्ता चित्तसमुट्ठानभावोति। विञ्ञत्तियो वियाति च निदस्सनमत्तं दट्ठब्बं लहुतादीनम्पि चित्तजादिभावस्स परियायेनेव इच्छितत्ता। निप्परियायेन अट्ठारसेव निप्फन्नरूपानि कम्मादिसमुट्ठानानीति। तयन्ति जातिजराभङ्गसङ्खातानं लक्खणरूपत्तयम्।&lt;br&gt;&#xA;खंपुप्फंवाति आकासकुसुमं विय। यथा आकासकुसुमं सब्बसो अजातत्ता नत्थि, एवमिदम्पि नत्थीति अत्थो। निच्चं वासङ्खतं वियाति यथा असङ्खतं निब्बानं केनचि असङ्खतत्ता निच्चं धुवं, एवमिदम्पि केनचि असङ्खतत्ता निच्चं सस्सतं वाति अत्थो। नोभयं पनिदन्ति इदं पन उभयम्पि खंपुप्फं विय नो नत्थि, न च निब्बानं विय असङ्खतं वाति अत्थो। निस्सयायत्तवुत्तितोति जायमानपरिपच्चमानभिज्जमानानं जातिआदिमत्तभावेन जायमानादिनिस्सयपटिबद्धवुत्तित्ता। तमेव निस्सयायत्तवुत्तितं समत्थेतुं ‘‘भावे पथवियादीन’’न्तिआदि वुत्तम्। अयं पनेत्थ सङ्खेपत्थो – पथवीआदीनं निस्सयानं भावे जातिआदित्तयं पञ्ञायति, तस्मा नो नत्थि, यस्मा च तेसं अभावे न पञ्ञायति, तस्मा न निच्चन्ति इममेव च अभिनिवेसं निसेधेतुं भगवता जातिया चतुजत्तं, जरामरणस्स च अनिच्‍चादिपरियायो वुत्तोति दट्ठब्बम्।&lt;br&gt;&#xA;७२४-५. निप्फन्‍नानि नामाति ‘‘रूपस्स परिच्छेदो, रूपस्स विकारो, रूपस्स लक्खण’’न्तिआदिना परिच्छेदादिभावं अतिक्‍कमित्वा अत्तनो कक्खळत्तादिना सभावेन परिच्छिज्‍ज गहेतब्बत्ता, अपरियायेनेव कम्मादिपच्‍चयेहि निप्फन्‍नत्ता वा निप्फन्‍नानि नाम। तब्बिपरीततो अनिप्फन्‍ना।&lt;br&gt;&#xA;सेसका अनिप्फन्‍नाति सुत्वा परो अनिट्ठं आपादेन्तो आह ‘‘यदि होन्ती’’तिआदि। ‘‘तेसमेवा’’तिआदिना पन तं पटिक्खिपति। कायविकारो कायविञ्‍ञत्ति नाम, वचीविकारो वचीविञ्‍ञत्ति नाम, छिद्दं विवरं आकासधातु नाम, लहुभावो लहुता नाम, मुदुभावो मुदुता नाम , कम्मञ्‍ञभावो कम्मञ्‍ञता नाम, निब्बत्ति उपचयो नाम, पवत्ति सन्तति नाम, जीरणाकारो जरता नाम, हुत्वा अभावाकारो अनिच्‍चता नामाति एवं तेसंयेव अट्ठारसन्‍नं निप्फन्‍नरूपानं विकारभूतत्ता निप्फन्‍ना चेव सङ्खता च, तेसंयेव च रूपानं विकारत्ता ते असङ्खता नाम कथं भवेय्युं, निप्फन्‍ना चेव सङ्खताति सम्बन्धं कत्वा यदि अनिप्फन्‍नरूपानं निस्सयभूता निप्फन्‍नरूपा सङ्खता, तेसं पन विकारभूता कथं असङ्खता नाम होन्तीति अत्थं वण्णेन्ति। तेसं अधिप्पायेन निप्फन्‍ना चेवाति व-कारो आगमसिद्धोति दट्ठब्बम्।&lt;br&gt;&#xA;७२६-७. इत्थिभावो…पे॰… वण्णिताति फलठपनम्। ‘‘एवं सन्ते’’तिआदि चोदना। ‘‘अञ्‍ञं पना’’तिआदि परिहारो। तत्थ चक्खुकायपसादानं, एकत्तं उपपज्‍जतीति चक्खुपसादे कायपसादभावस्स, कायपसादे चक्खुपसादभावस्स सब्भावतो पुरिमस्स फोट्ठब्बावभासनं, इतरस्स च रूपावभासनं होतीति चक्खुकायपसादानं एकीभावो भवेय्याति अत्थो। निदस्सनमत्तञ्‍चेतम्। सोतकायपसादादीनम्पि हि वुत्तनयेन एकत्तंयेवाति।&lt;br&gt;&#xA;७२८-३०. अञ्‍ञं पन अञ्‍ञस्मिं न चत्थीति ठपेत्वा अञ्‍ञमञ्‍ञाविनिब्भोगवसेन पवत्तिं अञ्‍ञं रूपं अञ्‍ञस्मिं रूपे परमत्थतो नेवत्थि भिन्‍ननिस्सयभावेन कलापन्तरगतत्ता। चक्खुपसादो हि दट्ठुकामतानिदानकम्मसमुट्ठितभूतनिस्सितो, कायपसादो फुसितुकामतानिदानकम्मजभूतनिस्सितो। असङ्करन्ति असंकिण्णम्। यदि एवं, न सब्बत्थ कायायतनादिकन्ति? तम्पि नत्थि परमत्थतो। विनिब्भुजित्वा हि नेसं नानाकरणं पञ्‍ञापेतुं न सक्‍का, तं दस्सेतुं ‘‘अञ्‍ञमञ्‍ञाविनिब्भोगवसेना’’तिआदि वुत्तम्। अञ्‍ञमञ्‍ञा…पे॰… पवत्तितोति अञ्‍ञमञ्‍ञं सन्तानतो अविनिब्भुज्‍जनवसेन अविसंसट्ठवसेन पवत्तनतो। अविनिब्भोगरूपवसेनाति पन अत्थो न होति। न हि चक्खुकायपसादानं एककलापगतअविनिब्भोगरूपा ठानन्तरं वत्तुं सक्‍काति । यथा रूपरसादीनं विवेचेतुं असक्‍कुणेय्यताय अञ्‍ञमञ्‍ञब्यापिता वुच्‍चति, न च परमत्थतो रूपे रसो अत्थि। यदि सिया, रूपग्गहणेनेव रसग्गहणं गच्छेय्य। एवं कायायतनादीनम्पि परमत्थतो न सब्बत्थ अत्थिता, ‘‘इदं एत्थ, इदं एत्था’’ति ठानन्तरं पन समयञ्‍ञुना केनचि न सक्‍का वत्तुन्ति। अत्थि कायपसादोतीति इतिसद्दो ‘‘तस्मा’’ति इमस्स अत्थे। तेनाह ‘‘तस्मा’’ति। एवमुदीरितन्ति सब्बट्ठानिकन्ति एवमुदीरितम्।&lt;br&gt;&#xA;७३१-२. लक्खणादिवसेनापीति यथावुत्तलक्खणरसपच्‍चुपट्ठानपदट्ठानवसेनापि। धजानं …पे॰… गताति पञ्‍चवण्णानं नीलादिपञ्‍चवण्णसुत्तमयानं एकमेकस्स वा एकेकवण्णवसेन धजानं छाया तेसं उपमतं उपमाभावं गता सम्पत्ताति अत्थो। केचि पन ‘‘छाया उपमा एतेसन्ति छायाउपमा, छायाउपमानं भावो छायाउपमता, तं गता एते धम्मा’’ति वदन्ति। तं पन तेहि ‘‘छायाउपमतं गता’’ति एत्थ बहुब्बीहिवसेनेव रस्सत्तन्ति मञ्‍ञमानेहि वुत्तं भवेय्य। गाथाबन्धत्थं पन रस्सत्तन्ति दट्ठब्बम्। ‘‘चतुत्थदू’’तिआदीसु हि विभत्तिलोपम्पि कत्वा दस्सेन्तो आचरियो न ईदिसेसु ठानेसु ब्यञ्‍जने आदरं जनेति। यं पन ‘‘तेस’’न्ति हेट्ठापदं, ‘‘धम्मान’’न्ति उपरिपदं वा सम्बन्धितुं अनिच्छन्तेहि वुच्‍चति तत्थ ‘‘नानत्तं समुपागत’’न्ति। तं एत्थ अकामापि सम्बन्धितब्बमेव। न हि नानत्तं समुपागतं तेसन्ति नापेक्खतीति। अथापि तत्थ ‘‘नानत्तं समुपागता’’ति पाठं परिकप्पेय्युं, होतु ताव पोत्थकेसु अदिस्समानम्पि पाठं परिकप्पेत्वा तेसं तुट्ठि। अयं पनेत्थ अधिप्पायो – यथा पञ्‍चवण्णानं धजानं एकतो कत्वा उस्सापितानं किञ्‍चापि छाया एकाबद्धा विय होति, अञ्‍ञमञ्‍ञं पन असम्मिस्साव, एवमेव इमे सब्बट्ठानिकरूपा किञ्‍चापि एकाबद्धा विय होन्ति, लक्खणतो पन अञ्‍ञमञ्‍ञं भिन्‍नसभावा असम्मिस्सायेव। एककलापट्ठापि हि लक्खणतो भिन्‍नसभावा, किं पन नानाकलापट्ठाति।&lt;br&gt;&#xA;७३३. अत्तनो पच्‍चयेहि लोके नियुत्तं, विदितन्ति वा लोकिकं, तस्स भावो लोकिकत्तम्। हिनोति पतिट्ठहति सम्पयुत्तधम्मरासि एतेनाति हेतु, मूलट्ठेन उपकारको लोभादिको च अलोभादिको च, तादिसो हेतु न होतीति नहेतु। अत्तनो पच्‍चयेहि सङ्खतं अभिसङ्खतन्ति सङ्खतम्। आभवग्गा, आगोत्रभु वा सवन्तीति आसवा, सह आसवेहीति सासवं, आसवेहि आलम्बितब्बन्ति अत्थो। पच्‍चयायत्तवुत्तितोति अत्तनो अत्तनो पच्‍चयाधीनप्पवत्तिताय सप्पच्‍चयत्ताति वुत्तं होति। निदस्सनमत्तमेतम्। कामावचरत्ता अहेतुकत्ता हेतुविप्पयुत्तत्ता संयोजनियत्ता गन्थनियत्ता उपादानियत्ता ओघनियत्ता योगनियत्ता नीवरणियत्ता संकिलेसिकत्ता परामट्ठत्ता अचेतसिकत्ता चित्तविप्पयुत्तत्ता न रूपावचरत्ता न अरूपावचरत्ता न अपरियापन्‍नत्ता अनिय्यानिकत्ता अनिच्‍चत्ताति एवमादिनापि कारणेन एकविधमेवाति।&lt;br&gt;&#xA;७३४-८. एवं एकविधनयं दस्सेत्वा इदानि आदि-सद्देन सङ्गहितदुविधतादिनयं दस्सेतुं ‘‘अज्झत्तिकबहिद्धा’’तिआदिना अज्झत्तिकदुकादयो आरद्धा। तत्थ अज्झत्तिकदुके ताव आहितो अहं मानो एत्थाति अत्ता, अत्तभावो, तं अत्तानं अधिकिच्‍च उद्दिस्स पवत्तत्ता अज्झत्ता, इन्द्रियबद्धधम्मा, तेसु भवानि, अत्तनि वा भवानि अज्झत्तिकानि। कामं अञ्‍ञेपि अज्झत्तसम्भूता अत्थि, रुळ्हीवसेन पन चक्खादीनेव ‘‘अज्झत्तिकानी’’ति वुच्‍चन्ति। अथ वा ‘‘यदि मयं न होम, त्वं कट्ठकलिङ्गरूपमो भविस्ससी’’ति वदन्ता विय अत्तभावस्स सातिसयं उपकारकानीति तानेव विसेसतो अज्झत्तिकनामं लभन्ति। इन्द्रियानिन्द्रियाति आधिपच्‍चट्ठेन इन्द्रियानि, सेसं तदभावतो अनिन्द्रियम्। तत्थ चक्खादीनं पञ्‍चन्‍नं चक्खुविञ्‍ञाणादीसु अधिपतेय्यं तेसं पटुमन्दभावादिअनुवत्तनतो, इत्थिन्द्रियपुरिसिन्द्रियद्वयस्स इत्थिलिङ्गादिहेतुभावे, जीवितिन्द्रियस्स च सहजरूपानुपालनेति दट्ठब्बम्। विसयविसयीभावतो घट्टनवसेन गहेतब्बत्ता ओळारिकं, तब्बिपरीतत्ता सुखुमम्। उपादिन्‍नन्ति कम्मुना गहितम्। कम्मनिब्बत्तञ्हि ‘‘ममेतं फल’’न्ति तेन कम्मुना गहितं विय होति।&lt;br&gt;&#xA;एकादस…पे॰… सप्पटिघन्ति चक्खुविञ्‍ञाणाविञ्‍ञेय्यत्ता सनिदस्सनत्ताभावतो अनिदस्सनं, अञ्‍ञमञ्‍ञं पतनवसेन पन पटिघसब्भावतो सप्पटिघं, उभयपटिक्खेपेन अनिदस्सनअप्पटिघम्। कम्मतो जातन्ति एत्थ यं एकन्ततो कम्मसमुट्ठानं अट्ठिन्द्रियानि, वत्थु चाति नवविधं रूपम्। यञ्‍च एकादसविधे चतुसमुट्ठाने कम्मसमुट्ठानं एकादसविधमेव रूपन्ति एवं वीसतिविधम्पि कम्मतो उप्पज्‍जनतो कम्मजम्। यञ्हि जातं, यञ्‍च जायति, यञ्‍च जायिस्सति, तं सब्बम्पि ‘‘कम्मज’’न्ति वुच्‍चति यथा ‘‘दुद्ध’’न्ति। कम्मतो अञ्‍ञं अकम्मं, अकम्मतो जातं अकम्मजम्। अञ्‍ञत्थे हि अयं अ-कारो। तेनाह ‘‘तदञ्‍ञपच्‍चयाजात’’न्ति। कम्मतो अञ्‍ञपच्‍चयतो जातं, उतुचित्ताहारजन्ति अत्थो। चित्तजत्तिकादीनि वुत्तानुसारेन योजेतुं सक्‍काति न दस्सितानि।&lt;br&gt;&#xA;दिट्ठचतुक्‍के दट्ठब्बन्ति दिट्ठम्। यं रूपायतनं अदक्खि, यञ्‍च दक्खिस्सति, यञ्‍च दक्खति, यञ्‍च पस्सेय्य, तं सब्बं दिट्ठं नाम तंसभावानतिवत्तनतो यथा ‘‘इट्ठ’’न्ति। एस नयो सुतादीसुपि। दिट्ठं नाम रूपायतनं चक्खुविञ्‍ञाणविञ्‍ञेय्यत्ता। सुतं नाम सद्दायतनं सोतविञ्‍ञाणविञ्‍ञेय्यत्ता। मुतं नाम गन्धरसफोट्ठब्बायतनत्तयं मुत्वा पत्वा गहेतब्बतो , पसादेन सह सम्बन्धनतो वा। तथा हेतं सम्पत्तग्गाहकविसयं वुत्तम्। विञ्‍ञातं नाम अवसेसं केवलं मनोविञ्‍ञाणविञ्‍ञेय्यत्ता।&lt;br&gt;&#xA;द्वारञ्‍चेव वत्थु चाति अत्तनिस्सितानं चक्खुविञ्‍ञाणादीनं, अञ्‍ञनिस्सितानं सम्पटिच्छनादीनञ्‍च पवत्तिमुखभावतो द्वारञ्‍चेव अत्तनिस्सितानं आधारभावतो वत्थु च। द्वारमेव हुत्वा न वत्थूति केवलं कम्मद्वारभावतो द्वारमेव, तन्‍निस्सितस्स चित्तुप्पादस्स अभावतो न वत्थु। वत्थुमेव हुत्वा न द्वारन्ति मनोधातुमनोविञ्‍ञाणधातूनं निस्सयभावतो वत्थुमेव, चक्खादयो विय सपरनिस्सितानं पवत्तिद्वाराभावतो न द्वारम्। सेसं एकवीसतिविधं रूपं वुत्तविपरियायतो नेव द्वारं न वत्थु च। चतुत्थचतुक्‍केति वत्थुचतुक्‍के। ततियपदन्ति ‘‘वत्थुमेव हुत्वा नेविन्द्रिय’’न्ति पदम्।&lt;br&gt;&#xA;७३९-४०. पुन पञ्‍चविधन्ति सम्बन्धो। चतुजन्ति पकासितं चतूहियेव समुट्ठानतो।&lt;br&gt;&#xA;चक्खुविञ्‍ञाणविञ्‍ञेय्यं रूपायतनं तेन गहेतब्बतो, न पन चक्खुविञ्‍ञाणेनेव विञ्‍ञेय्यतो। तथा हेतं आवज्‍जनादीहि चेव मनोद्वारिकजवनेहि च विञ्‍ञायतीति। एस नयो सोतविञ्‍ञेय्यादीसुपि। मनोविञ्‍ञाणविञ्‍ञेय्यं पन केवलं मनोविञ्‍ञाणेनेव विञ्‍ञातब्बम्। न हि रूपादितो अञ्‍ञत्थ चक्खुविञ्‍ञाणादीनि पवत्तन्ति।&lt;br&gt;&#xA;छवत्थुअवत्थुभेदतोति छन्‍नं वत्थूनं, अवत्थुस्स च भेदतो। मनोधातुविञ्‍ञेय्यं रूपादिपञ्‍चकम्।&lt;br&gt;&#xA;मनायतनस्स अरूपत्ता, धम्मायतनस्स च एकदेसतो रूपत्ता आह ‘‘आयतनभेदतो एकादसविध’’न्ति।&lt;br&gt;&#xA;७४३-५. अरूपभवे रूपुप्पत्तिया अभावतो, असञ्‍ञीभवस्स च रूपभवपरियापन्‍नत्ता वुत्तं ‘‘कामरूपभवद्वये’’ति। भुम्मवज्‍जेसूति भुम्मदेवानं वज्‍जनं योनिविभागं पत्वा तेसं मनुस्ससदिसत्ता। पुरिमा तिस्सोति अण्डजजलाबुजसंसेदजयोनियो। ता हि यथावुत्तप्पभेदेसु न लब्भन्ति, तासञ्‍च पटिक्खेपेन पच्छिमा ओपपातिकयोनि अनुञ्‍ञाताति अत्थतो आपन्‍नमेव होतीति। तत्थ निरयेति उस्सदानम्पि गहणतो अवीचिमहानिरये कीटपाणकानम्पि सरीरं पच्छा वड्ढनकं हुत्वाव निब्बत्तति, निज्झामतण्हिकपेतानं निच्‍चातुरताय कामस्स अभावतो गब्भग्गहणं न होति, तस्मा अण्डजजलाबुजयोनियो तत्थ न सन्ति, आदित्तत्ता कुच्छियं गब्भं न पतिट्ठातीति केचि। निब्बत्तमानानञ्‍च पापकम्मानुभावेन महादुक्खस्स पत्तब्बताय महन्तेनेव सरीरेन भवितब्बन्ति संसेदजयोनिपि तेसं न होति, अग्गिजालाय सन्तप्पमानसरीरत्ता तेसं निब्बत्तकाले अल्‍लट्ठाने पुप्फादीसु सम्भवाभावतो संसेदजता नत्थेवातिपि वदन्ति। तेन तेसं ओपपातिकाव योनीति आह ‘‘निज्झामतण्हिके’’ति। अथ संसेदजओपपातिकयोनीनं को विसेसोति? संसेदजो ताव खुद्दकसरीरो हुत्वा पदुमगब्भादिं निस्साय निब्बत्तो कमेन वड्ढति। इतरो पन यत्थ यत्थ निब्बत्तति, तत्थ तत्थ परिच्छिन्‍नप्पमाणसरीरोव सोळसवस्सुद्देसिको विय परिपुण्णङ्गपच्‍चङ्गो पातुरहोसि।&lt;br&gt;&#xA;सेसे गतित्तयेति ठपेत्वा देवगतिं, निरयगतिञ्‍च अवसेसमनुस्सपेततिरच्छानसञ्‍ञिते गतित्तये। मनुस्सेसु हि केचि अण्डजापि होन्ति कुन्तपुत्तद्वेभातिकत्थेरा विय, केचि संसेदजापि होन्ति पदुमगब्भे निब्बत्तपोक्खरसातिब्राह्मणादयो विय, केचि ओपपातिकापि होन्ति अम्बपालिगणिकादयो विय। निज्झामतण्हिकावसेसपेता पन सब्बचतुप्पदपक्खिजातिदीघजातिआदयो सब्बेपि तिरच्छाना च चतुयोनिकावाति।&lt;br&gt;&#xA;७४६-७. गब्भे मातुकुच्छियं सेतीति गब्भसेय्यको, सोयेव रूपादीसु सत्तताय गब्भसेय्यकसत्तो। तस्स गब्भसेय्यकसत्तस्स। तिंस रूपानीति कायभाववत्थुदसकवसेन समतिंस कम्मजरूपानियेव। तदा हि नेव चित्तजरूपमत्थि पटिसन्धिचित्तस्स रूपसमुट्ठापकत्ताभावतो, नापि उतुजं पुरिमुप्पन्‍नउतुनो अभावा। उतु हि ठानप्पत्तं रूपं समुट्ठापेति, न च आहारजं तस्मिं काये अज्झोहटस्स अभावतो, तस्मा कम्मसमुट्ठानानियेव तिंस रूपानि पटिसन्धिक्खणे निब्बत्तन्ति, यानी ‘‘कललरूप’’न्ति पवुच्‍चन्ति, परिपिण्डितानि च तानि जातिउण्णाय एकस्स अंसुनो पसन्‍नतिलतेले पक्खिपित्वा उद्धटस्स पग्घरित्वा अग्गे ठितबिन्दुमत्तानि अच्छानि विप्पसन्‍नानि पसन्‍नतेलबिन्दुसमानानि होन्ति। यथाहु –&lt;br&gt;&#xA;‘‘तिलतेलस्स यथा बिन्दु,&lt;br&gt;&#xA;सप्पिमण्डो अनाविलो।&lt;br&gt;&#xA;एवं वण्णपटिभागं,&lt;br&gt;&#xA;कललन्ति पवुच्‍चती’’ति॥ (विभ॰ अट्ठ॰ २६)।&lt;br&gt;&#xA;सभावस्सेवाति अवधारणेन अभावकस्स भावदसकाभावतो तिंसरूपानं असम्भवं दीपेति। तेनाह ‘‘अभाव…पे॰… कायवत्थुवसेन तू’’ति। अभावगब्भसेय्यानन्ति इमिना अभावओपपातिकानं न एवन्ति दस्सेतीति केचि। पुब्बे सभावकगब्भसेय्यकस्स पन वत्वा ततो निवत्तनत्थं ‘‘अभावगब्भसेय्यकसत्तान’’न्ति वुत्तन्ति दट्ठब्बम्। पुब्बे गब्भसेय्यक-ग्गहणेन अण्डजानम्पि गहणे इध विसुं वचनं गोबलीबद्दञायवसेनाति दट्ठब्बं, न पन तेसं अभावकभावनिवत्तनत्थन्ति। इतरथा हि वीसतिरूपानं वचनं विरुज्झति। अभावकभावो पनेत्थ अण्डजानं पकरणतो दट्ठब्बो। न हि गब्भसेय्यक-सद्देन समासभूतं अभाव-सद्दं इध आनेतुं सक्‍काति।&lt;br&gt;&#xA;७४८. गहितागहणेनेत्थ, एकादस भवन्ति तेति एकस्मिं कलापे गहितरूपानं अपरकलापे अग्गहणवसेन सुद्धट्ठकं, जीवितं, कायपसादो, वत्थुरूपन्ति अभावकस्स पटिसन्धिक्खणे एकादस रूपानि भवन्ति, सभावकस्स पन द्वीसु भावेसु एकेन सह द्वादस रूपानि होन्ति। एसेव च नयोति वुत्तेसु, वक्खमानेसु च पटिसन्धिक्खणिककलापेसु अग्गहितग्गहणेन रूपग्गहणे नयो एसेव ञेय्यो।&lt;br&gt;&#xA;७४९. ननु च ‘‘सब्बेसु दसकेसू’’ति वुत्तं, कथं पन ते दसका जानितब्बाति आह ‘‘जीवितेना’’तिआदि। सुद्धकमट्ठकन्ति चत्तारि महाभूतानि, तन्‍निस्सिता च वण्णगन्धरसओजाति इदं जीवितादिना असम्मिस्सं सुद्धट्ठकम्। इमानियेव हि अट्ठ कत्थचि अविनिब्भोगवसेनपि पवत्तितो अविनिब्भोगरूपानि अवकंसतो एको कलापोति च वुच्‍चति। आचरियजोतिपालत्थेरेन पन ‘‘निप्फन्‍नानिप्फन्‍नवसेन दस रूपानि अविनिब्भोगवुत्तिकानि एको कलापो’’ति वत्वा पुन तंसमत्थनत्थं इदं वुत्तं –&lt;br&gt;&#xA;‘‘अविनिब्भोगवुत्तीनि, चतुजानेकलक्खणा।&lt;br&gt;&#xA;निप्फन्‍नानट्ठ वा तेसु, हित्वान कायलक्खणे’’ति॥&lt;br&gt;&#xA;७५०. कायदसकन्ति कायो दसमो एत्थाति कायदसकं, असाधारणेन वा कायेन लक्खितं दसकं कायदसकम्। एस नयो चक्खुदसकादीसु। परियापुटं ञातं, कथितन्ति वा अत्थो।&lt;br&gt;&#xA;७५२-३. कामावचरदेवेसु सब्बकालं पटिसन्धिपवत्तीसु सत्ततिया रूपानं लब्भनतो वुत्तं ‘‘निच्‍चं रूपानि सत्तती’’ति। न हि ते कदाचिपि विकलिन्द्रिया, अभावका वा होन्ति। ‘‘मनुस्सेसु ओपपातिकसत्तान’’न्ति अविसेसेन वुत्तेपि आदिकप्पिकानं भावदसकस्स पटिसन्धिक्खणे अभावतो तेसं सट्ठि रूपानीति वेदितब्बम्। जीवितनवकम्पि ओपपातिकानं, संसेदजानञ्‍च कामावचरसत्तानं पवत्तेयेव होति तस्स पाचकग्गिना सहवुत्तित्ता, तस्स च अज्झोहटाहारसन्‍निस्सयेन सम्भवतो। संसेदजानम्पि परिपुण्णङ्गपच्‍चङ्गानं निब्बत्तनतो ओपपातिकेहि विसेसो नत्थीति तेसं विसुं अग्गहणम्। विभङ्गेपि हि –&lt;br&gt;&#xA;‘‘कामधातुया उपपत्तिक्खणे कस्सचि एकादसायतनानि पातुभवन्ति, कस्सचि दसायतनानि, कस्सचि अपरानि दसायतनानि, कस्सचि नवायतनानि, कस्सचि सत्तायतनानि पातुभवन्ती’’ति (विभ॰ १००९) –&lt;br&gt;&#xA;इमस्स निद्देसे ‘‘ओपपातिकसत्तान’’न्तिआदिना ओपपातिक-ग्गहणमेव कतं, न संसेदज-ग्गहणम्। तञ्‍च परिपुण्णायतनानं संसेदजानं ओपपातिकेसु सङ्गण्हनतो। तथा हि वुत्तं अट्ठकथायं ‘‘संसेदजयोनिका परिपुण्णायतनभावेन ओपपातिकसङ्गहं कत्वा वुत्ता’’ति। पधानाय वा योनिया सब्बपरिपुण्णायतनयोनिं दस्सेतुं ‘‘ओपपातिकसत्तान’’न्ति वुत्तम्।&lt;br&gt;&#xA;७५४-५. चक्खुसोतवत्थुवसाति चक्खुदसकसोतदसकवत्थुदसकवसा। आनन्दाचरियो पनेत्थ ‘‘रूपधातुयं पटिसन्धिविञ्‍ञाणेन सह चक्खुसोतवत्थुसत्तकानं जीवितछक्‍कस्साति चतुन्‍नं कलापानं वसेन सत्तवीसति रूपानि उप्पज्‍जन्ति, तत्थ गन्धरसाहारानं पटिक्खित्तत्ता’’ति वत्वा पुन तं समत्थेन्तो ‘‘पाळियञ्हि ‘रूपधातुया उपपत्तिक्खणे ठपेत्वा असञ्‍ञसत्तानं देवानं पञ्‍चायतनानि पातुभवन्ति, पञ्‍च धातुयो पातुभवन्ती’ति (विभ॰ १०१५) वुत्तम्। तथा ‘रूपधातुया छ आयतनानि नव धातुयो’ति (विभ॰ ९९४) सब्बसङ्गाहकवसेन तत्थ विज्‍जमानायतनधातुयो दस्सेतुं वुत्तम्। कथावत्थुम्हि च घानायतनादीनं विय गन्धायतनादीनञ्‍च तत्थ भावो पटिक्खित्तो ‘अत्थि तत्थ घानायतनन्ति? आमन्ता। अत्थि तत्थ गन्धायतनन्ति? न हेवं वत्तब्बे’तिआदिना (कथा॰ ५२०)। न च अफोट्ठब्बायतनानं पथवीधातुआदीनं विय अगन्धरसायतनानं गन्धरसानं तत्थ भावो सक्‍का वत्तुं फुसितुं सक्‍कुणेय्यताविनिमुत्तस्स पथवीआदिसभावस्स विय गन्धरसायतनभावविनिमुत्तस्स गन्धरसभावस्स अभावा। यदि च घानसम्फस्सादीनं कारणभावो नत्थीति तानि आयतनानीति न वुच्‍चेय्युं, धातुसद्दो पन निस्सत्तनिज्‍जीवविभावकोति गन्धधातुरसधातूति अवचने कारणं नत्थि। धम्मसभावो च नेसं एकन्तेन इच्छितब्बो सभावधारणादिलक्खणतो अञ्‍ञस्स अभावा। धम्मानञ्‍च आयतनभावो एकन्ततो यमके वुत्तो ‘धम्मो आयतनन्ति? आमन्ता’ति (यम॰ १.आयतनयमक.१३), तस्मा तेसं गन्धरसायतनभावाभावेपि कोचि आयतनभावो वत्तब्बो। यदि च फोट्ठब्बभावतो अञ्‍ञो पथवीआदिभावो विय गन्धरसभावतो अञ्‍ञो तेसं कोचि सभावो सिया, तेसं धम्मायतनसङ्गहो। गन्धरसभावे, पन आयतनभावे च सति गन्धो च सो आयतनञ्‍च गन्धायतनं, रसो च सो आयतनञ्‍च रसायतनन्ति इदमापन्‍नमेवाति गन्धरसायतनभावो च न सक्‍का निवारेतुं, ‘तयो आहारा’ति (विभ॰ १०१५) वचनतो कबळीकाराहारस्स तत्थ अभावो विञ्‍ञायति, तस्मा यथा पाळिया अविरोधो होति, तथा गन्धरसोजा हित्वा रूपगणना कातब्बा। एवञ्हि धम्मता न विलोमता होती’’ति वदति।&lt;br&gt;&#xA;आचरियजोतिपालधम्मपालत्थेरा पन तं पटिक्खिपन्ति। तथा च वुत्तं तेहि ‘‘रूपावचरसत्तानं घानजिव्हायतनाभावतो विज्‍जमानापि गन्धरसा आयतनकिच्‍चं न करोन्ती’’ति, ते अनामसित्वा पाळियं ‘‘पञ्‍चायतनानि पातुभवन्ती’’ति ‘‘छ आयतनानी’’ति (विभ॰ ९९३-९९४) च आदि वुत्तम्। ‘‘तयो आहारा’’ति च अज्झोहरितब्बस्स आहारस्स अभावेन ओजट्ठमकरूपसमुट्ठापनसङ्खातस्स आहारकिच्‍चस्स अकरणतो, न सब्बेन सब्बं गन्धरसानं, ओजाय च अभावतो। इति विसयिनो किच्‍चस्स अभावेन विसयो किच्‍चभावधम्मो न वुत्तो। यस्मिञ्हि भवे विसयी नत्थि, तस्मिं तंहेतुको निप्परियायेन विसयस्स आयतनभावो नत्थीति विज्‍जमानस्सापि अवचनं, यथा तत्थेव रूपभवे पथवीतेजोवायोधातूनं फोट्ठब्बायतनभावेन। यस्स पन यत्थ वचनं, तस्स तत्थ विसयीसब्भावहेतुको निप्परियायेन आयतनभावो वुत्तो, यथा तत्थेव रूपायतनस्स। यदि विसयीसब्भावहेतुको विसयस्स निप्परियायेन आयतनभावो, कथमसञ्‍ञसत्तानं द्वे आयतनानि पातुभवन्ति। असञ्‍ञसत्तानञ्हि चक्खायतनं नत्थि। अथ तदभावेन रूपायतनं अञ्‍ञेसं अविसयोति? नायं विरोधो। येन अधिप्पायेन रूपधातुयं सञ्‍ञीनं गन्धायतनादीनं अवचनं, तेन न रूपायतनस्सापि अवचनन्ति असञ्‍ञीनं एकं आयतनं न वत्तब्बम्। यथासकञ्हि इन्द्रियगोचरभावापेक्खाय येसं निप्परियायेन आयतनभावो अत्थि, तेसु निद्दिसियमानेसु तदभावतो रूपधातुयं सञ्‍ञीनं गन्धादिके विसुं आयतनभावेन अवत्वा धम्मसभावानतिवत्तनतो, मनोविञ्‍ञाणस्स च विसयभावूपगमनतो धम्मायतनन्तोगधे कत्वा ‘‘पञ्‍चायतनानी’’ति पाळियं वुत्तम्। एतदत्थञ्हि धम्मायतनन्ति सामञ्‍ञतो नामकरणं पिट्ठिवट्टकानि वा तानि कत्वा ‘‘पञ्‍चायतनानी’’ति वुत्तम्। येन च पन अधिप्पायेन असञ्‍ञीनं रूपायतनं वुत्तं, तेन सञ्‍ञीनं, असञ्‍ञीनम्पि गन्धायतनादीनं विसुं गहणं कातब्बन्ति इमस्स नयस्स दस्सनत्थं ‘‘असञ्‍ञसत्तानं देवानं द्वे आयतनानि पातुभवन्ती’’ति (विभ॰ १०१७) वुत्तम्।&lt;br&gt;&#xA;असतिपि हि तत्थ अत्तनो इन्द्रियेसु रूपस्स वण्णायतनसभावातिक्‍कमो नत्थेवाति तं रूपायतनन्त्वेव वुच्‍चति। इमिना च नयदस्सनेन गन्धादीनि तीणि पक्खिपित्वा सञ्‍ञीनं अट्ठ आयतनानि, असञ्‍ञीनं पञ्‍चाति अयमत्थो दस्सितो होति। एवञ्‍चेतं सम्पटिच्छितब्बं, अञ्‍ञथा रूपलोके फुसितुं असक्‍कुणेय्यताय पथवीआदीनं ब्रह्मूनं वचीघोसो एव च न सिया। न हि पटिघट्टननिघंसनमन्तरेन सद्दप्पवत्ति अत्थि, न च फुसनसभावानं कत्थचि अफुसनसभावता सक्‍का विञ्‍ञातुं, फोट्ठब्बायतनस्स च भूतत्तयस्स अभावे रूपभवे रूपायतनादीनम्पि सम्भवो एव न सिया, तस्मा फुसितुं सक्‍कुणेय्यतायपि पथवीआदीनं तत्थ कायिन्द्रियाभावेन तेसं फोट्ठब्बभावो न वुत्तो। एवञ्‍च कत्वा रूपधातुयं तेसं सप्पटिघतावचनञ्‍च समत्थितं होति। वुत्तञ्हि ‘‘असञ्‍ञसत्तानं अनिदस्सनसप्पटिघं एकं महाभूतं पटिच्‍च…पे॰… द्वे महाभूता’’तिआदि।&lt;br&gt;&#xA;पटिघो च नाम भूतत्तयस्स कायपसादं पति तन्‍निस्सयभूतघट्टनं द्वारेन अभिमुखभावो, इध पन तंसभावता, सो च फुसितुं असक्‍कुणेय्यभावो घट्टनाय अभावतो नत्थि। यदि तत्थ असतिपि विसयिम्हि रूपायतनम्पि गहेत्वा ‘‘द्वे आयतनानी’’ति वुत्तं, अथ कस्मा गन्धायतनादीनि गहेत्वा ‘‘पञ्‍चायतनानी’’ति न वुत्तन्ति? नयदस्सनवसेन देसना पवत्ताति वुत्तोवायमत्थो। अथ वा तत्थ रूपायतनस्सेव वचनं कदाचि अञ्‍ञभूमिकानं पसादस्स विसयभावं सन्धाय, न पन इतरेसं अभावतो, नापि परियायेन गन्धायतनादीनं आयतनभावाभावतो।&lt;br&gt;&#xA;असञ्‍ञीनञ्हि रूपायतनं समानतलवासीनं वेहप्फलानं, उपरिभूमिकानञ्‍च सुद्धावासानं पसादस्स विसयभावं गच्छति, न पन गन्धरसाति तेसंयेव तत्थ अवचनं युत्तम्। कथावत्थुम्हि च निप्परियायेन गन्धायतनादीनं अत्थिभावं परिजानन्तं सन्धाय पटिसेधो कतो। यदिपि चेतं वचनं तत्थ गन्धायतनादीनं अभावविभावनं न होति, अत्थिभावदीपनम्पि पन अञ्‍ञवचनं नत्थेवाति? नयिदमेवं अट्ठकथासु तत्थ तेसं अत्थिभावस्स निद्धारेत्वा वुत्तत्ता। यञ्हि अट्ठकथावचनं पाळिया न विरुज्झति, तं पाळि विय पमाणभूतं अविगरहिताय आचरियपरम्पराय यावज्‍जतना आगतत्ता। तत्थ सिया ‘‘यं पाळिया न विरुज्झति अट्ठकथावचनं, तं पमाणं, इदं पन विरुज्झती’’ति? नयिदमेवं, यथा न विरुज्झति, तथा पटिपादितत्ता। चक्खादीनं आयतनानं, तन्‍निस्सयानञ्‍च विञ्‍ञाणानं सत्तसुञ्‍ञतासन्दस्सनत्थं भगवतो धातुदेसनाति आयतनभावेन वुत्तानंयेव धातुभावदीपनतो धातुभावस्सापि तेसं अवचनं युज्‍जति एव, तस्मा यथा पाळिया अविरोधो होति, तथा चक्खुदसकादिवसेन इध रूपगणना कताति न एत्थ धम्मताविलोमनासङ्काय ओकासोति वेदितब्बन्ति।&lt;br&gt;&#xA;७५६. जच्‍चन्धबधिराति छन्दानुरक्खणत्थं दीघकरणम्। न हि जच्‍चन्धबधिरअघानरहिते नपुंसके वत्थुकायजिव्हादसकवसेन इध तिंसाति युज्‍जति, इदञ्‍च ‘‘ओपपातिकस्स जच्‍चन्धबधिरघानरहिते नपुंसके जिव्हाकायवत्थुदसकानं वसेन तिंस रूपानि उप्पज्‍जन्ती’’ति अट्ठकथावादं गहेत्वा वुत्तम्। आनन्दाचरियो पन तं ‘‘पाळिया न समेती’’ति वत्वा पटिक्खिपति। तथा चाह ‘‘नेतं पाळिया समेती’’ति। न हि पाळियं कामावचरानं संसेदजोपपातिकानं अघानकानं उप्पत्ति वुत्ता।&lt;br&gt;&#xA;धम्महदयविभङ्गे हि –&lt;br&gt;&#xA;‘‘कामधातुया उपपत्तिक्खणे कस्सचि एकादसायतनानि पातुभवन्ति, कस्सचि दसायतनानि, कस्सचि अपरानि दसायतनानि, कस्सचि नवायतनानि, कस्सचि सत्तायतनानि पातुभवन्ती’’ति (विभ॰ १००९) –&lt;br&gt;&#xA;वुत्तं, न वुत्तं ‘‘अट्ठायतनानि पातुभवन्ती’’ति। यदि हि अघानकस्सापि उपपत्ति सिया, तिक्खत्तुं ‘‘दसायतनानि पातुभवन्ती’’ति वत्तब्बं सिया, तिक्खत्तुञ्‍च ‘‘नवायतनानि पातुभवन्ती’’ति, न चेतं वुत्तम्। यमके च घानजिव्हानं सहप्पवत्ति वुत्ताति तं उपपरिक्खित्वा गहेतब्बन्ति। अयञ्हेत्थ आचरियस्स अधिप्पायो – धम्महदयविभङ्गपाळियञ्हि ‘‘एकादसा’’ति परिपुण्णायतनस्स सद्दायतनवज्‍जानि एकादसायतनानि वुत्तानि, ‘‘कस्सचि दसायतनानी’’ति अन्धस्स चक्खायतनवज्‍जानि, ‘‘अपरानि दसायतनानी’’ति बधिरस्स सोतायतनवज्‍जानि, ‘‘नवायतनानी’’ति अन्धबधिरस्स चक्खुसोतवज्‍जानि, ‘‘सत्तायतनानी’’ति गब्भसेय्यकस्स रूपगन्धरसकायफोट्ठब्बमनधम्मायतनवसेन वुत्तम्। यदि चक्खुसोतघानविकलोपि उप्पज्‍जेय्य, तस्स अट्ठेवायतनानि वत्तब्बानि सियुं, न च वुत्तं ‘‘अट्ठायतनानि पातुभवन्ती’’ति, तस्मा नत्थेव चक्खुसोतघानविकलो। सति अघानकउपपत्तियं पुनपि ‘‘कस्सचि अपरानि दसायतनानि पातुभवन्ती’’ति वत्तब्बं सिया। तथा च सति यथा अन्धबधिरस्स वसेन ‘‘कस्सचि नवायतनानि पातुभवन्ती’’ति एकवारं वुत्तं, एवं अन्धाघानकस्स, बधिराघानकस्स च वसेन ‘‘कस्सचि अपरानि नवायतनानि, कस्सचि अपरानि नवायतनानी’’ति वत्तब्बं सिया। कामभवे अजिव्हस्स सत्तस्साभावतो, घानजिव्हायतनानं सहप्पवत्तिवचनतो च तत्थेव कामधातुयं अघानकस्सासम्भवोति।&lt;br&gt;&#xA;जोतिपालत्थेरादयो पन ‘‘संसेदजस्स जच्‍चन्धबधिरअघानकनपुंसकस्स जिव्हाकायवत्थुदसकानं वसेन तिंसरूपानि उप्पज्‍जन्तीति वुत्तं, न ओपपातिकस्स। धम्महदयविभङ्गपाळियञ्‍च ‘उपपत्तिक्खणे’ति वुत्तत्ता ओपपातिकस्सेव वसेन नयो नीतो। यमकट्ठकथायञ्‍च वुत्तं ‘कामधातुयं अघानको ओपपातिको नत्थि। यदि भवेय्य, कस्सचि अट्ठायतनानि पातुभवन्तीति वदेय्या’ति, यम्पि धम्महदयविभङ्गे ‘कामधातुया उपपत्तिक्खणे कस्सचि एकादसायतनानि पातुभवन्ती’तिआदीनं निद्देसे ‘ओपपातिकानं पेतान’न्तिआदिना ओपपातिक-ग्गहणमेव कतं, न पन संसेदज-ग्गहणं, तं परिपुण्णायतनानंयेव संसेदजानं ओपपातिकेसु सङ्गहवसेन वुत्तन्ति वेदितब्बम्। तथा हि वुत्तं अट्ठकथायं ‘संसेदजयोनिका परिपुण्णायतनभावेन ओपपातिकसङ्गहं कत्वा वुत्ता’ति, पधानाय वा योनिया सब्बं परिपुण्णायतनं योनिं सङ्गहेत्वा दस्सेतुं ‘ओपपातिकान’न्ति वुत्तन्ति च, तस्मा न कोचि पाळिविरोधो’’ति वदन्ति।&lt;br&gt;&#xA;अपरे पनाहु – ‘‘कामधातुयं अघानको ओपपातिको नत्थि। यदि भवेय्य, कस्सचि अट्ठायतनानि पातुभवन्तीति वदेय्याति इदं मनुस्सेसु संसेदजोपपातिकानं वसेन वुत्तं, ते परिपुण्णायतनाव । केसञ्‍चि पन अघानककीटानं अत्थिभावतो अपायेसु संसेदजोपपातिके सन्धायेतं वुत्त’’न्ति वदन्ति। तं आनन्दाचरियादीनं मतेन पटिक्खेपारहमेवाति।&lt;br&gt;&#xA;७५७-८. उक्‍कंसस्सावकंसस्स अन्तरेति ‘‘सत्तती’’ति वुत्तउक्‍कंसपरिच्छेदस्स, ‘‘तिंसा’’ति वुत्तअवकंसपरिच्छेदस्स च मज्झे। अनुरूपतो…पे॰… विभाविनाति जातिअन्धस्स सट्ठि रूपानि चक्खुदसकाभावतो, तथा बधिरस्स सोतदसकाभावतो, अन्धबधिरस्स पन पण्णास चक्खुसोतदसकाभावतोतिआदिना नयेन अञ्‍ञमञ्‍ञापेक्खाय परिपुण्णा परिपुण्णानं रूपानं पाणीनं वसेन रूपानं समुप्पत्ति विञ्‍ञातब्बाति अत्थो। यं पनेत्थ वत्तब्बं, तं वुत्तमेवाति।&lt;br&gt;&#xA;७५९-६०. एवं तीसु भवेसु पटिसन्धियं रूपप्पवत्तिं दस्सेत्वा इदानि पवत्तियं दस्सेतुं ‘‘सत्तवीसति रूपानी’’तिआदि वुत्तम्। कामावचरसत्तस्स हि परिपुण्णायतनस्स असति अन्धबधिरादिपसादविघाते याव मरणचित्तस्स हेट्ठा सत्तरसमचित्तं, ताव सत्तवीसति रूपानि पवत्तन्ति। अपरिपुण्णायतनस्स पन जच्‍चन्धादिकस्स हेट्ठा वुत्तनयेन रूपानं हायनवड्ढनानि वेदितब्बानि। ननु अट्ठवीसतियेव रूपानि कामभवे पवत्तन्तीति आह ‘‘अप्पवत्तनतो’’तिआदि।&lt;br&gt;&#xA;घानं…पे॰… न विज्‍जरेति कामविरागभावनावसेन गन्धादिग्गाहकेसु पसादेसु विरत्ता होन्तीति घानादित्तयं नत्थि। चक्खुसोतेसु पन अनुत्तरदस्सनादिअत्थं विरत्ता न होन्तीति तानि तेसं उप्पज्‍जन्ति। भावद्वयं कामरागूपनिस्सयत्ता न उप्पज्‍जति। केचि पन ‘‘लहुतादित्तयम्पि रूपभवे नत्थि दन्धत्तकरादिधातुक्खोभाभावतो। सति हि तादिसे धातुक्खोभे तप्पटिपक्खेहि लहुतादीहि भवितब्ब’’न्ति वदन्ति, तं अकारणम्। न हि वूपसमेतब्बपच्‍चनीकापेक्खो तब्बिरोधिधम्मुप्पादो। तथा सति सहेतुककिरियचित्तुप्पादेसु कायलहुतादीनं अभावो एव सिया, तस्मा पञ्‍चेव रूपानि सञ्‍ञीब्रह्मानं न उप्पज्‍जन्ति, अवसेसानि तेवीसति रूपानि उप्पज्‍जन्ति। असञ्‍ञीब्रह्मानं पन पञ्‍च पसादरूपानि, भावद्वयं, हदयवत्थु, विञ्‍ञत्तिद्वयं, लहुतादित्तयन्ति तेरस रूपानि वज्‍जेत्वा अवसेसानि पन्‍नरस उप्पज्‍जन्ति।&lt;br&gt;&#xA;७६१. चतुसन्ततीति चतुन्‍नं पच्‍चयानं वसेन चतुसन्ततिरूपानि। रूपे होन्ति तिसन्ततीति ब्रह्मानं अनाहारभावेन आहारजरूपानं अभावतो तिस्सो सन्ततियो। द्विसन्ततीति चित्तजाहारजानं अभावतो द्वे सन्ततियो। बहिद्धा एकसन्ततीति कम्मजादीनं तिस्सन्‍नम्पि अभावतो उतुजसन्ततियेव।&lt;br&gt;&#xA;७६२-४. एवं पटिसन्धिपवत्तीसु रूपानं गणनपरिच्छेदं वत्वा इदानि तत्थ नेसं उप्पत्तिक्‍कमं दस्सेतुं ‘‘रूपं निब्बत्तमान’’न्तिआदि वुत्तम्। सब्बेसन्ति कामरूपभविकानं सब्बसत्तानम्। पटिसन्धिक्खणे पनाति एत्थ दसकत्तयं होतीति पाठसेसो। तेनाह ‘‘यथेवा’’तिआदि। पटिसन्धिक्खणे दसकत्तयं हेट्ठा वुत्तम्पि ‘‘तञ्‍च खो सन्धिचित्तस्सा’’तिआदिकं विसेसं दस्सेतुं पुन वुत्तम्। चित्तस्स तीसु खणेसु कम्मजरूपानं समुप्पत्तितो आह ‘‘तथेवा’’तिआदि। तिंस तिंसेवाति तिंस तिंसेव कम्मजरूपानि।&lt;br&gt;&#xA;आनन्दाचरियो पन ‘‘चित्तस्स ठितिक्खणमेव नत्थि, भङ्गक्खणे च रूपुप्पादो नत्थीति चतुसमुट्ठानिकानिपि रूपानि चित्तस्स उप्पादक्खणेयेव होन्ती’’ति आह। वुत्तञ्हि तेन – यो चेत्थ चित्तस्स ठितिक्खणो वुत्तो, सो च अत्थि नत्थीति विचारेतब्बो। चित्तयमके हि ‘‘उप्पन्‍नं उप्पज्‍जमान’’न्ति (यम॰ २.चित्तयमक.८१) एतस्स विभङ्गे ‘‘भङ्गक्खणे उप्पन्‍नं नो च उप्पज्‍जमान’’न्ति (यम॰ २.चित्तयमक.८१) एत्तकमेव वुत्तं, न वुत्तं ‘‘ठितिक्खणे भङ्गक्खणे चा’’ति। तथा’’न उप्पज्‍जमानं न उप्पन्‍न’’न्ति एत्थ ‘‘भङ्गक्खणे न उप्पज्‍जमानं नो च न उप्पन्‍न’’न्ति एत्तकमेव वुत्तं, न वुत्तं ‘‘ठितिक्खणे भङ्गक्खणे चा’’ति। एवं ‘‘न निरुद्धं न निरुज्झमान’’न्ति एतेसं परिपुण्णविस्सज्‍जने ‘‘उप्पादक्खणे अनागतञ्‍चा’’ति वत्वा ‘‘ठितिक्खणे’’ति अवचनं, अतिक्‍कन्तकालवारे च ‘‘भङ्गक्खणे चित्तं उप्पादक्खणं वीतिक्‍कन्त’’न्ति (यम॰ २.चित्तयमक.८३) वत्वा ‘‘ठितिक्खणे’’ति अवचनं ठितिक्खणाभावं चित्तस्स दीपेति। सुत्तेपि हि ‘‘ठितस्स अञ्‍ञथत्तं पञ्‍ञायती’’ति (अ॰ नि॰ ३.४७) तस्सेव एकस्स अञ्‍ञथत्ताभावतो यस्सा अञ्‍ञथत्तं पञ्‍ञायति, सा सन्ततिट्ठितीति न न सक्‍का वत्तुम्। विज्‍जमानं तंखणद्वयसमङ्गी ठितन्ति। यो चेत्थ चित्तस्स निरोधक्खणे रूपुप्पादो वुत्तो, सो च विचारेतब्बो। कस्मा? ‘‘यस्स वा पन समुदयसच्‍चं निरुज्झति, तस्स दुक्खसच्‍चं उप्पज्‍जतीति? नो’’ति (यम॰ १.सच्‍चयमक.१३६) वुत्तन्ति, न च चित्तसमुट्ठानरूपमेव सन्धाय पटिक्खेपो कतोति सक्‍का विञ्‍ञातुं चित्तसमुट्ठानरूपाधिकारस्स अभावाति।&lt;br&gt;&#xA;आचरियस्स हि अयमधिप्पायो – उप्पन्‍नउप्पज्‍जमानवारादीसु ‘‘ठितिक्खणे’’ति अवचनं ‘‘चित्तस्स ठितिक्खणं नाम नत्थी’’ति इममत्थं दीपेति। न हि यथाधम्मसासने अभिधम्मे लब्भमानस्स अवचने कारणं दिस्सति। न केवलं अभिधम्मे अवचनमेव चित्तस्स ठितिक्खणभावजोतकं, अपिच खो ‘‘ठितस्स अञ्‍ञथत्तं पञ्‍ञायती’’ति एवमागता सुत्तन्तपाळिपि। अञ्‍ञथत्तं नाम पुब्बापरविसेसो। अपिच यथा भूतो धम्मो उप्पज्‍जति, किं तथा भूतोव भिज्‍जति, उदाहु अञ्‍ञथा भूतो। यदि तथा भूतोव भिज्‍जति, न जरताय सम्भवो। अञ्‍ञथा भूतो, अञ्‍ञो एव सोति सब्बथापि ठितिक्खणस्स अभावोयेव। यदि च चित्तस्स भङ्गक्खणे रूपं उप्पज्‍जेय्य, तं दुक्खसच्‍चन्ति कत्वा ‘‘नो’’ति वत्तुं न सक्‍का, वुत्तञ्‍च, तस्मा विञ्‍ञायति ‘‘चित्तस्स निरोधक्खणे रूपुप्पादो नत्थी’’ति।&lt;br&gt;&#xA;आचरियजोतिपालधम्मपालत्थेरानं पनेतं नक्खमति। तेहि ‘‘एकधम्माधारभावेपि उप्पादनिरोधानं अञ्‍ञो उप्पादक्खणो, अञ्‍ञो निरोधक्खणो। उप्पादावत्थञ्हि उपादाय उप्पादक्खणो, निरोधावत्थं उपादाय निरोधक्खणो। उप्पादावत्थाय च भिन्‍ना निरोधावत्थाति एकस्मिंयेव च सभावधम्मे यथा इच्छितब्बा, अञ्‍ञथा अञ्‍ञोयेव धम्मो उप्पज्‍जति, अञ्‍ञो निरुज्झतीति आपज्‍जेय्य, एवं निरोधावत्थाय विय निरोधाभिमुखावत्थायपि भवितब्बं, सा ठिति जरता चा’’ति सम्पटिच्छितब्बमेतम्।&lt;br&gt;&#xA;यदि एवं, कस्मा पाळियं ठितिक्खणो न वुत्तोति? विनेय्यज्झासयानुरोधेन नयदस्सनवसेन पाळिगतीति वेदितब्बाति। अभिधम्मदेसनापि हि कदाचि विनेय्यज्झासयानुरोधेन पवत्तति, यथा रूपस्स उप्पादो ‘‘उपचयो सन्तती’’ति भिन्दित्वा देसितो। हेतुसम्पयुत्तदुकादिदेसना चेत्थ निदस्सितब्बा। ‘‘यस्स वा पना’’तिआदिपुच्छाय विस्सज्‍जने च अरूपलोकं चित्तसमुट्ठानरूपं वा सन्धाय ‘‘नो’’ति सक्‍का वत्तुम्। अयञ्हि यमकदेसनाय पकति, यदिदं यथासम्भवयोजनाति। अथ वा पच्‍चासत्तिञायेन यं समुदयसच्‍चं निरुज्झति, तेन यं दुक्खसच्‍चं उप्पादेतब्बं चित्तचेतसिकतप्पटिबद्धरूपसङ्खातं, तस्स तदा उप्पत्ति नत्थीति ‘‘नो’’ति विस्सज्‍जनं, न सब्बस्स वचनतो, तस्मा न सक्‍का चित्तस्स ठितिक्खणे, भङ्गक्खणे च रूपुप्पादनं पटिक्खिपितुन्ति वदन्ति।&lt;br&gt;&#xA;उतुजरूपानि पन पटिसन्धिचित्तस्स ठितिक्खणतो पट्ठाय अट्ठकनवकवसेन उप्पज्‍जन्ति। पटिसन्धिक्खणे हि उप्पन्‍नानं कम्मजरूपानं अब्भन्तरे सहुप्पादएकनिरोधतेजोधातु ठानं पत्वा तस्स ठितिक्खणे अट्ठ रूपानि समुट्ठापेति, तत्थ उप्पन्‍ना तेजोधातु पटिसन्धिचित्तस्स भङ्गक्खणे, तत्थ उप्पन्‍ना पठमभवङ्गस्स उप्पादक्खणेति एवमादिना अट्ठकं, कदाचि सद्दपातुभावकाले तेन सह सद्दनवकञ्‍च उप्पज्‍जति। चित्तजरूपानि च पटिसन्धितो अनन्तरं पठमभवङ्गतो पट्ठाय रूपजनकचित्तानं उप्पादक्खणे अट्ठकवसेन, सद्दपातुभावादिकाले सद्दनवकादिवसेन च पवत्तन्ति। आहारजानि पन एकस्स, द्विन्‍नं वा सत्ताहानं अतिक्‍कमेन निब्बत्तन्ति। ननु च अज्झोहटाहारपच्‍चयेन आहारो रूपं समुट्ठापेति, गब्भे सयन्तस्स च कुतो अज्झोहरणाहारोति? समातितो। मातरा हि भुत्तं कुच्छिगतस्स सरीरे अब्भञ्‍जनं विय आहारकिच्‍चं करोति। तेनाहु पोराणा –&lt;br&gt;&#xA;‘‘यञ्‍चस्स भुञ्‍जती माता,&lt;br&gt;&#xA;अन्‍नं पानञ्‍च भोजनम्।&lt;br&gt;&#xA;तेन सो तत्थ यापेति,&lt;br&gt;&#xA;मातुकुच्छिगतो नरो’’ति॥ (सं॰ नि॰ १.२३५)।&lt;br&gt;&#xA;तस्मा मातरा अज्झोहटाहारेन अनुग्गहिते सरीरे अब्भन्तरिका ओजा लद्धप्पच्‍चया रूपं समुट्ठापेति, चक्खुसोतघानजिव्हादसका पन पञ्‍चपसादावत्थं अतिक्‍कम्म पच्छा सत्तमे सत्ताहे उप्पज्‍जन्ति, ‘‘एकादसमे सत्ताहे’’ति (यम॰ मूलटी॰ आयतनयमक २२-२५४) आनन्दाचरियो अवोच। अयमेत्थ गब्भसेय्यकानं रूपप्पवत्तिनयो।&lt;br&gt;&#xA;ओपपातिकानम्पि पटिसन्धिचित्तस्स उप्पादक्खणे कम्मसमुट्ठानानि सत्तति रूपानि उप्पज्‍जन्ति, तथेवस्स ठितिक्खणे, भङ्गक्खणे च सत्तति सत्ततीतिआदिना वुत्तनयेन उक्‍कंसावकंसतो कामभविकसत्तानं, रूपीब्रह्मानञ्‍च यथावुत्तनयेनेव यथानुरूपं कम्मसमुट्ठानानं, उतुसमुट्ठानानञ्‍च पवत्ति वेदितब्बा। आहारजरूपं पन कामावचरानं सब्बपठमं अत्तनो मुखगतखेळं अज्झोहरणकाले उप्पज्‍जति। सञ्‍ञीब्रह्मानं तं सब्बेन सब्बं नत्थि। असञ्‍ञीनञ्‍च चित्तजाहारजानि नत्थेवाति अयं विसेसो। एवं उप्पज्‍जमानेसु च पनेतेसु रूपेसु यं चित्तस्स उप्पादक्खणे उप्पन्‍नं, तं अत्तना सहुप्पन्‍नचित्तं आदिं कत्वा सत्तरसमचित्तस्स निरोधक्खणे निरुज्झति, ठितिक्खणे उप्पन्‍नं अट्ठारसमस्स उप्पादक्खणे निरुज्झति, भङ्गक्खणे उप्पन्‍नं इमस्स ठितिक्खणे निरुज्झतीति एवं उप्पज्‍जन्तं, निरुज्झन्तञ्‍च याव मरणचित्तस्स हेट्ठा सत्तरसमचित्तं, ताव यथारहं चतुसन्ततिआदिवसेन पवत्ततीति। आसन्‍नमरणस्स पन चुतितो सत्तरसमचित्तस्स ठितिक्खणमादिं कत्वा कम्मजरूपं न समुट्ठाति। यदि समुट्ठाति, मरणं न सिया अनुपच्छिन्‍नत्ता कम्मजरूपानम्। कम्मजरूपसमुच्छेदे हि ‘‘मतो’’ति वुच्‍चति। वुत्तञ्हि –&lt;br&gt;&#xA;‘‘आयु उस्मा च विञ्‍ञाणं, यदा कायं जहन्तिमम्।&lt;br&gt;&#xA;अपविद्धो तदा सेति, निरत्थंव कलिङ्गर’’न्ति॥ (सं॰ नि॰ ३.९५)।&lt;br&gt;&#xA;सत्तरसमेन सह उप्पन्‍नञ्‍च तं चुतिचित्तेन सह निरुज्झति, अपरञ्‍च न उप्पज्‍जति। आयुक्खया, कम्मक्खया, उभयक्खया, उपक्‍कमेन वा कस्सचीति एवं कम्मजरूपस्सेव हि मरणं होति सतिपि आहारजे, अट्ठकथामतेन चित्तजे च। तम्पि अपगतजीवस्स न उप्पज्‍जति। उतुजरूपं पन पवत्तति एव। तथा संसेदजानं, ओपपातिकानं पन सरीरनिक्खेपाभावतो तम्पि न पवत्तति।&lt;br&gt;&#xA;७६५-६. उप्पादवयवन्तताय निच्‍चो धुवो न होतीति अनिच्‍चो, निच्‍चखणिकताय वा न इच्‍चो सस्सतादिवसेन अनुपगन्तब्बोति अनिच्‍चो। अयञ्हि विनासो जनकपच्‍चयतो अञ्‍ञहेतुनिरपेक्खताय निच्‍चखणिकोव होति। धुवसारविरहितत्ता अद्धुवो। अवसवत्तनट्ठेन अनत्ता। उदयवयपटिपीळनेन, दुक्खवत्थुताय च दुक्खानं खन्धो समूहोति दुक्खक्खन्धो। एवंविधो पन सुखेहि असम्मिस्सोयेवाति आह ‘‘केवलो’’ति। कस्सचिपि वा रूपस्स सुखसभावस्स अभावतो सकलोपि दुक्खक्खन्धोति वुत्तं ‘‘दुक्खक्खन्धो च केवलो’’ति। पच्‍चययापनियताय च रोगमूलताय च रोगतो। सो हि यथारहं पच्‍चयेहि यापेतब्बताय याप्यरोगो वियाति रोगतो दट्ठब्बो। याप्यब्याधि हि रोगो, इतरो आबाधो, मूलब्याधि विय चेस अनुबद्धब्याधीनं किलेसरोगादीनं मूलभावतो रोगतो दट्ठब्बो। दुक्खतासूलयोगिताय, किलेसासुचिपग्घरणताय , उप्पादजराभङ्गेहि उद्धुमातपरिपक्‍कपभिन्‍नताय च गण्डतो। सो हि दुक्खदुक्खता सङ्खारदुक्खता विपरिणामदुक्खताति तिविधदुक्खतासङ्खातेन रुज्‍जनेन युत्तताय, यथारहमारम्मणवसेन च समन्‍नागमवसेन च रागादिकिलेसासुचिविस्सन्दनतो, अहुत्वा सम्भवनतो, उप्पत्तिया उद्धुमातत्ता जराभङ्गेहि च यथाक्‍कमं परिपक्‍कपभिन्‍नभावतो गण्डसदिसोति गण्डतो दट्ठब्बो। अवसवत्तनताय, अविधेय्यताय च परतो। यथा हि परो पतन्तो परस्स वसं न गच्छति, एवमेतं सुभसुखादिभावेन वसे वत्तेतुं असक्‍कुणेय्यताय अवसवत्तनतो ‘‘मा जीरथ, मा मरथा’’तिआदिना विधातुं असक्‍कुणेय्यताय अविधेय्यभावतो परतो दट्ठब्बम्। ब्याधिजरामरणेहि पलुज्‍जनतो, आब्यासनतो च पलोकतो। इदं ब्याधिआदीहि पकारेहि भिज्‍जनतो, विनस्सनतो, एतेहि एव वा आब्यासनतो ब्यसनत्थस्स लोक-सद्दस्स पविसिट्ठस्स आब्यासनत्थताय पलोकतो दट्ठब्बम्। छन्दन्ति रज्‍जनवसेन पवत्तं छन्दम्।&lt;br&gt;&#xA;७६७. धम्मसेनापतिनाति धम्मसेनाय पति नायकोति धम्मसेनापति, सारिपुत्तत्थेरो, तेन। हितसङ्खातो अत्थो एतस्साति हितत्थि, तेन। सक्‍कच्‍चाति उग्गहणधारणादीसु अतन्दितो हुत्वा।&lt;br&gt;&#xA;इति अभिधम्मत्थविकासिनिया नाम&lt;br&gt;&#xA;अभिधम्मावतारसंवण्णनाय&lt;br&gt;&#xA;रूपविभागवण्णना निट्ठिता।&lt;/p&gt;</description>
    </item>
    <item>
      <title>११. एकादसमो परिच्छेदो</title>
      <link>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/11_ekAdasamo_parichChedo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/11_ekAdasamo_parichChedo/</guid>
      <description>&lt;p&gt;११. एकादसमो परिच्छेदो&lt;/p&gt;&#xA;&lt;h2 id=&#34;नबबननददसवणणन&#34;&gt;निब्बाननिद्देसवण्णना&lt;/h2&gt;&#xA;&lt;p&gt;७६८-९. आदितो रूपानन्तरमुद्दिट्ठं यं निब्बानन्ति सम्बन्धो। तस्स विभावनं यथाबलं पवक्खामीति सम्बन्धो।&lt;br&gt;&#xA;भवाभवन्ति भवतो भवं, खुद्दकं, महन्तं वा भवम्। विननतोति संसिब्बनतो। तण्हा हि संसारनायिकभावेन भवतो भवं, सुगतिदुग्गतिवसेन खुद्दकमहन्तं भवं वा अपरापरभावाय संसिब्बति, तुन्नकरणं विय करोति। निक्खन्तत्ताति विसंयोगवसेन निस्सटत्ता। मरणपटिपक्खताय, अमतसदिसताय वा अमतम्। सब्बदुक्खनिस्सटत्ता परमं सुखम्। सब्बेपि सङ्खारा समन्ति उपसमन्ति अनुप्पत्तिधम्मतं आपज्जन्ति एतेनाति सब्बसङ्खारसमथो। खन्धूपधिआदयो सब्बेपि उपधी उपद्दवा पटिनिस्सज्जीयन्ति एतेनाति सब्बूपधिपटिनिस्सग्गो। यस्मा तं आगम्म कामतण्हादिभेदा तण्हा सब्बसो खयं गच्छति, विरज्जति, निरुज्झति च, तस्मा तण्हाक्खयो विरागो निरोधोति च वुच्चति। अपिच रुज्झन्ति एत्थ सत्ता किलेसनिगळबन्धाति रोधो, संसारस्सेतं अधिवचनं, ततो निक्खन्तोति निरोधो।&lt;br&gt;&#xA;७७०. अधिगमाति तदनुरूपाय पटिपत्तिया अरियमग्गेन पटिविज्झनेन।&lt;br&gt;&#xA;रागक्खयादिभावेन सब्बदुक्खसन्तिया पच्चयताय, किलेससन्तापाभावेन च सन्तिलक्खणम्। अच्चुतिरसन्ति सभावापरिच्चजनतो अचवनसम्पत्तिकम्। अस्सासकरणरसन्ति अस्सासकरणकिच्चम्। तञ्हि पानभोजनादिसुञ्ञे सभयकन्तारे परिब्भमनेन परिस्सन्तस्स अद्धिकपुरिसस्स अस्सासजनकभावेन उपट्ठितं वनन्तोदकं विय सब्बञ्ञुबुद्धानम्पि वचनपथातिक्कन्तमहादुक्खभेरवे संसारकन्तारे परिब्भमनेन परिस्सन्तस्स यथानुरूपं पटिपत्तिमग्गं पटिपन्नस्स योगावचरस्स अनादिमति संसारे सुपिनन्तेनपि अदिट्ठपुब्बताय दस्सनसमकालमेव परमस्सासं जनेति। खन्धनिमित्तविचित्तताय अविग्गहं हुत्वा गय्हतीति अनिमित्तपच्चुपट्ठानम्। सब्बसङ्खतनिस्सरणुपायभावतो निस्सरणं पच्चुपट्ठापेतीति निस्सरणपच्चुपट्ठानम्।&lt;br&gt;&#xA;एवं निब्बानस्स लक्खणादिकं दस्सेत्वा इदानि वितण्डवादिपक्खं दस्सेत्वा परिहरन्तो आह ‘‘एत्थाहा’’तिआदि, न परमत्थतो अत्थि अञ्ञत्र पञ्ञत्तिमत्ततोति अधिप्पायो। कुतो पनायमभिनिवेसोति आह ‘‘तित्थियानं…पे॰… नीयतो’’ति। यथानुरूपाय पटिपत्तियाति सीलसमाधिपञ्ञासङ्खातं सम्मापटिपत्तिया। यथा हि चेतोञाणलाभिनो एव अरिया परेसं लोकुत्तरचित्तं जानन्ति, तत्थापि च अरहा एव सब्बेसं चित्तं जानाति, एवं निब्बानम्पि सीलादिसम्मापटिपत्तिभूतेन उपायेनेव उपलब्भतीति ‘‘नत्थी’’ति न वत्तब्बं अरियेहि उपलब्भनीयतो। यथा हि जच्चन्धतेमिरिकादीनं अदस्सनेन ‘‘सूरियादयो नत्थी’’ति न वत्तब्बा चक्खुमन्तानं गोचरभावेन अत्थेवाति सिद्धत्ता, एवमेतम्पि बालपुथुज्जनस्स अदस्सनमत्तेन ‘‘नत्थी’’ति न वत्तब्बम्। अरियानं पन पञ्ञाचक्खुनो पदेसेनेव उपट्ठानतो एकन्तेन सम्पटिच्छितब्बं ‘‘अत्थि निब्बान’’न्ति। अयमेत्थ अधिप्पायो। अथ रागादीनं खयमत्तमेव निब्बानन्ति चेति सम्बन्धो। आयस्मता…पे॰… थेरेन दस्सितोति सम्बन्धो। रागक्खयादिदीपकं सुत्तं नेय्यत्थन्ति अधिप्पायेन ‘‘तं न’’इति पटिक्खेपं कत्वा एकंसेन चेतं सम्पटिच्छितब्बं, इतरथा यथारुतवसेन पाळिया अत्थे गय्हमाने बहुदोसा आपज्जन्तीति ते दस्सेतुं ‘‘अरहत्तस्सापी’’तिआदि वुत्तम्। अरहत्तं पुट्ठेन तेनेवायस्मता सारिपुत्तत्थेरेनाति अधिप्पायो। तव मतेनाति सासनयुत्तिं अविचारेत्वा पाळिदस्सनमत्तेनेव विप्पलपतो तवज्झासयेन। न च पनेतं युत्तं, तथापीति अधिप्पायो। लोकुत्तरफलचित्तस्स रागादीनं खयमत्ततापज्जनं न युत्तं तस्स अग्गफलस्स चतुक्खन्धभावेन पाळियं आगतत्ता। तस्माति युत्तिं अविचारेत्वा पाळिदस्सनमत्तेनेव वोहरन्तस्स अनिट्ठप्पसङ्गतो। ब्यञ्जनच्छायायाति विमद्दासहभूताय सद्दत्थमत्तच्छायाय। उभिन्नन्ति निब्बानवसेन, अरहत्तवसेन च आगतानं उभिन्नं सुत्तानम्। अत्थोति अधिप्पायत्थो।&lt;br&gt;&#xA;को पन सो अत्थोति आह ‘‘यस्स पना’’तिआदि। रागादीनं खयोति रागादीनं अनुप्पादनिरोधो। सो धम्मो अक्खयोपि समानो रागादीनं खयस्स उपनिस्सयत्ता खयोपचारेन ‘‘रागादीनं खयो निब्बान’’न्ति वुत्तो ‘‘तिपुसं जरो, गुळो सेम्हो’’तिआदीसु फलूपचारेन वुत्तं वियाति सम्बन्धो। किलेसानं अनुप्पत्तिनिरोधक्खयस्स मग्गस्स आरम्मणभूतं निब्बानं अत्थतो ‘‘खयस्स उपनिस्सयो’’ति वत्तब्बतं लब्भतीति आह ‘‘खयस्स उपनिस्सयत्ता’’ति। खयोपचारेनाति अत्तनो कारियभूतस्स खयस्स अत्तनि उपचारेन तस्स नामवसेनाति वुत्तं होति। जरकारणं तिपुसं जरोति वुत्तो, सेम्हकारणं गुळो सेम्होति वुत्तो। खयन्तेति रागादीनं परिक्खयावसाने। खयोति वा मग्गो वुच्चति ‘‘खये ञाण’’न्तिआदीसु (ध॰ स॰ दुकमातिका १४२) विय, तस्स अन्ते निरोधावसाने उप्पन्नत्ता खयोति वुत्तं फलूपचारेन, समीपूपचारेन वा।&lt;br&gt;&#xA;सब्बे बालपुथुज्जनापीति सोणसिगालादयो सब्बेपि बालपुथुज्जना समधिगत…पे॰… भवेय्युं खणवसेन रागादीनं खयस्स तेसम्पि अत्थिताय। तथा च सति पटिपत्तिया निरत्थकभावो आपज्जेय्याति अधिप्पायो। रागादिक्खयानं बहुभावतोति रागादीनं विय तेसं खयानम्पि तब्बिकारभावेन बहुभावतो। एवञ्हि सति रागस्स खयो रागक्खयो, न दोसादीनं, तथा दोसक्खयोपीति अञ्ञो रागक्खयो, अञ्ञो दोसक्खयो, अञ्ञो मोहक्खयोति तिण्णं अकुसलमूलानं खयभूतानि तीणि निब्बानानि, चतुन्नं उपादानानं खयभूतानि चत्तारीतिआदिना बहूनि निब्बानानि नाम होन्ति। इदानि आदि-सद्दसङ्गहिते दोसे दस्सेतुं ‘‘सङ्खतलक्खण’’न्तिआदि वुत्तम्। ‘‘तीणिमानि, भिक्खवे, सङ्खतस्स सङ्खतलक्खणानि, उप्पादो पञ्ञायति, वयो पञ्ञायति, ठितस्स अञ्ञथत्तं पञ्ञायती’’ति (अ॰ नि॰ ३.४७) वचनतो वयसङ्खातो खयो सङ्खतलक्खणं होतीति वुत्तं ‘‘सङ्खतलक्खणञ्च निब्बानं भवेय्या’’ति। ‘‘जरामरणं, भिक्खवे, अनिच्चं सङ्खतं पटिच्चसमुप्पन्न’’न्ति (सं॰ नि॰ २.२०) वचनतो आह ‘‘सङ्खतपरियापन्न’’न्ति । यं पन सङ्खतपरियापन्नं, तं इतरसङ्खतधम्मो विय अनिच्चं होति पच्चयाधीनवुत्तितोति आह ‘‘सङ्खतपरियापन्नत्ता अनिच्च’’न्ति। ‘‘अनिच्चा वत सङ्खारा’’ति (दी॰ नि॰ २.२२१) हि वुत्तम्। एत्तावता च किं वुत्तं होति? यदि भवतो मनोरथपरिपूरणत्थं खयं निब्बानन्ति वदाम, असङ्खतस्स सङ्खतलक्खणत्ता, सङ्खतपटिपक्खस्स सङ्खतपरियापन्नत्ता सब्बकालिकभावेन निच्चस्स अनिच्चता, ततो च परमसुखस्स दुक्खता च आपज्जेय्याति वुत्तं होति।&lt;br&gt;&#xA;एत्तावता भङ्गक्खयस्स निब्बानदोसं दस्सेत्वा इदानि अनुप्पादक्खयस्स तब्भावं निसेधेतुं ‘‘यदि खयो निब्बानं भवेय्या’’तिआदि वुत्तम्। पठममग्गस्स अनन्तरपच्चयभूतं ञाणं गोत्रभु नाम। सेसमग्गपुरेचरं वोदानं नाम। फलसमापत्तिपुरेचरं अनुलोमं नाम। तं पन सङ्खारारम्मणमेवाति इध न गहितम्। भद्रमुखाति परस्स अनुनयवचनम्। ‘‘खीयन्ती’’ति वत्तमाननिद्देसेन इदानि खीयमानतं पुच्छति। एस नयो सेसेसुपि। उपधारेत्वाति उपपरिक्खित्वा। ‘‘गोत्रभु…पे॰… मुखा’’ति पुच्छाय ‘‘रागादीनं खयमेव वदामी’’ति तया दिन्नपटिवचनस्स अविरुज्झनवसेन सतिपुरेक्खारं कथेहीति अधिप्पायो। गोत्रभुचित्तादीनं गोत्रभुवोदानमग्गानम्। गोत्रभुक्खणे किलेसानं अनुप्पादनिरोधस्स अभावतो आह ‘‘रागादयो खीयिस्सन्ती’’ति। फलमेवाति किलेसानं खीणकाले उप्पज्जमानं फलचित्तमेव। आरम्मणं अपस्सन्तोति गोत्रभुआदीनं वत्तब्बारम्मणं अपस्सन्तो। अथ वा इतरेसं आरम्मणभावे सति गहेतब्बपच्चयं अपस्सन्तो।&lt;br&gt;&#xA;‘‘अपिचा’’तिआदि परियायन्तरेनपि अनुप्पादनिरोधस्स निब्बानभावनिसेधनम्। ‘‘उप्पादीयतीति अत्थो’’ति पन मग्गस्स उप्पत्तिया किलेसक्खयोपि उप्पादितो नाम होतीति कत्वा वुत्तम्। न हि इतरथा खयस्स उप्पादो नाम अत्थि। अथ वा ‘‘अद्धा सो…पे॰… निरुत्तरो भविस्सती’’ति एत्तकेन गन्थेन खणनिरोधस्स चेव अनुप्पादनिरोधस्स च निब्बानभावे दोसं दस्सेत्वा इदानि ‘‘खये ञाण’’न्तिआदीसु (ध॰ स॰ दुकमातिका १४२) विय मग्गस्सापि खयपरियायत्ता ‘‘रागक्खयो’’तिआदिवचनमत्तेयेव समानभावेन गहिते मग्गस्सापि निब्बानभावप्पसङ्गं, तथा च सति अनिट्ठापत्तिं सम्भावेन्तो आह ‘‘अपिचा’’तिआदि। एवञ्हि सति ‘‘उप्पादीयती’’ति मग्गमेव सन्धाय तिट्ठति। यदि मग्गस्स निब्बानभावप्पसङ्गो इध सम्भावितो, एवं सति गोत्रभुस्स मग्गारम्मणतादिदोसा वत्तब्बाति? सच्चं वत्तब्बा, एत्तकेनापि पन परस्स वचनपटिबाहनं सक्का कातुन्ति परिहारन्तरदस्सने ब्यापारो कतोति। यथानुरूपाय पटिपत्तियाति छविसुद्धिपरम्परासङ्खाताय यथानुलोमपटिपत्तिया।&lt;br&gt;&#xA;७७१. अस्सद्धोति पबुद्धसद्धो, मग्गागताय अचलसद्धाय समन्नागतो, मग्गागतसद्धाय हि समन्नागतो आकासे बुद्धवेसं मापेत्वापि ‘‘निच्चं सुखं अत्ता’’ति वदन्तस्स न सद्दहति सेय्यथापि सूरम्बट्ठोति (अ॰ नि॰ १.२५५)। अकतञ्ञूति अकतं निब्बानं जानातीति अकतञ्ञू। सन्धिच्छेदोति भवसन्धानकरस्स तण्हापापस्स छिन्दनेन पुन भवपटिसन्धियापि छिन्नताय पटिसन्धिं खेपेत्वा ठितो। हतावकासोति खीणपटिसन्धिकत्तायेव आयतिं कत्थचि ओकासलोके अदिस्समानत्ता विहतावकासो। वन्तासोति कत्थचि अभिसङ्गाभावतो छड्डिततण्होति अत्थो। उत्तमपोरिसोति सदेवलोके अग्गदक्खिणेय्यताय विसिट्ठो पोरिसो।&lt;br&gt;&#xA;दुप्पटिविद्धाति पटिविज्झितुं, पटिलभितुञ्च दुक्करा। कामादीनं निस्सरणीयताय निस्सरणीया, यदिदं नेक्खम्मं, एतं कामानं निस्सरणन्ति सम्बन्धो। तत्थ कामानं निस्सरणन्ति कामेहि निग्गमनं, अथ वा निस्सरन्ति निग्गच्छन्ति एत्थ एतेनाति वा निस्सरणं, कामानं निस्सरणट्ठानं, निस्सरणुपायन्ति अत्थो। नेक्खम्मन्ति पठमज्झानम्। तञ्हि कामेहि निक्खन्तन्ति ‘‘नेक्खम्म’’न्ति इध गहितं, अञ्ञत्थ पन पब्बज्जादयोपि ‘‘नेक्खम्म’’न्ति पवुच्चन्ति। वुत्तञ्हि –&lt;br&gt;&#xA;‘‘पब्बज्जा पठमं झानं, निब्बानञ्च विपस्सना।&lt;br&gt;&#xA;सब्बेपि कुसला धम्मा, ‘नेक्खम्म’न्ति पवुच्चरे’’ति॥ (इतिवु॰ अट्ठ॰ १०९; दी॰ नि॰ टी॰ २.३६०; अ॰ नि॰ टी॰ २.३.६६; विसुद्धि॰ महा॰ १.५६; नेत्ति॰ टी॰ ७६ मिस्सकहारसम्पातवण्णना)।&lt;br&gt;&#xA;अरूपं आकासानञ्चायतनम्। भूतन्ति विज्जमानं, खन्धपञ्चकन्ति अत्थो। ‘‘भूतमिदन्ति, सारिपुत्त, समनुपस्सामी’’तिआदीसु खन्धपञ्चकं ‘‘भूत’’न्ति वुच्चति। अत्तनो कारणं पटिच्च समं, सम्मा च उप्पन्नन्ति पटिच्चसमुप्पन्नम्। पठम…पे॰… भवेय्याति सङ्खतनिस्सरणभावेन वुत्तस्स निब्बानस्स अभावप्पत्तिया च तदेकयोगनिद्दिट्ठानं यथाक्कमं कामरूपनिस्सरणानं पठमज्झानाकासानञ्चायतनानम्पि अभावोयेव आपज्जेय्य। इदानि यथाधिप्पेतमत्थं आगमेन दस्सेतुं ‘‘न तु खयो’’तिआदि वुत्तम्।&lt;br&gt;&#xA;‘‘अत्थि…पे॰… सुफुसितन्ति चा’’ति नत्थि निस्सरणं लोके, किं विवेकेन कामापीति एवं मारेन पटिबाहिते। ‘‘अत्थि…पे॰… सुफुसित’’न्ति निब्बानं पतिट्ठपेन्तेन आळवकत्थेरेन वुत्तम्। सुफुसितन्ति सुट्ठु फुसितं, सच्छिकतन्ति वुत्तं होति। अजातन्तिआदीनि चत्तारि पदानि अञ्ञमञ्ञवेवचनानि। अथ वा वेदनादयो विय हेतुपच्चयसमवायसङ्खाताय कारणसामग्गिया न जातं न निब्बत्तन्ति अजातम्। कारणेन विना सयमेव च न भूतं न पातुभूतं न उप्पन्नन्ति अभूतम्। एवं अजातत्ता अभूतत्ता येन केनचि कारणेन न कतन्ति अकतम्। जातभूतकतभावो च नाम रूपादीनं सङ्खतधम्मानं होति, न असङ्खतसभावस्स निब्बानस्साति दस्सनत्थं असङ्खतन्ति वुत्तम्। पटिलोमतो वा समेच्च सम्भूय पच्चयेहि कतन्ति सङ्खतं, न तथा सङ्खतं, सङ्खतलक्खणरहितन्ति च असङ्खतन्ति। एवं अनेकेहि कारणेहि निब्बत्तितभावे पटिसिद्धे पकतिवादीनं पकति विय सिया नु खो, एकेनेव कारणेन एतं कतन्ति आसङ्काय न केनचि कतन्ति दस्सनत्थं ‘‘अकत’’न्ति वुत्तम्। एवं अपच्चयम्पि समानं सयमेव नु खो इदं भूतं पातुभूतन्ति आसङ्काय तन्निवत्तनत्थं ‘‘अभूत’’न्ति वुत्तम्। अयञ्चेतस्स असङ्खताकताभूतभावो सब्बेन सब्बं अजातधम्मत्ताति दस्सेतुं ‘‘अजात’’न्ति वुत्तम्।&lt;br&gt;&#xA;असङ्खतन्तीति इति-सद्दो आदिअत्थो। तेन –&lt;br&gt;&#xA;‘‘नो चेतं, भिक्खवे, अभविस्स अजातं अभूतं अकतं असङ्खतम्। नयिध जातस्स भूतस्स कतस्स सङ्खतस्स निस्सरणं पञ्ञायेथ। यस्मा च खो, भिक्खवे, अत्थि अजातं अभूतं अकतं असङ्खतं, तस्मा जातस्स भूतस्स कतस्स सङ्खतस्स निस्सरणं पञ्ञायती’’ति (उदा॰ ७३) –&lt;br&gt;&#xA;एवमादिसुत्तपदं सङ्गण्हाति। तेनाह ‘‘अनेकेसु सुत्तन्तेसू’’ति। धम्मेन सदेवकस्स लोकस्स सामी, धम्मस्स वा यथिच्छितं देसनतो सामी इस्सरोति धम्मसामी। तथागत-सद्दस्स अत्थो हेट्ठा कथितोव। सम्मा सामं सब्बधम्मे अभिसम्बुद्धो, सम्मा सयमेव सम्मोहनिद्दाविगमेन पटिबुद्धो, बुद्धिया विकसितवाति वा सम्मासम्बुद्धो।&lt;br&gt;&#xA;परित्तत्तिकेति ‘‘परित्ता धम्मा, महग्गता धम्मा, अप्पमाणा धम्मा’’ति (ध॰ स॰ तिकमातिका १२) एवं परित्तादिधम्मवसेन आगते परित्तत्तिके।&lt;br&gt;&#xA;नवत्तब्बारम्मणत्ताति नवत्तब्बारम्मणत्तप्पसङ्गतो। तेनाह ‘‘नवत्तब्बारम्मणपक्खं भजेय्यु’’न्ति। रूपावचरत्तिकचतुक्कज्झानाति चतुक्कनयेन तिकज्झाना, पञ्चकनयेन चतुक्कज्झाना। कुसलकिरियानं अभिञ्ञाभावप्पत्तिया परित्तादिकेपि आरब्भ पवत्तनतो ‘‘चतुत्थस्स झानस्स विपाको’’ति आह। तस्माति यथावुत्तयुत्तितो चेव पाळितो च। किञ्च भिय्यो – सङ्खतधम्मारम्मणं विपस्सनाञाणं, अपिच अनुलोमभावप्पत्तं किलेसे तदङ्गवसेन पजहति, समुच्छेदवसेन पजहितुं न सक्कोति, तथा सम्मुतिसच्चारम्मणं पठमज्झानादिकुसलञाणं विक्खम्भनवसेनेव किलेसे पजहति, न समुच्छेदवसेन। इति सङ्खतधम्मारम्मणस्स, सम्मुतिसच्चारम्मणस्स च ञाणस्स किलेसानं समुच्छेदप्पहाने असमत्थभावतो तेसं समुच्छेदप्पहानकरस्स अरियमग्गञाणस्स तदुभयविपरीतभावेन आरम्मणेन भवितब्बं, तञ्च निब्बानमेव। तेनाहु पोराणा –&lt;br&gt;&#xA;‘‘ञाणं यं सङ्खतालम्बं, पञ्ञत्तालम्बमेव वा।&lt;br&gt;&#xA;पापे हन्ति न तं वत्थुं, तदञ्ञं सम्पटिच्छिय’’न्ति॥&lt;br&gt;&#xA;रूपसभावाभावतोति एतेन यथा रूपधम्मानं रुप्पनसभावो, पटिघातवन्तता कलापतो वुत्तिया पदेससम्बन्धो सभावो, एवं निब्बानस्स कत्थचि पटिघातो, सप्पदेसता च नत्थीति दस्सेति। न हि निब्बानं ‘‘असुकदिसाय, असुकपदेसे’’ति वा निद्दिसीयति। पपञ्चाभावतोति तण्हामानदिट्ठिपपञ्चेहि सह अवट्ठानवसेन अभावतो, तेसं अभावपच्चयताय च। तण्हादिट्ठिमाना हि संसारे सत्ते पपञ्चेन्तीति पपञ्चा नाम।&lt;br&gt;&#xA;७७२-५. एवं निब्बानं युत्तितो, सुत्ततो च साधेत्वा इदानि तस्स परियायसन्दस्सनत्थं ‘‘अच्चन्तमनन्त’’न्तिआदि वुत्तम्। तत्थ संसारप्पवत्तिया परियोसानभूतत्ता अन्तम्। इमिना अनुपादिसेसनिब्बानधातु कथिताति वदन्ति, सोपादिसेसनिब्बानधातुपि वट्टति, अकतन्तिपि पठन्ति। सो हेट्ठा वुत्तत्थोव। सउप्पादवयन्ताभावेन अनन्तम्। किलेसपरिळाहाभावेन, किलेसक्खोभाभावेन च सन्तम्। पलोकिताभावेन अपलोकितम्। अतित्तिकरभावेन पणीतम्। सब्बदुक्खहननतो सरणम्। किलेसचोरेहि अनुपद्दुतत्ता निब्भयताय खेमम्। सब्बुपद्दवनिवारणतो ताणम्। जातिआदिदुक्खेहि अनुबन्धस्स अल्लीयितुं युत्तट्ठानताय लेणम्। यथापटिपन्नस्स सन्तिदायकत्तेन परं पतिट्ठाभावतो परायणम्।&lt;br&gt;&#xA;सब्बपीळाविमुत्तताय सिवम्। उपनिस्सयहीनानं सब्बञ्ञुमुखतो सुत्वापि ठपेत्वा गुणवसेन सभावतो पटिविज्झितुं दुक्करताय निपुणम्। अविपरीतताय सच्चम्। सब्बदुक्खपरिक्खयकरत्ता दुक्खक्खयम्। तेजुस्सदताय सन्तत्तअयोगुळे मक्खिकाहि विय चतूहि आसवेहि आरम्मणकरणवसेन पवत्तितुं असक्कुणेय्यताय अनासवम्। महाकारुणिकस्सापि धम्मदेसनाय अप्पोस्सुक्कभावापादनेन पटिविज्झितुं दुक्करताय सुदुद्दसम्। लोकुत्तरधम्मेसुपि असङ्खतगुणेन विसिट्ठताय परम्। संसारमहासमुद्दस्स तीरभूतत्ता पारम्। मंसचक्खुनो, दिब्बचक्खुनो वा अगोचरताय अनिदस्सनम्। निदस्सनसङ्खाताय उपमाय अभावतो वा अनिदस्सनम्।&lt;br&gt;&#xA;अविपरिणामधम्मत्ता धुवम्। ततोयेव परमपतिट्ठाभावतो दीपम्। रोगादिपीळाभावतो अब्यापज्झम्। ततोयेव अनीतिकम्। तण्हालयाभावतो अनालयम्। सङ्खतासङ्खतेसु असङ्खतकोट्ठासभूतत्ता, परमपतिट्ठाभावतो वा पदम्। अविनासभावेन अच्चुतम्। अक्खरणतो अविनस्सनतो अक्खरम्।&lt;br&gt;&#xA;सङ्खतनिस्सटत्ता विमुत्ति। भवबन्धनविमुत्तिहेतुताय मोक्खम्।&lt;br&gt;&#xA;७७६-७. एवन्ति यथावुत्तनयेन। विञ्ञायाति उग्गहपरिपुच्छावसेन जानित्वा। अधिगमूपायोति पटिविज्झनूपायभूता तिस्सो सिक्खा। कातब्बोति पटिपज्जितब्बो।&lt;br&gt;&#xA;सद्धं, बुद्धिञ्च करोति वड्ढेतीति सद्धाबुद्धिकरम्। तथागतमतेति तिपिटकबुद्धवचने, चतूसु सच्चेसु वा। पञ्ञाय सम्भूतं, पञ्ञाय वा सम्भवो एतस्साति पञ्ञासम्भवं, तदेव सम्पसादनं बुद्धादीसु अधिमुच्चनं, तं करोतीति पञ्ञासम्भवसम्पसादनकरम्। अत्थब्यञ्जनसालिनन्ति अतिमधुरेहि अत्थब्यञ्जनेहि समन्नागतं, अत्थब्यञ्जनसारवन्तन्ति वा अत्थो र-कारस्स ल-कारं कत्वा। सारं जानन्तीति सारञ्ञू, ते विम्हापेतीति सारञ्ञुविम्हापनम्। निट्ठन्ति परियोसानं, सुतमयमूलकं अनुपादापरिनिब्बानन्ति अधिप्पायो।&lt;br&gt;&#xA;इति अभिधम्मत्थविकासिनिया नाम&lt;br&gt;&#xA;अभिधम्मावतारसंवण्णनाय&lt;br&gt;&#xA;निब्बाननिद्देसवण्णना निट्ठिता।&lt;/p&gt;</description>
    </item>
    <item>
      <title>१२. द्वादसमो परिच्छेदो</title>
      <link>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/12_dvAdasamo_parichChedo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/12_dvAdasamo_parichChedo/</guid>
      <description>&lt;p&gt;१२. द्वादसमो परिच्छेदो&lt;/p&gt;&#xA;&lt;h2 id=&#34;पञञततनददसवणणन&#34;&gt;पञ्ञत्तिनिद्देसवण्णना&lt;/h2&gt;&#xA;&lt;p&gt;एत्थाति यथाउद्दिट्ठधम्मानं निद्देसपरियोसाने। एत्तकमेवाति चित्तचेतसिकरूपनिब्बानमत्तमेव। पञ्ञापेतब्बतोति परमत्थधम्मा विय सकसकसभाववसेन अपञ्ञायमाना हुत्वा लोकसङ्केतवसेन पञ्ञापियमानत्ता। पञ्ञापनतोति परमत्थवसेन विज्जमानाविज्जमानधम्मानं पकासनवसेन पञ्ञापनतो। तत्थ ‘‘पञ्ञापेतब्बतो’’ति इमिना पञ्ञापीयति पकारेन ञापीयतीति पञ्ञत्तीति एवं कम्मसाधनवसेन अत्थपञ्ञत्तिभूता उपादापञ्ञत्ति वुत्ता। ‘‘पञ्ञापनतो’’ति इमिना पञ्ञापेति पकारेन ञापेतीति पञ्ञत्तीति एवं कत्तुसाधनवसेन तस्सा अभिधायकभूता नामपञ्ञत्तीति वेदितब्बम्। पण्णत्तिदुकनिद्देसे ‘‘सङ्खा…पे॰… वोहारो’’ति (ध॰ स॰ १३१३-१३१४) चतूहि पदेहि उपादापञ्ञत्ति वुत्ता। ‘‘नामं…पे॰… अभिलापो’’ति (ध॰ स॰ १३१३-१३१४) छहि पदेहि नामपञ्ञत्ति कथिताति आचरियानं इच्छितत्ता वुत्तं ‘‘तेनेवाहा’’तिआदि। तेसं तेसं धम्मानन्ति हेट्ठा अभिधम्ममातिकाय वुत्तानं कुसलाकुसलादिधम्मानम्। सङ्खाति ‘‘अहं ममा’’तिआदिना सङ्खायमानता। समञ्ञाति सङ्केतवसेन ञायमानता। पञ्ञत्तीति असङ्करवसेन अनेकधा विभजित्वा पञ्ञापियमानता। वोहारोति पाकटं कत्वा वुच्चमानता, कथनवसेन उपयुज्जमानता वा। अत्थाभिमुखं नमतीति नामम्। तं पन अन्वत्थरुळ्हीवसेन दुविधं, सामञ्ञगुणकित्तिमओपपातिकनामवसेन चतुब्बिधम्। नामकम्मन्ति नामकरणम्। नामधेय्यन्ति नामठपनं, नामधेय्यन्ति वा सेट्ठानं नामम्। अक्खरद्वारेन अत्थं नीहरित्वा उत्ति कथनं निरुत्ति। ब्यञ्जनन्ति पाकटकरणम्। अभिलापोति अभिलापनम्।&lt;br&gt;&#xA;अहन्ति रूपादिविनिमुत्तं अहंकारबुद्धिविसयभूतं अत्तनो खन्धसमूहसन्तानमुपादाय पञ्ञत्तं तदञ्ञानञ्ञभावेन अनिब्बचनीयं उपादापञ्ञत्तिं वदति। तेनाह ‘‘अहन्ति ही’’तिआदि। ‘‘अहन्ति…पे॰… कत्वा’’ति उपादापञ्ञत्तिया उप्पत्तिं दस्सेत्वा यथातिआदिना तं पकासेति।&lt;br&gt;&#xA;यस्मा ‘‘समञ्ञा पञ्ञत्ति वोहारो’’ति ‘‘एवं सङ्खा’’ति इमस्सेव वेवचनं, तस्मा वुत्तं ‘‘इदानि पञ्ञापनतो पञ्ञत्ति’’न्तिआदि।&lt;br&gt;&#xA;तदनुरूपा जाताति तज्जा, अविज्जमानपञ्ञत्ति विय केवलं लोकसङ्केतवसेनेव अहुत्वा धम्मसभावस्स अनुरूपवसेन पवत्ता पञ्ञत्तीति अत्थो। नामपञ्ञत्तिपि वचनत्थसङ्खातकारणं उपादाय पटिच्च पवत्तनतो उपादापञ्ञत्तिवोहारं लभतीति तस्सापि उपादापञ्ञत्तिपरियायो वुत्तो। गण्ठिपदकारेनापि हि इमिनाव अधिप्पायेन उपादापञ्ञत्तीति उपादानवती पञ्ञत्ति कारणवतिं कारणभूतमत्थमुपादाय गहेत्वा तन्निस्सयेन पञ्ञापीयति, सब्बोपि पञ्ञत्तिभेदो अनेन लक्खणेन उपादापञ्ञत्तिमेव भजति। अनुपादाय हि पञ्ञत्ति नत्थीति वुत्तम्। उपनिधापञ्ञत्तीति पटिपक्खभूतं एकपञ्ञत्तिं उपनिधाय अपेक्खित्वा पवत्ता पञ्ञत्ति। चक्खुसोत-ग्गहणेन अज्झत्तिकायतनानि दस्सेति, रूपसद्द-ग्गहणेन बाहिरायतनानि। पथवीतेजोवायु-ग्गहणेन फोट्ठब्बायतनं पभेदतो दस्सेति। एतेनेव धम्मायतनेपि लब्भमानभेदो दस्सितोति दट्ठब्बम्।&lt;br&gt;&#xA;यस्मा पथवादिका पञ्ञत्ति ससम्भारपथवियं एकस्स नामं गहेत्वा समूहमेवोपादाय पञ्ञापीयति, घटादिका च पञ्ञत्ति धम्मसमूहेसु सब्बेसमेव नामं गहेत्वा समूहमेवोपादाय पञ्ञापीयति, तस्मा वुत्तं ‘‘एकस्स वा’’तिआदि । तत्थ एकस्स नामं गहेत्वा समूहमुपादाय पञ्ञापियमानाय पथवादिवसेन पाकटभावतो तं ठपेत्वा इतरं दस्सेतुं ‘‘कथ’’न्तिआदि वुत्तम्। अयं समूहपञ्ञत्ति नाम समूहस्स पञ्ञापनतो। दिसाकासादीसु दिसा-ग्गहणेन चन्दसूरियावत्तनमुपादाय पञ्ञापियमानं पुरत्थिमादिदिसापञ्ञत्तिं दस्सेति। आकास-ग्गहणेन असम्फुट्ठधम्मे उपादाय पञ्ञापियमानं कूपगुहादिआकासपञ्ञत्तिं दस्सेति। काल-ग्गहणेन चन्दावत्तनादिकमुपादाय पञ्ञापियमानं पुब्बण्हादिकालपञ्ञत्तिं दस्सेति। निमित्त-ग्गहणेन बहिद्धा पथवीमण्डलादिकं, अज्झत्तिकञ्च भावनाविसेसं उपादाय पञ्ञापियमानं कसिणनिमित्तादिकं दस्सेति। अभाव-ग्गहणेन भावनाबलेन अप्पवत्तनसभावं आकासानञ्चायतनझानं उपादाय पवत्तं आकिञ्चञ्ञायतनझानारम्मणं अभावपञ्ञत्तिं दस्सेति। निरोध-ग्गहणेन भावनाबलेन निरुद्धं नेवसञ्ञानासञ्ञायतनं निस्साय पञ्ञत्तं निरोधपञ्ञत्तिं दस्सेति। आदि-ग्गहणेन खयादिसभावं तं तं धम्ममुपादाय पञ्ञापियमानं अनिच्चलक्खणादिकं सङ्गण्हाति। सापि हि दिसाकासादिका विय धम्मसमूहमुपादाय अपञ्ञत्तभावतो असमूहपञ्ञत्तियेवाति।&lt;br&gt;&#xA;साति अयं द्विधा उपादापञ्ञत्ति। तज्जापञ्ञत्ति वचनत्थं अमुञ्चित्वा पवत्तितो उपादापञ्ञत्तियंयेव सङ्गय्हतीति वुत्तं ‘‘विज्जमानं परमत्थं जोतयती’’ति। एवञ्च कत्वा उपरि ‘‘छ पञ्ञत्तियोपि एत्थेव सङ्गहं गच्छन्ती’’ति वुत्तम्। विज्जमानन्ति सभावेन उपलब्भमानम्। अविज्जमानन्ति ठपेत्वा लोकसङ्केतं सभाववसेन अनुपलब्भमानम्। नाममत्तन्ति नाममत्तवन्तम्। सोतद्वारजवनानन्तरन्ति पच्चुप्पन्नसद्दारम्मणाय सोतद्वारजवनवीथिया, तदनुसारप्पवत्ताय अतीतसद्दारम्मणाय मनोद्वारजवनवीथिया च अनन्तरप्पवत्तेन । मनोद्वारजवनवीथिपि हि सोतद्वारजवनानन्तरप्पवत्ता तग्गहणेनेव इध गहिता। गहितपुब्बसङ्केतेनाति ‘‘अयं इमस्स अत्थो, इदमिमस्स वाचक’’न्ति एवं वचनवचनत्थसम्बन्धग्गहणवसेन गहितपुब्बभावसङ्केतेन। यायाति याय नामपञ्ञत्तिया करणभूताय। मनोद्वारजवनविञ्ञाणेन कत्तुभूतेन। मनोद्वारजवनविञ्ञाणेन वा करणभूतेन, याय नामपञ्ञत्तिया कत्तुभूतायाति अत्थो। पञ्ञापीयतीति सम्मुतिपरमत्थवसेन पन दुविधं अत्थजातं पञ्ञापीयति विञ्ञापीयतीति वुत्तं होति। तेनाहु पोराणा –&lt;br&gt;&#xA;‘‘अत्था यस्सानुसारेन, विञ्ञायन्ति ततो परम्।&lt;br&gt;&#xA;सायं पञ्ञत्ति विञ्ञेय्या, लोकसङ्केतनिम्मिता’’ति॥&lt;br&gt;&#xA;कतरजवनवीथियं पनायं विञ्ञायतीति? ‘‘घटो’’तिआदिसद्दं सुणन्तस्स एकमेकं सद्दं आरब्भ पच्चुप्पन्नातीतारम्मणवसेन द्वे द्वे जवनवारा होन्ति, ततो सद्दसमुदायमारब्भ एको, ततो नामपञ्ञत्तिमारब्भ एकोति एवं सद्दसमुदायारम्मणाय जवनवीथिया अनन्तरं नामपञ्ञत्ति पाकटा होति, ततो परं अत्थावबोधोति आचरिया।&lt;br&gt;&#xA;यं सन्धाय छक्कनयो वुत्तोति सम्बन्धो। तथा अविज्जमानानन्ति परमत्थतो अविज्जमानानम्। केनचि आकारेनाति परमत्थतो, लोकसङ्केततो वा केनचि पकारेन। अनुपलब्भमानानं पञ्चमसच्चादीनन्ति आकासादिपञ्चमसच्चादीनम्। आदि-ग्गहणेन अट्ठमबोज्झङ्गादिके सङ्गण्हाति। पकतिपुरिसादीनन्ति सत्वरजतमानं समानावत्था पकतिअङ्गुट्ठादिपरिमाणो कारको वेदको अत्ता पुरिसोतिआदिना परिकप्पितानं पकतिपुरिसादीनम्। आदि-ग्गहणेन आकासकुसुमादिं सङ्गण्हाति। विज्जमानेन अविज्जमानपञ्ञत्ति परमत्थतो विज्जमानाहि विज्जादीहि अविज्जमानस्स पुग्गलस्स पञ्ञत्तत्ता। सेसेसुपि इमिनाव नयानुसारेन अत्थो वेदितब्बो। एत्थेवाति उपादापञ्ञत्तियमेव।&lt;br&gt;&#xA;‘‘कुसग्गेनुदकमादाय, समुद्दे उदकं मिने।&lt;br&gt;&#xA;एवं मानुसका कामा, दिब्बकामान सन्तिके’’ति॥ (जा॰ २.२१.३८९) –&lt;br&gt;&#xA;वचनतो मनुस्सलोके चक्कवत्तिसम्पत्तिदिब्बसम्पत्तिं उपनिधाय निहीनायेवाति वुत्तं ‘‘कपणं…पे॰… निधाया’’ति। मानुसकन्ति मनुस्सलोके भवम्। परमत्थो च विज्जतीति पाठसेसो।&lt;br&gt;&#xA;७७८. ततिया कोटि न विज्जति अनुपलब्भमानत्ता। वुत्तञ्हेतं महाअट्ठकथायं –&lt;br&gt;&#xA;‘‘दुवे सच्चानि अक्खासि, सम्बुद्धो वदतं वरो।&lt;br&gt;&#xA;सम्मुतिं परमत्थञ्च, ततियं नोपलब्भती’’ति॥ (दी॰ नि॰ अट्ठ॰ १.४३९-४४३)।&lt;br&gt;&#xA;परवादेसु न कम्पतीति पकतिपुरिसन्तरादिवादीनं परेसं तित्थियानं वादेसु सम्पत्तेसु, निमित्तभूतेसु वा न कम्पति न पवेधति न चलतीति अत्थो।&lt;br&gt;&#xA;इति अभिधम्मत्थविकासिनिया नाम&lt;br&gt;&#xA;अभिधम्मावतारसंवण्णनाय&lt;br&gt;&#xA;पञ्ञत्तिनिद्देसवण्णना निट्ठिता।&lt;/p&gt;</description>
    </item>
    <item>
      <title>१३. तेरसमो परिच्छेदो</title>
      <link>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/13_terasamo_parichChedo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/13_terasamo_parichChedo/</guid>
      <description>&lt;p&gt;१३. तेरसमो परिच्छेदो&lt;/p&gt;&#xA;&lt;h2 id=&#34;करकपटवधवणणन&#34;&gt;कारकपटिवेधवण्णना&lt;/h2&gt;&#xA;&lt;p&gt;निद्दिट्ठाति उद्देसनिद्देसादिवसेन दस्सिता। कुसलादयोति कुसलाकुसला। एतेसं पन न निद्दिट्ठोति सम्बन्धो । पुब्बे ‘‘कारको’’ति वचनं विय ‘‘वेदको’’ति अवुत्तेपि ‘‘अत्ता कारको वेदको’’ति अत्तनो लद्धिताय ‘‘तस्स हि कारकस्स वेदकस्सा’’ति वुत्तम्। कुसलाकुसलानमभावोपि सिया, इतरथा अहेतुकदोसापत्तितोति अधिप्पायो। तेसं कुसलाकुसलानं आयत्ता वुत्ति एतेसन्ति तदायत्तवुत्तिनो। तेसन्ति कुसलाकुसलादीनम्। तस्माति कारकाभावे कुसलाकुसलानं, तब्बिपाकानञ्च अभावतो। निरत्थिकाति देसेत्वापि बोधेतब्बाभावतो निरत्थिका। ‘‘नायं निरत्थिका’’ति वत्वापि ‘‘सात्थिका’’ति वचनं पन परस्स दळ्हग्गाहत्थम्। लोकेपि हि एवं वोहारं वोहरन्ति, एवमेव भवति, नाञ्ञथातिआदि। तत्थाति कारकाभावेपि अत्ता अत्थीति गहणे। अनुरोधोति अनुकूलपक्खपातोति अत्थो। इधाति कारकाभावेपि कुसलादयो अत्थीति गहणे। विरोधोति पटिघो।&lt;br&gt;&#xA;एवं कारकाभावेपि कुसलादीनं सब्भावं युत्तितो साधेत्वा इदानि लोकसिद्धेन निदस्सनेन साधेतुं ‘‘अथापी’’तिआदि वुत्तम्। अथापीति कारकाभावेपि। पथवि-ग्गहणेन पथवोजं दस्सेति। तथा आप-ग्गहणेन आपोजम्। तेजोति सीतुण्हवसेन दुविधा तेजोधातु। उतूति हेमन्तादिउतु। आदि-ग्गहणेन बीजादिके सङ्गण्हाति। जनकपच्चयो हेतु, अनुपालनकपच्चयो पच्चयो नामाति आह ‘‘हेतुपच्चयसामग्गिया’’ति। ‘‘फलनिब्बत्तको हेतु, पच्चयो अनुपालनको’’ति हि वुत्तम्।&lt;br&gt;&#xA;एवं कारकाभावेपि कुसलाकुसलप्पवत्तिं साधेत्वा इदानि परपरिकप्पितं अत्तानमेव ताव पटिक्खिपितुं ‘‘अथापि चेत्था’’तिआदि आरद्धम्। कामं पञ्ञापरिबाहिरदिट्ठिया एव अत्ता परिकप्पीयति, परो पन ‘‘पञ्ञाय परिकप्पेमी’’ति मञ्ञतीति तस्स लद्धिवसेन ‘‘पञ्ञाय परिकप्पितो’’ति वुत्तम्। तं उपपरिक्खिस्साम तावाति तिट्ठतु ताव चेसा कारकाभावेपि कुसलादीनं भावाभावविचारणा पठमं तमेव अत्तानं उपपरिक्खिस्सामाति अत्थो। दोसमेत्थ वत्तुकामो पुच्छतीति अधिप्पायेन पटिञ्ञं अदत्वाव पुच्छन्तो आह ‘‘किञ्चेत्था’’ति। सचेतनो वा उदाहु अचेतनो वाति एत्थ को दोसोति अत्थो। इतरो उभयथापि दोसोयेव। यञ्हि अचेतनं अत्तानं, न तं कारकं, वेदकञ्च, यथा तं पाकारतरुआदयो। ‘‘अचेतनोवायं अत्ता’’ति अनुमानेन कारकवेदकत्ताभावसिद्धितोति दस्सेतुं ‘‘यदि अचेतनो’’तिआदि वुत्तम्। अनञ्ञोति अविनिब्भोगवसेन अनञ्ञो। इतरथा ‘‘सचेतनो’’ति वचनमेव न उपपज्जेय्य। सहभावी नाम अञ्ञो न होतीति। अत्तनोपि नासो सियाति अविनिब्भोगवुत्तिरूपेसु एकस्स नासे इतरस्सापि विनासो विय। चेतनायपि नासो न भवति अविनिब्भोगरूपेसु एकस्स अविनासे इतरस्सापि अविनासो वियाति अधिप्पायो।&lt;br&gt;&#xA;‘‘चेतनाय अनञ्ञत्ता’’ति कारणं वत्वा तमेव समत्थेतुं ‘‘चेतनत्तान’’न्तिआदि वुत्तम्। ‘‘अत्तनो अनासे सति चेतनायपि विनासो न भवती’’ति सुत्वापि परस्स निरुत्तरभावो, चेतनाय नासे विसेसकारणाभावतोति अधिप्पायेनाह ‘‘अथ चेतनाययेवा’’तिआदि। अत्ताव नस्सतु, तिट्ठतु चेतना। को हि विसेसकारणाभावे अत्तनि अनुरोधो, चेतनाय विरोधोति अधिप्पायो। पटिञ्ञा हीनाति पुब्बे दिन्नपटिञ्ञा परिहीना। अथ न भवति, ‘‘पटिञ्ञा हीना’’ति यदि अत्तनो विनासे चेतनाय अविनासो न भवति। चेतनत्तानं अनञ्ञभावेन चेतनाय नासे अत्तनोपि विनासप्पसङ्गतो अत्ता न नस्सतीति तव पटिञ्ञा हीना। वुत्तप्पकारतो विपरीतं वाति यथावुत्तप्पकारतो विपरीतम्। चेतनाय विनासेपि अत्ता न नस्सति, अत्तनो पन अविनासेपि चेतना नस्सतीति एवं वा तव अधिप्पायो सियाति अत्थो। अत्ता नस्सतु, चेतना तिट्ठतु अञ्ञभावे उभिन्नं समानयोगक्खमताय भवितब्बतोति अधिप्पायो। पटिञ्ञाहीनो भवसीति चेतनायेव नस्सति, अत्ता न नस्सति पटिञ्ञाय हीनो भवसि।&lt;br&gt;&#xA;इधाति अञ्ञत्थ पक्खे। लक्खणकतन्ति अञ्ञमञ्ञविसदिसेहि भिन्नलक्खणेहि कतम्। देसन्तरकतन्ति भिन्नदेसकतम्। जातो वेदीयति ञायतीति जातवेदो, अग्गिस्सेतं अधिवचनम्। डय्हमानेति उद्धने पक्खिपित्वा पच्चमाने। एको पवत्तिपदेसो इमेसन्ति एकदेसा, तेसं भावोति एकदेसत्तम्।&lt;br&gt;&#xA;अविनिब्भोगतोति लक्खणतो भेदेपि ठानवसेन अविनिब्भुज्जनतो अविसंसट्ठत्ता ‘‘एकदेसत्ते’’तिइमस्सेव वेवचनवसेन ‘‘अविनिब्भोगभावेपी’’ति वुत्तम्। तं अयुत्तन्ति तं ‘‘उभिन्नं एकदेसता नत्थी’’ति इमिना सह न युज्जति। पटिञ्ञा हीनाति यदि पुब्बपटिञ्ञा पमाणं, अयं पटिञ्ञा हीना। यदि वा पन अयं पमाणं, इतरा हीनाति अत्थो। अथ वा चेतनाय अत्तनो पदेसवसेन नानत्ते अत्तनो अचेतनत्तभावप्पत्तितो ‘‘सचेतनो अत्ता’’ति हेट्ठा तया दिन्नपटिञ्ञा परिहीनाति एवमेत्थ अत्थो दट्ठब्बो।&lt;br&gt;&#xA;अचेतनो अत्ताति अत्ता अचेतनोति कत्वा। पुब्बे वुत्तदोसतोति ‘‘यदि अचेतनो सिया’’तिआदिना आदितो वुत्तदोसतो। तस्माति यस्मा एवं उपपरिक्खियमाने विमद्दनसहो होति, तस्मा।&lt;br&gt;&#xA;७७९. यदि एवन्ति यदि परमत्थतो कुसलाकुसलानं कारको, तब्बिपाकानञ्च वेदको नत्थि, एवं सन्ते अथ कस्मा भगवता वुत्तन्ति सम्बन्धो।&lt;br&gt;&#xA;सन्धावतीति संसरति। अत्तना कतकुसलाकुसलकम्मपच्चयत्ता विपाकभूतं सुखदुक्खम्पि अत्तना कतमेव नाम होतीति वुत्तं ‘‘सुखदुक्खं सयंकत’’न्ति।&lt;br&gt;&#xA;७८०. संसारमापन्नोति –&lt;br&gt;&#xA;‘‘खन्धानञ्च पटिपाटि, धातुआयतनान च।&lt;br&gt;&#xA;अब्बोच्छिन्नं वत्तमाना, ‘संसारो’ति पवुच्चती’’ति॥ (ध॰ स॰ अट्ठ॰ निदानकथा; विसुद्धि॰ २.६१९) –&lt;br&gt;&#xA;एवं वुत्तखन्धपटिपाटिआदिवसप्पवत्तं संसारं पुनप्पुनं पवत्तिवसेन पटिपन्नो। दुक्खमस्स महब्भयन्ति अस्स संसारापन्नस्स सत्तस्स जातिआदिदुक्खं महब्भयं महाभयसंवत्तनकन्ति अत्थो। ओपपातिकोति उप्पज्जमानो।&lt;br&gt;&#xA;७८१. भारा हवे पञ्चक्खन्धाति रूपादयो पञ्चक्खन्धा भारभूता, सीसे निक्खित्तभारसदिसाति वुत्तं होति। भारहारो च पुग्गलो तस्स पञ्चक्खन्धभारस्स हारको। भारादानन्ति पटिसन्धिवसेन पञ्चक्खन्धभारग्गहणम्। भारनिक्खेपनन्ति पुन अग्गहेतब्बतापादनेन अनुपादापरिनिब्बानवसेन भारस्स निक्खिपनम्।&lt;br&gt;&#xA;७८२. यन्ति कुसलाकुसलकम्मम्। सकन्ति आयत्तम्।&lt;br&gt;&#xA;७८३. एकस्स पुग्गलस्साति सम्बन्धो। एकेन कप्पेनाति एकस्मिं कप्पे।&lt;br&gt;&#xA;७८४. अस्सद्धोतिआदि हेट्ठा वुत्तत्थम्।&lt;br&gt;&#xA;‘‘तञ्च खो सम्मुतिवसेन, न परमत्थतो’’ति वत्वा तदेव पतिट्ठापेतुं ‘‘ननु भगवता’’तिआदि वुत्तम्। ‘‘किं नु सत्तो’’ति गाथा वजिराय थेरिया वुत्तापि भगवतो अधिप्पायवसेनेव वुत्तत्ता भगवता वुत्ता नाम होतीति कत्वा वुत्तं ‘‘भगवता इदम्पि वुत्त’’न्ति।&lt;br&gt;&#xA;७८५. किं नु सत्तोति पच्चेसीति रूपवेदनादीसु किं नाम सत्तो पुग्गलोति गण्हासि।&lt;br&gt;&#xA;७८६. अङ्गसम्भाराति चक्कादिअवयवसम्भारेसु, चक्कादिअवयवानं समोधानेवाति अत्थो। सद्दोति वोहारो।&lt;br&gt;&#xA;तस्माति यस्मा एवं परमत्थतो सत्तस्स अभावो भगवता वुत्तो, तस्मा। न वचनमत्तमेव आलम्बितब्बं अधिप्पायं पहायाति अत्थो। दळ्हमूळ्होव हुत्वा गण्हातीति दळ्हमूळ्हग्गाही, कारणे दस्सितेपि अपरिच्चजनवसेन गहणं दळ्हग्गहणम्। कारणस्सेव दट्ठुमसमत्थतावसेन गहणं मूळ्हग्गहणम्। तादिसेन न भवितब्बन्ति आह ‘‘न च…पे॰… भवितब्ब’’न्ति। सुत्तपदानन्ति नेय्यत्थनीतत्थवसेन उभयथा ठितानं सुत्तन्तानम्।&lt;br&gt;&#xA;द्वे सच्चानि वुत्तानि तथा तथा विनेतब्बानं पुग्गलानं वसेनाति अधिप्पायो। येसञ्हि सम्मुतिदेसनाय विसेसाधिगमो होति, तेसं सम्मुतिसच्चवसेन देसेति। येसञ्च परमत्थदेसनाय, तेसं परमत्थवसेन देसेति। देसभासाकुसलो विय आचरियो तंतंदेसवासिमाणवानं ताय ताय भासाय। सम्मुतिसच्चं परमत्थसच्चञ्चाति एत्थ ‘‘पुग्गलो सत्तो इत्थी पुरिसो खत्तियो ब्राह्मणो देवो’’तिएवमादि परमत्थतो अविज्जमानम्पि लोके कतसङ्केतवसेन तथत्ता सम्मुतिसच्चम्। खन्धधातुआयतनानि सतिपट्ठानातिएवमादि परमत्थवसेनेव तथत्था परमत्थसच्चम्। तेनाहु अट्ठकथाचरिया –&lt;br&gt;&#xA;‘‘सङ्केतवचनं सच्चं, लोकसम्मुतिकारणम्।&lt;br&gt;&#xA;परमत्थवचनं सच्चं, धम्मानं भूतकारणं॥ (दी॰ नि॰ अट्ठ॰ १.४३९-४४३)।&lt;br&gt;&#xA;‘‘तस्मा वोहारकुसलस्स, लोकनाथस्स सत्थुनो।&lt;br&gt;&#xA;सम्मुतिं वोहरन्तस्स, मुसावादो न जायती’’ति॥&lt;br&gt;&#xA;७८७-८. यो सो इमं गन्थं अच्चन्तं सततम्पि चिन्तेति, तस्स ततो सिद्धा परमा पञ्ञा वेपुल्लभावं गच्छति। अधिं चित्तसन्तापं नीहरति अपनेतीति अधिनीहरम्। विमतिया विचिकिच्छाय, मोहस्स वा विनासं करोति उपनिस्सयभावतोति विमतिविनासकरम्। अत्थब्यञ्जनसम्पदाय मनवड्ढनतो पियकरम्। विकसतीति दिब्बति। इधाति इमस्मिं सासने, अभिधम्मे वा।&lt;br&gt;&#xA;इति अभिधम्मत्थविकासिनिया नाम&lt;br&gt;&#xA;अभिधम्मावतारसंवण्णनाय&lt;br&gt;&#xA;कारकपटिवेधवण्णना निट्ठिता।&lt;/p&gt;</description>
    </item>
    <item>
      <title>१४. चुद्दसमो परिच्छेदो</title>
      <link>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/14_chuddasamo_parichChedo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/14_chuddasamo_parichChedo/</guid>
      <description>&lt;p&gt;१४. चुद्दसमो परिच्छेदो&lt;/p&gt;&#xA;&lt;h2 id=&#34;रपवचरसमधभवननददसवणणन&#34;&gt;रूपावचरसमाधिभावनानिद्देसवण्णना&lt;/h2&gt;&#xA;&lt;p&gt;७८९. एवं परमत्थसम्मुतिवसेन उभयथापि सब्बधम्मे सङ्खेपतो दस्सेत्वा इदानि यस्मा तेसु उग्गहणपरिच्छेदादिवसेन कतपरिचयेन अत्थकामेन कुलपुत्तेन एकंसतो भावनाय अभियोगो कातब्बो, तस्मा भावनानयं सङ्खेपतो दस्सेतुमारभन्तो आह ‘‘भावनानय’’न्तिआदि। तत्थ भावनानयन्ति लोकियलोकुत्तरभावनानयं, कुसलधम्मानं वड्ढनक्कमन्ति अत्थो। दिट्ठधम्मिकसम्परायिकं हितं आनयति उपनेतीति हितानयो, तं हितानयम्। मानयन्ति मानेन्तो। दिट्ठधम्मिकसम्परायिकत्थेहि अनुसासनतो सत्तानं सुखं आनेतीति सुखानयो, तं सुखानयम्। परमं ब्याकरोमि, परमं भावनानयन्ति वा योजना।&lt;br&gt;&#xA;७९०. मनुस्सानं धम्मतो उत्तरं ञाणदस्सनन्ति सम्बन्धो। तत्थ मनुस्सानं धम्मा नाम मनुस्सानं पकतिधम्मभूता दस कुसलकम्मपथा, ततो उत्तरं ञाणदस्सनं नाम महग्गतलोकुत्तरधम्मा। ते हि जाननट्ठेन ञाणं, पच्चक्खतो विय दस्सनट्ठेन च दस्सनन्ति अधिप्पेता। ‘‘उत्तरिमनुस्सान’’न्ति वा यथाठितवसेनेव सम्बन्धो। बालमनुस्सादितो उत्तरिमनुस्सानं झायीनञ्चेव अरियानञ्चाति अत्थो।&lt;br&gt;&#xA;७९१. सङ्कस्सरसमाचारेतिआदीहि सीलविसुद्धिया पयोजनदस्सनम्। तत्थ सङ्काय सरितब्बो समाचारो अस्साति सङ्कस्सरसमाचारो। यं किञ्चि लामककम्मं दिस्वा ‘‘इदं असुकेन कतं भविस्सती’’ति एवं पवत्तेतब्बाय सङ्काय अत्तनो वा परे यंकिञ्चि मन्तेन्ते दिस्वा ‘‘मम इदञ्चिदञ्च असारुप्पं जानित्वा मन्तेती’’ति एवं पवत्तसङ्काय उपगन्तब्बसमाचारोति अत्थो। दुस्सीलेति एतदेव विभावेतुं ‘‘सीलवज्जिते’’ति वुत्तम्। दुस्सीलेति वा दूसितसीले खण्डादिभावं उपगतसीले। सीलवज्जितेति सब्बेन सब्बं सीलविरहिते। नत्थि झानन्ति लोकियज्झानम्पि ताव नत्थि। कुतो मग्गोति लोकुत्तरमग्गो कुतो, केन कारणेन लोकुत्तरधम्मानं हेतुयेव विज्जतीति अत्थो।&lt;br&gt;&#xA;७९२. चरन्ति तस्मिं सीले परिपूरकारिताय पवत्तन्तीति चारित्तम्। वारितं तायन्ति रक्खन्ति तेन, वारिततो वा अत्तानं तायतीति वारित्तम्। यं भगवता ‘‘इदं कातब्ब’’न्ति पञ्ञत्तिसिक्खापदपूरणं, इदं चारित्तं नाम। यं ‘‘न कातब्ब’’न्ति पटिक्खित्तं, तस्स अकरणं वारित्तं नाम। अच्छिद्दन्तिआदीसु यस्स सत्तसु आपत्तिक्खन्धेसु मज्झे सिक्खापदं भिन्नं, तस्स सीलं छिद्दसाटको विय छिद्दं नाम होति, तब्बिपरीतं अच्छिद्दम्। यस्स आदिम्हि वा अन्ते वा भिन्नं, तस्स परियन्ते छिन्नसाटको विय खण्डं नाम होति, तदञ्ञं अक्खण्डम्। कमस्स आदरकरणवसेन अक्खण्डन्ति, कमविलङ्घनवसेन ‘‘अक्खण्डमच्छिद्द’’न्ति वा पाठो। अकम्मास-ग्गहणेन असबलत्तम्पि वुत्तं, सबलकम्मासानं भेदस्स अप्पमत्तकभावतो। एत्तको हि तेसं विसेसो। यस्स पटिपाटिया द्वे तीणि सिक्खापदानि भिन्नानि, तस्स पिट्ठिया, कुच्छिया वा उट्ठितेन विसभागवण्णेन काळरत्तादीनं अञ्ञतरेन सबलवण्णा गावी विय सबलं नाम होति। यस्स अन्तरन्तरा भिन्नानि, तस्स अन्तरन्तरा विसभागवण्णबिन्दुचित्रगावी विय कम्मासं नाम होति। यं पन तथाविधं न होति, तं ‘‘असबलं अकम्मास’’न्ति वुच्चति। अनिन्दितन्ति इमिना भुजिस्सविञ्ञुप्पसत्थअपरामट्ठसमाधिसंवत्तनिकभावे सङ्गण्हाति। तत्थ ‘‘इमिनाहं सीलेन वा वतेन वा ब्रह्मचरियेन वा देवो वा भविस्सामि देवञ्ञतरो वा’’ति एवं तण्हाय अपरामट्ठं तण्हादासब्यतो मोचितत्ता भुजिस्सं नाम। अदासञ्हि लोके भुजिस्सोति वदन्ति। यथावुत्तगुणपारिपूरिया बुद्धादीहि विञ्ञूहि पसंसितब्बन्ति विञ्ञुप्पसत्थम्। तण्हादिट्ठीहि अपरामट्ठं ठितिभागियं अपरामट्ठं नाम। झानादीनं पच्चयो भवितुं समत्थं विसेसभागियं समाधिसंवत्तनिकं नाम।&lt;br&gt;&#xA;७९३-७. विवेकसुखन्ति कायचित्तूपधिविवेकसुखम्। कायविवेकसुखम्पि हि सम्पन्नसीलस्सेव दुस्सीलस्स सुञ्ञागारादीसु वसतोपि भेरवारम्मणादिआपाथगमनेन दुक्खस्सेव विसेसतो सम्पज्जनतो। अलङ्कारो अनुत्तरोति देवब्रह्मराजराजमहामत्तादीनं मज्झे अनञ्ञसाधारणसोभापटिलाभहेतुताय निरुत्तरो अलङ्कारविसेसो। रतनन्ति चक्कवत्तीनं चक्करतनादितोपि सविसेसं रतिजननतो अनुत्तरं रतनम्। चक्करतनादिकञ्हि वट्टनिस्सितमेव रतिं जनेति, इदं पन विवट्टनिस्सितम्पि जनेतीति विसेसतो रतिजनकं होति। इच्छितिच्छितस्स सम्पत्तिविसेसस्स निप्फादनतो चिन्तामणिसमन्ति चिन्तामणि। यानन्ति संसारकन्तारतरणे यानम्। सीतलन्ति चित्तसीतिभावकरणेन सीतलम्। किलेसमलधोवनन्ति गङ्गायमुनादीहिपि दुब्बिसोधनीयस्स किलेसकालुसियस्स धोवनम्। गुणानं मूलभूतन्ति सब्बेसम्पि लोकियलोकुत्तरगुणानं मूलभूतम्। ‘‘सीले पतिट्ठाय (सं॰ नि॰ १.२३), को चादि कुसलानं धम्मानं, सीलञ्च सुविसुद्ध’’न्ति (सं॰ नि॰ ५.३६९) च आदिवचनञ्हेत्थ निदस्सनम्। दोसानं वीतिक्कमवत्थुभूतस्स बलस्स विनासनतो दोसानं बलघाति।&lt;br&gt;&#xA;तस्माति यस्मा एवंविधानिसंससम्पन्नं सीलं, तस्मा। दुविधलक्खणन्ति ओक्खित्तचक्खुअप्पसद्दादिवसेन कायकम्मादीनं अविप्पकिण्णतासाधनतो समाधानलक्खणं, कुसलधम्मानं मूलभावतो पतिट्ठानलक्खणन्ति एवं दुविधलक्खणं, चारित्तवारित्तवसेन वा दुविधसभावन्ति अत्थो। अत्थानं कामेति तस्स हितासीसनवसेनाति अत्थकामो। पियं सीलमस्साति पियसीलो।&lt;br&gt;&#xA;७९८-९. कातब्बो पलिबोधस्सुपच्छेदोति सम्बन्धो। कतिविधो पनायं पलिबोधो, किं सरूपो चाति आह ‘‘पलिबोधा दसा’’तिआदि, ‘‘आह महाअट्ठकथाय’’न्ति अधिप्पायो। तत्थ आवासोति एकम्पि ओवरकं आदिं कत्वा याव सकलोपि सङ्घारामो, सो तत्थ पटिबद्धचित्तस्स पलिबोधो, न इतरस्स। कुलन्ति ञातिकुलं वा उपट्ठाककुलं वा, तं तेहि संसट्ठविहरतोव पलिबोधो। लाभोति चत्तारो पच्चया, तेपि तत्थ सापेक्खस्सेव पलिबोधा। गणोति सुत्तन्तिकगणो वा आभिधम्मिकगणो वा। सो उद्देसपरिपुच्छादानेन समणधम्मस्स ओकासालाभिनो पलिबोधो। कम्मन्ति नवकम्मं, तं करोन्तेन वड्ढकिआदीहि लद्धालद्धं जानितब्बं, कताकते उस्सुक्कं आपज्जितब्बन्ति सब्बथापि पलिबोधो। अद्धानन्ति मग्गगमनचित्तस्स दुब्बिनोदनीयताय तं समणधम्मस्स पलिबोधो। ञातीति एत्थ कुल-ग्गहणेन ञातिकुलस्सपि गहितत्ता एकेका ञाति इध गहिताति दट्ठब्बा। ये पन विहारे आचरियुपज्झायादयो, घरे मातादयो, ते गिलाना पलिबोधा। आबाधोति यो कोचि रोगो, सो बाधयमानो पलिबोधो। गन्थोति परियत्तिपरिहरणं, तं सज्झायादीहि निच्चब्यावटस्सेव पलिबोधो। इद्धीति पोथुज्जनिकइद्धि। सा हि दुप्परिहारा अप्पमत्तकेनेव भिज्जति, अयं पन विपस्सनाय पलिबोधो, न समाधिस्स समाधिं पत्वा पटिलभितब्बत्ता। तेति ते पलिबोधा।&lt;br&gt;&#xA;८००-२. पलिबोधस्सुपच्छेदं कत्वाति एत्थ पठमो तत्थ निरपेक्खचित्तताय, दुतियो असंसग्गेन, ततियो लाभसक्कारुप्पत्तिट्ठानं पहाय अञ्ञत्थ गमनेन, चतुत्थो यथारद्धगन्थसमापनेन , अञ्ञस्स सङ्गाहणेन वा, पञ्चमो यथारद्धकम्मस्स निट्ठापनेन, सङ्घादीनं निय्यातनेन वा, छट्ठो गन्त्वा किच्चतीरणेन, सत्तमो उपट्ठहित्वा ञातीनं पाकतिककरणेन, अट्ठमो भेसज्जकरणेन, वीरियाधिट्ठानेन वा, नवमदसमा तत्थ अब्यावटताय उपच्छिन्दितब्बा। उपसङ्कमितब्बोति यत्थ सो वसति, तत्थ उपसङ्कमनविधिञ्चेव उपसङ्कमन्तेन पटिपज्जितब्बविधानञ्च विसुद्धिमग्गे वुत्तनयेन वेदितब्बम्। इतो परञ्हि गन्थवित्थारपरिहरणत्थं विसुद्धिमग्गे आगतवित्थारं पहाय पदत्थवण्णनमत्तं करिस्साम। कम्मट्ठानस्साति एत्थ योगकम्मस्स पवत्तिट्ठानताय, उपरूपरिभावनाकम्मस्स कारणभावतो च कम्मट्ठानम्। तं पन सब्बत्थकपारिहारियवसेन दुविधम्। तत्थ मेत्ता, मरणस्सति, असुभसञ्ञा च सब्बत्थ अत्थयितब्बतो इच्छितब्बतो सब्बत्थककम्मट्ठानं नाम। चरियानुकूलं पन यं किञ्चि कम्मट्ठानं निच्चं परिहरितब्बत्ता पारिहारियकम्मट्ठानं नाम। इमं दुविधं कम्मट्ठानं यो देति, अयं कम्मट्ठानस्स दायको, सोपि ईदिसो परियेसितब्बोति दस्सेतुं ‘‘पियो गरू’’तिआदि वुत्तम्। पियोति सीलसम्पदादीहि सत्तानं पियायितब्बो। गरूति ततोयेव गरुकातब्बो पासाणच्छत्तं विय गरुं कत्वा दट्ठब्बो। भावनीयोति सम्भावनीयो। वत्ताति किञ्चि आलसियम्पि दिस्वा चोदेत्वा ओवादवसेन वदनसीलो। वचनक्खमोति पटिपुच्छक्खमो, पटिपुच्छितो असंहीरो हुत्वा सम्भासनक्खमोति वुत्तं होति। गम्भीरञ्च कथं कत्ताति तिरच्छानकथं अकथेत्वा दसकथावत्थुपटिसंयुत्तं गम्भीरमेव कथं कत्ता। नो चट्ठाने नियोजकोति अप्पवत्तितब्बट्ठानभूते अहिते न नियोजको। एवमादिगुणोपेतन्ति आदि-सद्देन सद्धासम्पदादिगुणयोगं दस्सेति। कालेनाति अत्तनो, आचरियस्स च सप्पायकालेन।&lt;br&gt;&#xA;८०३. वत्तं कत्वाति आचरियस्स नवकमहल्लकभावानुरूपेन खन्धके आगतं आचरियवत्तं कत्वा। इदानि आचरियेन पटिपज्जितब्बविधिं दस्सेतुं ‘‘तेनापी’’तिआदि वुत्तम्। तेनापीति कम्मट्ठानदायकेनपि। चरितं ञत्वा दातब्बन्ति चेतोपरियञाणलाभिना तस्स चित्ताचारं, हदयलोहितं वा पस्सित्वा इतरेन ‘‘त्वं किंचरितोसि, के वा पन ते धम्मा बहुलं समुदाचरन्ती’’तिआदिना पटिपुच्छित्वा तस्स चरितं जानित्वा तदनुरूपेन दातब्बम्।&lt;br&gt;&#xA;८०४. इरियापथादितोपि केसञ्चि चरितं जानितुं सक्का, तं पन न एकन्तिकं, ‘‘चरितं ञत्वा’’ति वुत्तं, कतमं पन तं, कतिविधा वाति आह ‘‘चरितं पनिदं रागदोसमोहवसेना’’तिआदि । उस्सन्नभावेन सन्ताने चरतीति चरितं, असति पटिपक्खभावनायं सन्ताने पवत्तनारहा रागादयो।&lt;br&gt;&#xA;८०५. वोमिस्सकनयाति सम्पयोगवसेन, एकसन्ततिपरियापन्नतावसेन च नेसं संसग्गभेदा। चतुसट्ठि भवन्तीति –&lt;br&gt;&#xA;‘‘रागादिके तिके सत्त, सत्त सद्धादिके तिके।&lt;br&gt;&#xA;एकद्वितिकमूलम्हि, मिस्सतो सत्तसत्तक’’न्ति –&lt;br&gt;&#xA;एवं वुत्तेहि नवहि सत्तकेहि यथारहं विभजियमाना तेसट्ठि दिट्ठिया सद्धिं चतुसट्ठि भवन्ति। तथा हि वुत्तं उपनन्दत्थेरेन –&lt;br&gt;&#xA;‘‘रागो दोसो च मोहो च, रागेन पटिघोपि च।&lt;br&gt;&#xA;सद्धिं रागेन मोहो च, मोहोपि पटिघेन च॥&lt;br&gt;&#xA;‘‘रागादित्तयमेकन्ति, सत्त रागादिके तिके।&lt;br&gt;&#xA;सद्धा बुद्धि च तक्को च, सद्धिं सद्धाय बुद्धि च॥&lt;br&gt;&#xA;‘‘सद्धाय तक्कनञ्चेव, बुद्धिया तक्कनम्पि च।&lt;br&gt;&#xA;सद्धादित्तयमेकन्ति, सत्त सद्धादिके तिके॥&lt;br&gt;&#xA;‘‘रागादिकं तिकञ्चेक-मेकद्वितिकभेदतो।&lt;br&gt;&#xA;सद्धाबुद्धिवितक्केहि, यथायोगं विमिस्सिय॥&lt;br&gt;&#xA;‘‘एकमूले द्विमूले च, पच्चेकं सत्तकत्तयम्।&lt;br&gt;&#xA;तिमूले सत्तकञ्चेकं, ञेय्यं तं सत्तसत्तकं॥&lt;br&gt;&#xA;‘‘सद्धिं रागेन सद्धा च, सद्धिं तेनेव बुद्धि च।&lt;br&gt;&#xA;तेनेव तक्कनं तेन, सद्धाबुद्धि च तेन च॥&lt;br&gt;&#xA;‘‘सद्धासङ्कप्पनं तेन, बुद्धिसङ्कप्पनम्पि च।&lt;br&gt;&#xA;विमिस्सेत्वान तेनेव, सद्धाबुद्धिवितक्कनं॥&lt;br&gt;&#xA;‘‘रागमूलनये चेव-मेकं सत्तकमुद्दिसे।&lt;br&gt;&#xA;सद्धिं दोसेन सद्धा च, सद्धिं तेनेव बुद्धि च॥&lt;br&gt;&#xA;‘‘तेनेव तक्कनं तेन, सद्धाबुद्धि च तेन च।&lt;br&gt;&#xA;सद्धासङ्कप्पनं तेन, बुद्धिसङ्कप्पनम्पि च॥&lt;br&gt;&#xA;‘‘विमिस्सेत्वान तेनेव, सद्धाबुद्धिवितक्कनम्।&lt;br&gt;&#xA;दोसमूलनये चेव-मेकं सत्तकमुद्दिसे॥&lt;br&gt;&#xA;‘‘सद्धिं मोहेन सद्धा च, सद्धिं तेनेव बुद्धि च।&lt;br&gt;&#xA;तेनेव तक्कनं तेन, सद्धाबुद्धि च तेन च॥&lt;br&gt;&#xA;‘‘सद्धासङ्कप्पनं तेन, बुद्धिसङ्कप्पनम्पि च।&lt;br&gt;&#xA;विमिस्सेत्वान तेनेव, सद्धाबुद्धिवितक्कनं॥&lt;br&gt;&#xA;‘‘मोहमूलनये चेव-मेकं सत्तकमुद्दिसे।&lt;br&gt;&#xA;एकमूले नये चेवं, ञेय्यं तं सत्तकत्तयं॥&lt;br&gt;&#xA;‘‘मिस्सेत्वा रागदोसेहि, सद्धा तेहेव बुद्धि च।&lt;br&gt;&#xA;तेहि सङ्कप्पनं तेहि, सद्धाबुद्धि च तेहि च॥&lt;br&gt;&#xA;‘‘सद्धासङ्कप्पनं तेहि, बुद्धिसङ्कप्पनम्पि च।&lt;br&gt;&#xA;तेहि द्वीहेव मिस्सेत्वा, सद्धाबुद्धिवितक्कनं॥&lt;br&gt;&#xA;‘‘रागदोसनये चेव-मेकं सत्तकमुद्दिसे।&lt;br&gt;&#xA;मिस्सेत्वा रागमोहेहि, सद्धा तेहेव बुद्धि च॥&lt;br&gt;&#xA;‘‘तेहि सङ्कप्पनं तेहि, सद्धाबुद्धि च तेहि च।&lt;br&gt;&#xA;सद्धासङ्कप्पनं तेहि, बुद्धिसङ्कप्पनम्पि च॥&lt;br&gt;&#xA;‘‘तेहि द्वीहेव मिस्सेत्वा, सद्धाबुद्धिवितक्कनम्।&lt;br&gt;&#xA;रागमोहनये चेव-मेकं सत्तकमुद्दिसे॥&lt;br&gt;&#xA;‘‘मिस्सेत्वा दोसमोहेहि, सद्धा तेहेव बुद्धि च।&lt;br&gt;&#xA;तेहि सङ्कप्पनं तेहि, सद्धाबुद्धि च तेहि च॥&lt;br&gt;&#xA;‘‘सद्धासङ्कप्पनं तेहि, बुद्धिसङ्कप्पनम्पि च।&lt;br&gt;&#xA;तेहि द्वीहेव मिस्सेत्वा, सद्धाबुद्धिवितक्कनं॥&lt;br&gt;&#xA;‘‘दोसमोहनये चेव-मेकं सत्तकमुद्दिसे।&lt;br&gt;&#xA;द्विमूलम्हि नये चेवं, ञेय्यं तं सत्तकत्तयं॥&lt;br&gt;&#xA;‘‘रागप्पटिघमोहेहि, सद्धा तेहेव बुद्धि च।&lt;br&gt;&#xA;तेहि सङ्कप्पनं तेहि, सद्धाबुद्धि च तेहि च॥&lt;br&gt;&#xA;‘‘सद्धासङ्कप्पनं तेहि, बुद्धिसङ्कप्पनम्पि च।&lt;br&gt;&#xA;तेहि तीहेव मिस्सेत्वा, सद्धाबुद्धिवितक्कनं॥&lt;br&gt;&#xA;‘‘तिमूलम्हि नये चेव-मेकं सत्तकमुद्दिसे।&lt;br&gt;&#xA;एवं तेसट्ठि होतीति, विञ्ञेय्यं नवसत्तकम्।&lt;br&gt;&#xA;दिट्ठियापि च होतेव, चतुसट्ठीति केचना’’ति॥&lt;br&gt;&#xA;८०६-७. ननु च ‘‘चरितं ञत्वा दातब्ब’’न्ति वुत्तं, किंचरितस्स पन किं कम्मट्ठानं अनुकूलन्ति इमं अनुयोगं सन्धाय तंतंचरितानुकूलकम्मट्ठानं दस्सेत्वा पुन तस्स गणनतो अप्पनावहतो झानप्पभेदतो समतिक्कमतो वड्ढनावड्ढनतो आरम्मणतो भूमितो गहणतो पच्चयतो भेदं दस्सेतुं ‘‘असुभा चा’’तिआदि आरद्धम्। तत्थ दस असुभाति उद्धुमातकं विनीलकं विपुब्बकं विच्छिद्दकं विक्खायितकं विक्खित्तकं हतविक्खित्तकं लोहितकं पुळवकं अट्ठिकन्ति इमे दस। तथा कायगतासति चाति इमे एकादस रागविक्खम्भनस्स उपायभावतो रागचरितस्स अनुकूला। असुभ-ग्गहणेन चेत्थ तदारम्मणसमाधिपुब्बङ्गमं कम्मट्ठानं गहितम्। एवं सेसेसुपि यथारहं दट्ठब्बम्। अप्पमाणसत्तारम्मणत्ता अप्पमञ्ञा, मेत्ता करुणा मुदिता उपेक्खाति चतुन्नं ब्रह्मविहारानमेतं अधिवचनम्। ते पन सवण्णकसिणा नीलकसिणं पीतकसिणं लोहितकसिणं ओदातकसिणन्ति इमेहि चतूहि वण्णकसिणेहि सहिता अट्ठ दोसविक्खम्भनुपायभावतो, अप्पटिघातविसयत्ता च दोसचरितस्स अनुकूला।&lt;br&gt;&#xA;८०८. तं…पे॰… पनेककन्ति एत्थ एककन्ति इदं अनुस्सतिअपेक्खं, अनुस्सतीसु एकन्ति अत्थो, न मोहचरितवितक्कचरितापेक्खं तेसं अञ्ञस्सापि अनुकूलस्स लब्भनतो। तं पन मोहचरितस्स, वितक्कचरितस्स च गणनबलेन चित्तस्स पतिट्ठानतो अनुकूलम्।&lt;br&gt;&#xA;८०९-११. पुरिमा…पे॰… देहिनोति ‘‘बुद्धानुस्सति धम्मानुस्सति सङ्घानुस्सति सीलानुस्सति चागानुस्सति देवतानुस्सती’’ति इदं पाळिक्कमेन पुरिमं अनुस्सतिछक्कं सद्धाचरितस्स अतिसप्पायवसेन अनुकूलम्। मरणूपसमायुत्ता सतीति मरणे, उपसमे च युत्ता सति, मरणानुस्सति, उपसमानुस्सति चाति वुत्तं होति। आहारनिस्सिता सञ्ञाति आहारे पटिक्कूलसञ्ञा। धातुववत्थानन्ति चतुधातुववत्थानम्। बुद्धिप्पकतिजन्तुनोति बुद्धिचरितस्स सत्तस्स। सेसानि कसिणानीति दोसचरितस्स अनुकूलेसु वुत्तेहि चतूहि वण्णकसिणेहि अवसेसानि पथवीआपोतेजोवायोआलोकाकासकसिणानि, एवं पुरिमानि चत्तारि, इमानि छाति दस इमस्सेव उजुविपच्चनीका, इमस्स असप्पायन्ति गहेतब्बविसेसस्स अभावतो रागादिसब्बचरितानं अनुकूलाति वण्णिता।&lt;br&gt;&#xA;८१२. एकन्तविपच्चनीकभावतोति रागचरितादीनं असुभादिकम्मट्ठानस्स उजुविपच्चनीकताय। अतिसप्पायतोति सद्धाचरितादीनं बुद्धानुस्सतिआदिकम्मट्ठानस्स अतिसप्पायतो। एवं उजुविपच्चनीकवसेन, अतिसप्पायवसेन च इदं सब्बं विसुं विसुं तेसं अनुकूलन्ति वुत्तं, न पन इतरस्स अननुकूलभावतो। न हि रागादीनं अविक्खम्भिका, सद्धादीनं वा अनुपकारिका कुसलभावना नाम अत्थि। तथा हि मेघियसुत्ते –&lt;br&gt;&#xA;‘‘चत्तारो धम्मा उत्तरि भावेतब्बा, असुभा भावेतब्बा रागस्स पहानाय, मेत्ता भावेतब्बा ब्यापादस्स पहानाय, आनापानस्सति भावेतब्बा वितक्कुपच्छेदाय, अनिच्चसञ्ञा भावेतब्बा अस्मिमानसमुग्घाताया’’ति (अ॰ नि॰ ९.३; उदा॰ ३१) –&lt;br&gt;&#xA;एकस्सेव चत्तारो धम्मा भावेतब्बाति वुत्ता। तथा राहुलोवादसुत्तेपि ‘‘मेत्तं, राहुल, भावनं भावेही’’तिआदिना (म॰ नि॰ २.१२०) सत्त कम्मट्ठानानि वुत्तानि, न चायस्मतो मेघियस्स चत्तारिपि चरितानि सन्ति, नापि राहुलत्थेरस्स सब्बचरितानि, तस्मा वचनमत्ते अभिनिवेसं अकत्वा सब्बत्थ अधिप्पायो परियेसितब्बोति वुत्तं होति।&lt;br&gt;&#xA;८१३-४. किञ्चापि वुत्तनयेन कम्मट्ठानानं गणनपरिच्छेदोपि सक्का ञातुं, सङ्करत्ता पन सुखेन विञ्ञातुं न सक्काति तेसं सामञ्ञतो, विसुं विसुं जातितो च गणनपरिच्छेदं दस्सेतुं ‘‘कम्मट्ठानानि सब्बानी’’तिआदि वुत्तम्। चत्तालीसाति निद्दिसेति पाळितो, अट्ठकथातो च समोधानेत्वा ‘‘समचत्तालीसा’’ति निद्दिसेय्य। कथं? कसिणानि दस…पे॰… सञ्ञा चाहारता इति। असुभानुस्सती दसाति दस-सद्दो पच्चेकं योजेतब्बो ‘‘दस असुभा , दस अनुस्सती’’ति। दस असुभा हेट्ठा कथिताव। ‘‘पुरिमानुस्सतिछक्क’’न्ति एत्थ वुत्ता छ, मरणानुस्सति कायगतासति आनापानस्सति उपसमानुस्सतीति इमा दस अनुस्सतियो। चतुधातुववत्थानन्ति पथवादीनं चतुन्नं धातूनं ववत्थानम्। सञ्ञा चाहारताति गाथाबन्धवसेन ग-कारस्स लोपं कत्वा आहारगता सञ्ञा ‘‘आहारता सञ्ञा’’ति वुत्ता। आहारोयेव वा आहारता, तग्गता च सञ्ञा उपचारतो ‘‘आहारता’’ति वुत्ता, आहारे पटिक्कूलसञ्ञाति अत्थो।&lt;br&gt;&#xA;८१५-६. किं इमेसु सब्बेसुयेव कम्मट्ठानेसु झानं निब्बत्ततीति? आम, निब्बत्तति सब्बेस्वेव उपचारज्झानं, अप्पनाझानं पन केसुचि न निब्बत्तति, तस्मा कानिचि उपचारमेव निब्बत्तेन्ति, कानिचि अप्पनम्पि। कथं पनेतं दट्ठब्बन्ति आह ‘‘एतेसू’’तिआदि। उपचारमेव आवहन्तीति उपचारावहा ‘‘अपेक्खो’’तिआदीसु विय हेत्थ अवधारणं दट्ठब्बम्। तत्थ आनापानस्सतिं, कायगतासतिञ्च हित्वा सेसा बुद्धानुस्सतिआदयो अट्ठ अनुस्सतियो, सञ्ञा, ववत्थानञ्चाति एते दस नानप्पकारकत्ता, गम्भीरत्ता, सभावधम्मत्ता च असति भावनाविसेसे उपचारावहा वुत्ता।&lt;br&gt;&#xA;८१७-८. एवं उपचारप्पनावहतो दस्सेत्वा इदानि झानप्पभेदतो दस्सेतुं ‘‘अप्पनायावहेसू’’तिआदि वुत्तम्। चतुक्कज्झानिकाति चतुक्कनयवसेन चतुब्बिधरूपावचरज्झानवन्तो, तेसं एकेकस्सेव आरम्मणभूताति अत्थो। पञ्चकनयवसेन पन ‘‘पञ्चकज्झानिका’’ति वेदितब्बा। पठमज्झानिकाति पठमज्झानस्सेव आरम्मणभूता, पटिक्कूलभावतो पन इतरेसं आरम्मणानि न होन्ति। पटिक्कूलेपि हि विसये वितक्कबलेन पठमज्झानं अप्पेति चण्डसोतनदियं अरित्तबलेन नावा विय। सेसानि पन तदभावतो न तेसु अप्पेन्ति।&lt;br&gt;&#xA;८१९. तिकज्झानवहाति चतुक्कनयेन तिकज्झानवहा, पञ्चकनयेन पन चतुक्कज्झानवहा, मेत्ताकरुणामुदिता हि मेत्तादीनं सोमनस्ससहगतानमेव आरम्मणत्ता पञ्चमज्झानिका न होन्ति। अप्पनप्पत्ता हि मेत्तादयो सोमनस्सेन विना नप्पवत्तन्ति। चतुत्थोपि ब्रह्मविहारोति सम्बन्धो। ब्रह्मानं उत्तमानं विहारो, ब्रह्मभूतो वा विहारोति ब्रह्मविहारो, सो उपेक्खाभावनावसेन चतुत्थज्झानिको। तत्थापि मेत्तादिवसेन पटिलद्धज्झानचतुक्कस्सेवेतं अप्पेति, नेतरस्स। कस्मा? मेत्तादीनं निस्सन्दत्ता। यथा हि कसिणानं निस्सन्दा आरुप्पा, यथा च समथविपस्सनानिस्सन्दा निरोधसमापत्ति, एवं मेत्तादिनिस्सन्दा उपेक्खा। आरुप्पा चतुत्थज्झानिकाति अङ्गसमतावसेन आरुप्पापि चतुत्थज्झानस्सेव पभेदाति कत्वा वुत्तम्।&lt;br&gt;&#xA;८२०. एवं झानभेदतो दस्सेत्वा पुन समतिक्कमतो दस्सेतुं ‘‘वसेनारम्मणङ्गान’’न्तिआदि वुत्तम्। आरम्मणसमतिक्कमो अङ्गसमतिक्कमोति अतिक्कमितब्बानं आरम्मणानं, अङ्गानञ्च वसेन समतिक्कमो दुविधो। किं सब्बेस्वेव दुविधो लब्भति, नोति आह ‘‘गोचरा…पे॰… तिक्कमो’’ति। चतूसु हि आरुप्पेसु आरम्मणसमतिक्कमोव होति आकासकसिणवज्जितेसु नवसु आरम्मणेसु अञ्ञतरं समतिक्कमित्वा आकासानञ्चायतनस्स, आकासानञ्चायतनादीनि च समतिक्कमित्वा विञ्ञाणञ्चायतनादीनं पत्तब्बत्ता, अङ्गातिक्कमो पन अरूपे नत्थि चतुन्नञ्चापि अङ्गानं वसेन समानत्ता। रूपे झानङ्गतिक्कमोति रूपावचरिककम्मट्ठानेसु वितक्कादीनं झानङ्गानं अतिक्कमो, इदञ्च लब्भमानकवसेन वुत्तम्। पठमज्झानिकेसु दुविधोपि समतिक्कमो नत्थि, नीवरणसमतिक्कमो इध अट्ठन्नम्पि समापत्तीनं साधारणत्ता न गहितो।&lt;br&gt;&#xA;८२१. एवं समतिक्कमवसेन दस्सेत्वा पुन वड्ढनावड्ढनवसेन दस्सेतुं ‘‘दसेव कसिणानी’’तिआदिमाह। इमेसु चत्तालीसाय कम्मट्ठानेसु दस कसिणानेव वड्ढेतब्बानि। न च…पे॰… असुभादयोति सेसा असुभादयो पन नेव वड्ढेतब्बा। कस्मा? परिच्छिन्नाकारेनेव उपट्ठानतो, आनिसंसाभावतो च। तथा हि दस असुभानि, कायगतासति च अत्तनो ठितोकासेन परिच्छिन्नत्ता परिच्छिन्नाकारेनेव उपट्ठहन्ति। वड्ढितेसुपि कुणपरासि एव उपट्ठातीति न कोचि आनिसंसो अत्थि। अवड्ढितेसुपि हि तेसु कामरागविक्खम्भना होतियेव। यदि एवं, असुभज्झानानं अप्पमाणारम्मणतावचनं विरुज्झतीति? न विरुज्झति। एकच्चो हि उद्धुमातके वा अट्ठिके वा महन्ते निमित्तं गण्हाति, एकच्चो अप्पकेति इमिना परियायेन एकच्चस्स परित्तारम्मणज्झानं होति, एकच्चस्स अप्पमाणारम्मणम्। यो वा एतं आनिसंसाभावं अपस्सन्तो वड्ढेय्य, तस्स वसेन अप्पमाणारम्मणता वुत्ता। आनापाननिमित्तम्पि नासिकग्गमुखनिमित्तादिपरिच्छिन्नं उपट्ठाति, वड्ढयतोपि च वातरासियेव वड्ढति। पिचुपिण्डादिवसेन उपट्ठहन्तम्पि हि निमित्तं वातसङ्घाटमत्तमेव, तथा ब्रह्मविहारनिमित्तम्पि वड्ढेन्तस्स सत्तरासियेव वड्ढेय्य, न च तेन कोचि अत्थो होति, तस्मा तदुभयम्पि न वड्ढेतब्बम्। यं पन वुत्तं ‘‘मेत्तासहगतेन चेतसा एकं दिसं फरित्वा विहरती’’तिआदि (विभ॰ ६६३), तम्पि परिग्गहवसेन वुत्तं, न निमित्तवड्ढनवसेन। किञ्चि ब्रह्मविहारे पटिभागनिमित्तमेव नत्थि, किमयं वड्ढेय्य, अप्पमाणारम्मणता पनेत्थ परिग्गहितमत्तवसेन वेदितब्बा। आरुप्पारम्मणेसु आकासं कसिणुग्घाटमत्तत्ता कसिणापगमवसेनेव मनसि कातब्बं, ततो परं वड्ढयतो न किञ्चि होति, विञ्ञाणं सभावधम्मत्ता न सक्का वड्ढेतुं, परिकम्ममेव हि वड्ढेतुं सक्का, विञ्ञाणापगमो तस्स अभावमत्तत्ता, नेवसञ्ञानासञ्ञायतनारम्मणम्पि सभावधम्मत्तायेव न सक्का वड्ढेतुं, तस्मा तानिपि न वड्ढेतब्बानि। अप्पमाणारम्मणता आरुप्पानं विपुलकसिणुग्घाटिमाकासे पवत्तिया वेदितब्बा। बुद्धानुस्सतिआदयो च अनिमित्तत्ता न वड्ढेतब्बा । पटिभागनिमित्तञ्हि अयं वड्ढेय्य, तञ्च नेसं नत्थि, तस्मा इमे असुभादयो तिंस कम्मट्ठानानि परिच्छिन्नोकासत्ता, पयोजनाभावतो, अवड्ढनतो च न वड्ढेतब्बानि।&lt;br&gt;&#xA;८२२-३. एवं वड्ढनावड्ढनतो दस्सेत्वा पुन आरम्मणतो दस्सेतुं ‘‘दसेव कसिणानी’’तिआदि आरद्धम्। पटिभागनिमित्तानि होन्ति आरम्मणानीति इमानि द्वावीस पटिभागनिमित्तभूतानि आरम्मणानि होन्ति। सेसाति अवसेसा अट्ठारस नेव पटिभागनिमित्तारम्मणा सियुम्।&lt;br&gt;&#xA;८२४-५. इदानि भूमितो दस्सेतुं ‘‘असुभानी’’तिआदि वुत्तम्। देवेसु नप्पवत्तन्ति तत्थ असुभानं, पटिक्कूलस्स च आहारस्स अभावतो। तचपञ्चकम्पि हि तत्थ पवत्तमानं दिब्बानुभावेन पटिक्कूलाकारेन नोपट्ठाति। अस्सासपस्सासानं ब्रह्मलोके अभावतो ‘‘आनापानस्सति चा’’तिआदि वुत्तम्। झानानुभावनिब्बत्तानञ्हि अत्थस्स अभावतो नत्थि ब्रह्मलोके अस्सासपस्सासा।&lt;br&gt;&#xA;८२७. इदानि गहणतो दस्सेतुं ‘‘चतुत्थ’’न्तिआदि वुत्तम्। तत्थ चतुत्थं…पे॰… दिट्ठेनेव गहेतब्बाति वायोकसिणं वज्जेत्वा सेसा नव कसिणा, दस असुभानीति इमानि एकूनवीसति दिट्ठेनेव वत्थुना करणभूतेन गहेतब्बानि उग्गहेतब्बानि। तथा च वुत्तं अट्ठकथायं ‘‘दिट्ठेन गहेतब्बानि, पुब्बभागे चक्खुना ओलोकेत्वा निमित्तं नेसं गहेतब्बन्ति अत्थो’’ति (विसुद्धि॰ १.४७)।&lt;br&gt;&#xA;८२८-३१. सतियम्पि च कायम्हीति कायगतासतियम्पि। दिट्ठेन तचपञ्चकन्ति तचपञ्चकमत्तमेव दिट्ठेन गहेतब्बम्। सेसमेत्थ सुतेनेवाति एत्थ कायगतासतियं सेसं वक्कपञ्चकादि सुतेनेव गहेतब्बम्। इति कायगतासति दिट्ठसुतेन गहेतब्बा। उत्तरोट्ठनासिकग्गेसु फुट्ठस्स अस्सासपस्सासस्स गहेतब्बतो वुत्तं ‘‘आनापानस्सति एत्थ, फुट्ठेन परिदीपिता’’ति। उच्छुसस्सादीनं पत्तेसु चलमानवण्णग्गहणमुखेन, सरीरसम्फस्सवसेन च वातस्स गहेतब्बत्ता वुत्तं ‘‘वायोकसिणमेवेत्थ, दिट्ठफुट्ठेन गय्हती’’ति। आदितोव गहेतब्बा न होन्तीतिआदिकम्मिकेन भावनारम्भवसेन न पट्ठपेतब्बानि, हेट्ठिमे तयो ब्रह्मविहारे, कसिणेसु रूपावचरचतुत्थज्झानञ्च अनधिगन्त्वा सम्पादेतुं असक्कुणेय्यत्ता।&lt;br&gt;&#xA;८३२-५. एवं गहणवसेन दस्सेत्वा इदानि पच्चयतो दस्सेतुं ‘‘कम्मट्ठानेसु हेतेसू’’तिआदि वुत्तम्। तत्थ एतेसु कम्मट्ठानेसूति एत्थ यथारहं आरम्मणानं, झानानञ्च गहणं वेदितब्बम्। आकासकसिणस्स उग्घाटेतुं असक्कुणेय्यत्ता वुत्तं ‘‘आकासकसिणं विना’’ति। मेत्तादिएकेकस्मिं ब्रह्मविहारे तीणि तीणि झानानि पटिलभित्वा ठितस्सेव उपेक्खाब्रह्मविहारवसेन पञ्चमज्झानं उप्पज्जतीति वुत्तं ‘‘तयो ब्रह्मविहारा’’तिआदि। द्विन्नं नेवसञ्ञानासञ्ञायतनजवनानं समनन्तरा निरोधं फुसतीति कत्वा वुत्तं ‘‘चतुत्थमारुप्प’’न्तिआदि। विपस्सनाभवसम्पत्तिसुखानं पच्चयाति विपस्सनाय, भवसम्पत्तिया, दिट्ठधम्मसुखविहारस्स च पच्चया होन्तीति अत्थो।&lt;br&gt;&#xA;८३६-९. एवं पसङ्गेन आगतं कम्मट्ठानविभागं दस्सेत्वा पुन आचरियेन पटिपज्जितब्बविधिं दस्सेतुं ‘‘कम्मट्ठानं गहेत्वा’’तिआदि वुत्तम्। सन्तिके वसन्तस्साति आचरियेन सद्धिं एकगेहे, एकविहारे वा वसन्तस्स। कथेतब्बन्ति पवत्तिं सुत्वा सुत्वा कथेतब्बम्। आगतस्सागतक्खणेति स-कारो पदसन्धिमत्तकरो, आगतागतक्खणेति अत्थो। अथ वा आगतस्स आगतक्खणे कथेतब्बम्। ईदिसेसु हि ठानेसु आमेडितसामत्थियतोव लब्भति। न हि एकवारमेव आगतस्स तस्मिं खणे कथेतब्बं, ततो परं न कथेतब्बन्ति युज्जति।&lt;br&gt;&#xA;नातिसङ्खेपवित्थारन्ति अतिसंखित्तं, अतिवित्थारञ्च अकत्वा तस्स सुखेन उग्गण्हनप्पमाणं कथेतब्बम्। सचे पन सो पकतियाव उग्गहितकम्मट्ठानो होति, सज्झायवसेन वा मनसिकारवसेन वा कतपरिचयो, तस्स एकं, द्वे वा निसज्जा अत्तनो सम्मुखाव सज्झायं कारेत्वा दातब्बम्। एवं आचरियेन पटिपज्जितब्बविधिं दस्सेत्वा पुन गहितकम्मट्ठानेन तेन योगिना उत्तरि कातब्बविधानं दस्सेन्तो आह ‘‘तेनपी’’तिआदि। सम्मट्ठानन्ति यत्थ पहटो समति, तं सम्मट्ठानं, इदं सम्मट्ठानं वियाति सम्मट्ठानम्। यथा हि सम्मट्ठाने गहिते पुग्गलं अत्तनो वेरी अभिभवितुं न सक्कोति, एवं कम्मट्ठाने गहिते मनोभुसङ्खातो कामरागो तंसमङ्गिपुग्गलं अभिभवित्वा अत्तनो वसे कातुं न सक्कोति । तेन वुत्तं ‘‘सम्मट्ठानं वियाति सम्मट्ठान’’न्ति। मनो अभिभवतीति मनोभू, तस्स मनोभुनो। अट्ठारसहि…पे॰… विवज्जितेति –&lt;br&gt;&#xA;‘‘महावासं नवावासं, जरावासञ्च पन्थनिम्।&lt;br&gt;&#xA;सोण्डिं पण्णञ्च पुप्फञ्च, फलं पत्थितमेव च॥&lt;br&gt;&#xA;‘‘नगरं दारुना खेत्तं, विसभागेन पट्टनम्।&lt;br&gt;&#xA;पच्चन्तसीमासप्पायं, यत्थ मित्तो न लब्भति॥&lt;br&gt;&#xA;‘‘अट्ठारसेतानि ठानानि, इति विञ्ञाय पण्डितो।&lt;br&gt;&#xA;आरका परिवज्जेय्य, मग्गं सप्पटिभयं यथा’’ति॥ (विसुद्धि॰ १.५२) –&lt;br&gt;&#xA;एवं वुत्तेहि अट्ठारसहि विहारदोसेहि सब्बकालवियुत्ते। अनुरूपेति इमेसु अट्ठारससु दोसेसु अञ्ञतरेनपि समन्नागतो अननुरूपो नाम, तदभावेन अत्तनो योगकम्मस्स अनुकूले। महाविहारादयो हि योगकम्मस्स अनुकूला न होन्ति, तस्मा महाविहारे ताव वत्तकरणादिना पलिबोधो होति। यत्थ पन सब्बं कतमेव, अवसेसापि सङ्घट्टना नत्थि, एवरूपो महाविहारोपि अनुरूपोव। नवविहारे बहुं नवकम्मं कातब्बं होति, तस्मा सो असति अञ्ञस्मिं अनुकूले कारणे अननुरूपो होति। तथा जिण्णविहारोपि बहुपटिजग्गितब्बताय कम्मट्ठानन्तरायिको। पन्थनिस्सितको आगन्तुकेहि रत्तिन्दिवं समोकिण्णताय। यत्थ सोण्डी नाम पासाणपोक्खरणी होति, सो सोण्डिविहारो। तत्थ बहू पानीयत्थाय समोसरन्ति, तथा पण्णपुप्फफलवति विहारे तंतदत्थाय। पत्थनीये लोकसम्मते विहारे विहरन्तं ‘‘अरहा’’ति सम्भावेन्ता बहू आगच्छन्ति। नगरसन्निस्सितेपि विहारे विसभागारम्मणापाथगमनादीनि होन्ति। दारुसन्निस्सिते कट्ठहारिकादीहि अफासु होति। खेत्तसन्निस्सिते विहारमज्झेयेव खलमण्डलकरणादिना अफासु होति। विसभागपुग्गलाधिवुत्थेपि कलहनिवारणादीसु ते उपवदन्ति। पट्टनसन्निस्सिते अभिण्हं नावासत्थेहि आगतमनुस्सेहि अफासु होति। पच्चन्तनिस्सिते मनुस्सा बुद्धादीसु अप्पसन्ना होन्ति। रज्जसीमसन्निस्सिते द्विन्नं राजूनं कलहे सति द्विन्नं विजितेसु पिण्डाय विचरन्तं भिक्खुं ‘‘अयं चरपुरिसो’’ति गहेत्वा बन्धनादिकं पापेय्युं, असप्पाये अमनुस्सादिउपद्दवा होन्ति। कल्याणमित्तानधिवुत्थे उप्पन्नकङ्खाय विनोदके असति महादोसोयेवाति एतेपि विहारा अननुरूपा, तस्मा तादिसे विहारे परिवज्जेत्वा वुत्तदोसविरहिते अनुरूपे विहारे विहातब्बम्।&lt;br&gt;&#xA;तस्स पन विहारस्स अनुरूपभावो एवं वेदितब्बोति दस्सेतुं ‘‘गामतो’’तिआदि वुत्तम्। गामतोति गोचरगामतो। नातिदूरेति गोचरगामस्स अड्ढगावुततो ओरभागताय न अतिदूरे। नच्चासन्नेति पच्छिमेन पमाणेन गोचरगामतो पञ्चधनुसतिकताय न अतिसन्ने। इमिना गमनागमनसम्पन्नतं दस्सेति। गोचरगामस्स पन उत्तरदिसाय वा दक्खिणदिसाय वा नातिदूरं नच्चासन्नं सेनासनं विसेसेन गमनागमनसम्पन्नं होति, नातिदूरनच्चासन्नता चेत्थ निदस्सनमत्तम्। पञ्चङ्गसंयुतेति पन वुत्तत्ता नातिदूरनच्चासन्नताय सह दिवा अप्पकिण्णतादीनि चत्तारि समोधानेत्वा पञ्चङ्गसंयुत्तता वेदितब्बा। वुत्तञ्हेतं भगवता –&lt;br&gt;&#xA;‘‘कथञ्च, भिक्खवे, सेनासनं पञ्चङ्गसमन्नागतं होति? इध, भिक्खवे, सेनासनं नातिदूरं होति नच्चासन्नं गमनागमनसम्पन्नं दिवा अप्पकिण्णं रत्तिं अप्पसद्दं अप्पनिग्घोसं अप्पडंसमकसवातातपसरीसपसम्फस्सं, तस्मिं खो पन सेनासने विहरन्तस्स अप्पकसिरेनेव उप्पज्जन्ति चीवरपिण्डपातसेनासनगिलानपच्चयभेसज्जपरिक्खारा, तस्मिं खो पन सेनासने थेरा भिक्खू विहरन्ति बहुस्सुता आगतागमा धम्मधरा विनयधरा मातिकाधरा, ते कालेन कालं उपसङ्कमित्वा परिपुच्छति पञ्हं ‘इदं, भन्ते, कथं; इमस्स को अत्थोति। तस्स ते आयस्मन्तो अविवटञ्चेव विवरन्ति, अनुत्तानीकतञ्च उत्तानिं करोन्ति, अनेकविहितेसु च कङ्खाट्ठानियेसु धम्मेसु कङ्खं पटिविनोदेन्ति। एवं खो, भिक्खवे, सेनासनं पञ्चङ्गसमन्नागतं होती’’ति (अ॰ नि॰ १०.११)।&lt;br&gt;&#xA;एत्थ च नातिदूरनच्चासन्नभावेन गमनागमनसम्पन्नता पठमं अङ्गं, दिवा महाजनसंकिण्णताभावेन, रत्तियं जनालापसद्दाभावेन, सब्बदापि जनसन्निपातनिग्घोसाभावेन अप्पकिण्णअप्पसद्दअप्पनिग्घोसभावो दुतियं, डंसमकसादिपरिस्सयाभावो ततियं, अप्पकसिरेन चीवरपिण्डपातादिपच्चयलाभो चतुत्थं, बहुस्सुततादिगुणसमन्नागतानं थेरानं वसनभावो पञ्चमन्ति इमेहि पञ्चहि अङ्गेहि संयुत्ते समन्नागते विहारस्मिं विहातब्बम्।&lt;br&gt;&#xA;८४०-१. पठमं वुत्तआवासादिमहापलिबोधे उपादाय खुद्दकपलिबोधो, इदानि तं पलिबोधं सरूपतो दस्सेत्वा तस्स उपच्छिन्दनाकारं आवि कातुं ‘‘दीघा केसा’’तिआदि वुत्तम्। सो पत्तो सुट्ठु पचितब्बोति योजना।&lt;br&gt;&#xA;८४२-५. पविवित्तेति जनविवित्ते ओकासे। वज्जेत्वा…पे॰… लोहितन्ति इमे चत्तारो कसिणदोसा, तस्मा एवरूपा मत्तिका वज्जेत्वा। सण्हायाति अपनीततिणमूलसक्खरवालुकाय सुमद्दिताय सुखुमाय। अरुणवण्णायाति अरुणनिभाय, अरुणवण्णप्पभायाति अत्थो। बहिद्धा वापि तादिसेति बहिद्धापि विहारपच्चन्ते पटिच्छन्नट्ठाने। संहारिमन्ति संहरितब्बं गहेत्वा चरणयोग्यम्। तत्रट्ठकन्ति यत्थ कतं, तत्थेव तिट्ठनकम्।&lt;br&gt;&#xA;८४७-५०. पमाणतोति वक्खमानप्पमाणतो। वट्टं आकोटेत्वाति परिमण्डलं कत्वा आकोटेत्वा। तन्ति तं चम्मं वा कटसारं वा दुस्सपट्टं वा। कण्णिकन्ति कण्णिकासदिसं, परिमण्डलतो पदुमकण्णिकाकारन्ति वुत्तं होति। तेनाह ‘‘सम’’न्ति। ‘‘कण्णिकासम’’न्ति वा पाठो। विदत्थिचतुरङ्गुलन्ति चतुरङ्गुलाधिकविदत्थिप्पमाणम्। एतदेव हि पमाणं सन्धाय अट्ठकथायं ‘‘सुप्पमत्ते वा सरावमत्ते वा’’ति (विसुद्धि॰ १.५५) वुत्तम्। विवट्टन्ति निब्बानम्। कसिणपरिकम्मं करोन्तोपि हि एत्तकेयेव अट्ठत्वा निब्बानत्थायेव वायमति। भेरीतलसमं कत्वाति पाणिकाय घंसेत्वा निन्नतुन्नतट्ठानाभावेन भेरीतलं विय समं कत्वा। सम्मज्जित्वान तं ठानन्ति यस्मिं ठाने निसीदित्वा तं कसिणं ओलोकेति, तं ठानं सचे उक्लापं होति, सम्मज्जित्वा। न्हत्वाति सरीरदरथविनोदनत्थं न्हत्वा।&lt;br&gt;&#xA;८५१-२. तम्हा कसिणमण्डला हत्थपासप्पमाणस्मिं पदेसेति तम्हा कसिणमण्डलस्स, ठपितट्ठानम्हा अड्ढतेय्यहत्थन्तरे पदेसे, कसिणमण्डलस्स, पीठस्स च मज्झं हत्थपासप्पमाणं कत्वा पञ्ञत्तेति वुत्तं होति। विदत्थिचतुरङ्गुले उच्चेति विदत्थिचतुरङ्गुलं हुत्वा उच्चे, विदत्थिचतुरङ्गुलपादकेति वुत्तं होति। दूरे निसिन्नस्स हि कसिणं न उपट्ठाति, आसन्नतरे निसिन्नस्स हत्थपाणिकापदादयो कसिणदोसा पञ्ञायन्ति। उच्चतरे निसिन्नेन च गीवं पणामेत्वा ओलोकेतब्बं होति, नीचतरे जण्णुकानि रुज्जन्ति, तस्मा हत्थपासप्पमाणे पदेसे विदत्थिचतुरङ्गुलपादके पीठे निसीदितब्बम्। यस्मा चतूसु इरियापथेसु सयनं कोसज्जपक्खियं, ठानचङ्कमनानि उद्धच्चपक्खियानि, निसज्जा पन अलीनुद्धच्चपक्खिया, सन्तो इरियापथो, तस्मा वुत्तं ‘‘निसीदित्वा’’ति, समन्ततो ऊरुबद्धासनं पल्लङ्कं आभुजित्वाति अत्थो। येनाकारेन निसीदन्तस्स निसज्जा सुखा होति, तं दस्सेतुं वुत्तं ‘‘उजुं कायं पणिधाया’’ति। उपरिमं सरीरं उजुकं ठपेत्वा अट्ठारसपिट्ठिकण्टके कोटिया कोटिं पटिपादेत्वाति अत्थो। एवञ्हि निसिन्नस्स चम्ममंसनहारूनि न ओणमन्ति, अथस्स या तेसं ओणमनपच्चया खणे खणे वेदना उप्पज्जेय्युं, ता न उप्पज्जन्ति। तासु अनुप्पन्नासु चित्तं एकग्गं होति, कम्मट्ठानं न परिपतति। ततो च पुब्बेनापरं विसेसप्पत्तिया वुद्धिं फातिं उपगच्छति। इदानि आरम्मणपरिग्गहुपायं दस्सेन्तो आह ‘‘कत्वा परिमुखं सति’’न्ति, कम्मट्ठानाभिमुखं सतिं ठपेत्वाति अत्थो। अभि-सद्देन हि समानत्थो इध परि-सद्दो, अथ वा समीपत्थेन परि-सद्देन मुखस्स समीपे सतिं कत्वाति अत्थो। यथाह – ‘‘अयं सति उपट्ठिता होति सुपट्ठिता नासिकग्गे वा मुखनिमित्ते वा। तेन वुच्चति परिमुखं सतिं उपट्ठपेत्वा’’ति (विभ॰ ५३७)। अथ वा ‘‘परीति परिग्गहट्ठो, मुखन्ति निय्यानट्ठो, सतीति उपट्ठानट्ठो। तेन वुच्चति ‘परिमुखं सति’’न्ति (पटि॰ म॰ १.१६४) वचनतो ‘‘परिणायिका’’तिआदीसु विय परि-सद्दो परिग्गहट्ठो, ‘‘सुञ्ञतविमोक्खमुख’’न्तिआदीसु विय मुख-सद्दो निय्यानट्ठोति कत्वा परिग्गहितनिय्यानसतिं कत्वा सब्बथा गहितासम्मोसं परिच्चत्तसम्मोसं सतिनेपक्कं उपट्ठपेत्वाति वुत्तं होति।&lt;br&gt;&#xA;८५३-५. कामेस्वादीनवं दिस्वाति ‘‘कामा नामेते अट्ठिकङ्खलिकूपमा निरस्सादट्ठेना’’तिआदिना वत्थुकामकिलेसकामेसु आदीनवं पच्चवेक्खित्वा। नेक्खम्मं दट्ठु खेमतोति नेक्खम्मं खेमतो दिस्वा कामनिस्सरणं सब्बदुक्खसमतिक्कमस्स उपायभूतं नेक्खम्मन्ति एवं नेक्खम्मसङ्खातं सउपचारज्झानं, निब्बानं, विपस्सनं, सब्बेपि वा कुसलधम्मे खेमतो निब्भयतो दिस्वा, तत्थ जाताभिलासो हुत्वाति वुत्तं होति। परमं…पे॰… रतनत्तयेति बुद्धादिरतनत्तये रतनत्तयगुणानुस्सरणेन बलवपीतिपामोज्जं जनयित्वा। भागी…पे॰… मुत्तमन्ति ‘‘अहं इमाय सब्बबुद्धपच्चेकबुद्धअरियसावकेहि पटिपन्नाय नेक्खम्मपटिपत्तिया चित्तविवेकादिप्पविवेकजस्स सुखस्स अद्धा एकन्तेन भागी अस्सं, लाभी भवेय्य’’न्ति एवं पटिपत्तियं आनिसंसदस्सनेन तब्बिसयं उत्तमं महन्तं उस्साहं कत्वा। आकारेन समेनेवाति अतिउम्मीलितअतिमन्दालोचनानि वज्जेत्वा नातिउम्मीलितनातिमन्दालोचनसङ्खातेन समेन आलोचनाकारेन। अतिउम्मीलयतो हि अतिसुखुमं, अविभूतञ्च रूपगतं उपनिज्झायतो विय चक्खु किलमति, अत्तनो सभावविभावनतो च मण्डलं अतिविभूतं होति, तथा वण्णतो, लक्खणतो वा उपतिट्ठेय्य, तेनस्स निमित्तं नुप्पज्जति। अतिमन्दं उम्मीलयतो च गजनिमीलकेन पेक्खन्तस्स विय रूपगतं मण्डलं अविभूतं होति। दस्सने मन्दब्यापारताय कोसज्जपाततो चित्तञ्च लीनं होति, एवम्पि निमित्तं नुप्पज्जति, तस्मा यथा नाम आदासतले मुखनिमित्तं गण्हन्तो न तत्थ अतिगाळ्हं उम्मीलति, न अतिमन्दं, अथ खो समेन आकारेन गण्हाति, एवमेव नातिउम्मीलनादिना समेन आकारेन गण्हन्तेन भावेतब्बन्ति। निमित्तं गण्हताति पथवीकसिणे चक्खुना गहितं निमित्तं मनसा गण्हन्तेन।&lt;br&gt;&#xA;८५६-७. इदानि निमित्तग्गहणोपायं दस्सेतुं ‘‘न वण्णो पेक्खितब्बो’’तिआदि वुत्तम्। न वण्णो पेक्खितब्बो सोति यो तत्थ पथवीकसिणे अरुणवण्णो, सो न चिन्तेतब्बो वण्णवसेन मनसिकरोतो वण्णकसिणभावूपगमनतो। चक्खुविञ्ञाणेन पन गहितग्गहणं न सक्का वारेतुं, तेनेवेत्थ ‘‘न ओलोकेतब्बो’’ति अवत्वा ‘‘मनसानुपेक्खिता होती’’तिआदीसु विय मनसा चिन्तनवसेन पेक्खनग्गहणं कतम्। दट्ठब्बं न च लक्खणन्ति यं तत्थ पथवीधातुया थद्धलक्खणं न मनसिकातब्बं तस्स मनसिकारे धातुकम्मट्ठानस्स गहितत्ता। वण्णं पन अमुञ्चित्वाति दिस्वा गहेतब्बत्ता पन वण्णं अमुञ्चित्वा। उस्सदस्स वसेन हि चित्तं पण्णत्तिधम्मस्मिन्ति पथवीधातुया सत्तितो अधिकभावेन ससम्भारपथविया ‘‘पथवी’’ति वोहारो, तस्मिं ससम्भारपथविं उपादाय पञ्ञत्ते पण्णत्तिधम्मे आदासतलगतमुखनिमित्ते विय चित्तं ठपेत्वा। एकग्गमानसोति पुन नानारम्मणे चित्तं अविसारेत्वा एकग्गमानसो हुत्वा। पथवी पथविच्चेवं वत्वाति एत्थ पठमसमन्नाहारे कस्सचि वचीभेदोपि सियाति वुत्तन्ति आचरियधम्मपालत्थेरो आह।&lt;br&gt;&#xA;८५८. यदि वोहारमत्ते चित्तं ठपेतब्बं, नामन्तरवसेन पथवी मनसिकातब्बा भवेय्याति होतु, को दोसोति दस्सेन्तो आह ‘‘पथवी मेदनी’’तिआदि। अथ वा किं पथवीनामेयेव वुत्ते भावना होति, उदाहु अञ्ञस्मिम्पीति आह ‘‘पथवी मेदनी’’तिआदि। एकं वत्तुम्पि वट्टतीति एतेसु यं इच्छति, तं अत्तनो पगुणताय वा पचुरताय वा आगच्छन्तं एकं वत्तुं वट्टति। किञ्चापि एवं वट्टति, अपिच ‘‘पथवी’’ति एतदेव नामं पाकटं, तस्मा पाकटवसेनेव ‘‘पथवी पथवी’’ति भावेतब्बन्ति आचरिया।&lt;br&gt;&#xA;८५९-६०. उम्मीलित्वा…पे॰… ताव सोति याव वक्खमानाकारेन उग्गहनिमित्तं नुप्पज्जति, ताव किञ्चि कालं चक्खुं उम्मीलित्वा निमित्तग्गहणवसेन पथवीमण्डलं ओलोकेत्वा पुन किञ्चि कालं चक्खूनि निमीलित्वाति एवं वारसतम्पि वारसहस्सम्पि ततो भिय्योपि उम्मीलित्वा सो योगी आवज्जेय्य, येनाकारेन ओलोकेत्वा गहितं, तेनाकारेन तं समन्नाहरेय्याति अत्थो।&lt;br&gt;&#xA;८६१-३. आपाथं तु याति चेति यदि मनोद्वारिकजवनानं गोचरभावं उपगच्छति, तं उग्गहनिमित्तं तदा उप्पन्नन्ति पवुच्चतीति योजना। यदि उग्गहनिमित्तेपि पथवीमण्डलं ओलोकेत्वा भावेति, पटिभागनिमित्तुप्पत्ति न सिया। समीपट्ठेन च न सक्का अनोलोकेतुन्ति वुत्तं ‘‘निसीदितब्बं नो चेव’’न्तिआदि। यथासुखं निसिन्नेन, यथासुखं वा भावेतब्बन्ति सम्बन्धो।&lt;br&gt;&#xA;८६४-५. पपञ्च…पे॰… धोवनेति पस्सावादिना केनचि करणीयेन निसिन्नट्ठानतो अञ्ञत्थ गन्त्वा पुन आगम्म निसीदन्तेन पादा धोवितब्बा होन्ति। अधोतपादेन हि सेनासनं अक्कमतो आपत्ति होति, खणे खणे पादधोवने च पपञ्चो होति, तस्मा तस्स परिहारत्थं द्वे उपाहनायेव इच्छितब्बा। ताव बहुतलिका सद्दम्पि जनेय्युं, सद्दो च झानकण्टको, तस्मा वुत्तं ‘‘एकतलिका’’ति। तथा ‘‘परिस्सयविनोदनत्थं कत्तरदण्डो च इच्छितब्बो’’ति (विसुद्धि॰ १.५७) अट्ठकथायं वुत्तम्। असप्पायेन केनचीति वक्खमानेन आवासादिअसप्पायेसु केनचिदेव असप्पायेन । तं ठानन्ति कसिणमण्डलस्स ठितट्ठानम्। आदाय तं पुनाति यथाजातं उग्गहनिमित्तं पुन गहेत्वा, पुन उप्पादेत्वाति वुत्तं होति।&lt;br&gt;&#xA;८६६-७. पीठे सुखनिसिन्नेनाति पुन वसनट्ठानं आगन्त्वा वुत्तनियामेन पीठे सुखनिसिन्नेन। भावेतब्बन्ति तं निमित्तं मनसिकारवसेन वड्ढेतब्बम्। समन्नाहरितब्बन्ति सम्मा आवज्जितब्बं, सम्मा वा अनु आहरितब्बम्। तक्काहतन्ति ‘‘तक्कनतो तक्को’’ति एवं लद्धनामेन भावनाचित्तसम्पयुत्तेन सम्मासङ्कप्पेन आहननपरियाहननकिच्चेन अपरापरं पवत्तनेन कम्मट्ठानं आहतं, परियाहतञ्च कातब्बं, बलप्पत्तवितक्को मनसिकारो बहुलं पवत्तेतब्बोति अत्थो।&lt;br&gt;&#xA;८६८-७०. तं इच्छतीति तं निमित्तं मनसिकातुं इच्छति। एवं करोन्तस्साति एवं कम्मट्ठानं तक्काहतं करोन्तस्स। यथा भावना पुब्बेनापरं विसेसं आवहति, एवं अनुयुञ्जन्तस्स, एवं करोतो पन यदा सद्धादीनि इन्द्रियानि सुविसदानि तिक्खानि पवत्तन्ति , तदा अस्सद्धियादीनं दूरीभावेन सातिसयं थामप्पत्तेहि सत्तहि बलेहि लद्धुपत्थम्भानि वितक्कादीनि कामावचरानेव झानङ्गानि बहूनि हुत्वा पातुभवन्ति। ततो च तेसं उजुविपच्चनीकभूता कामच्छन्दादयो सद्धिं तदेकट्ठेहि पापधम्मेहि दूरीभवन्ति। तेन वुत्तं ‘‘विक्खम्भन्ति…पे॰… पञ्च नीवरणानिपी’’ति। समाधियति…पे॰… योगिनोति तस्स योगिनो पटिभागनिमित्तं आरब्भ उप्पन्नउपचारसमाधिना उपचारज्झानेन चित्तम्पि समाधियति, पटिभागनिमित्तम्पि उप्पज्जति उपचारज्झानस्स तेन विना अभावतो।&lt;br&gt;&#xA;८७१-४. इमस्साति पटिभागनिमित्तस्स। पुरिमस्साति उग्गहनिमित्तस्स। थविकाति आदासथविकतो। बलाका विय तोयदेति मेघसमीपे बलाका विय। सा हि मेघस्स नीलत्ता सयं अतिपरिसुद्धा उपट्ठाति, तदा तं उपट्ठातीति सम्बन्धो। एवं आदासमण्डलूपमादीहि उग्गहनिमित्ततो पटिभागनिमित्तस्स सुविसुद्धतं, सण्हसुखुमतञ्च दस्सेति। तेनाह ‘‘ततोधिकतर’’न्ति। उग्गहनिमित्ते अङ्गुलिपदपाणिकापदादयो कसिणदोसा पञ्ञायन्ति, इदं पन वुत्तनयेन ततोपि सतगुणं सहस्सगुणं सुविसुद्धं हुत्वा उपट्ठातीति अत्थो। तनुसण्ठानवन्तन्तिआदि अपरमत्थसभावत्ता वुत्तम्। यदि हि तं एदिसं भवेय्य, चक्खुविञ्ञेय्यं सिया, ओळारिकं सम्मसनूपगं तिलक्खणाहटं, न पनेतं तादिसन्ति। यदि पनेतं न सण्ठानादिवन्तं, कथं झानस्स आरम्मणभावोति आह ‘‘उपट्ठा…पे॰… मय’’न्ति। तत्थ पञ्ञजन्ति भावनामयं पञ्ञाजनितं, भावनापञ्ञाय सञ्जाननमत्तन्ति वुत्तं होति। न हि असभावधम्मस्स कुतोचिसमुट्ठानं अत्थि। तेनाह ‘‘भावनामयं उपट्ठानाकारमत्त’’न्ति, केवलं समाधिलाभिनो भावनाविसेसजनितं तम्मयं उपट्ठानाकारमत्तमेव भावनाविसेसानुभावेन उपट्ठातीति अत्थो।&lt;br&gt;&#xA;८७५-८. विक्खम्भितानेव सन्निसिन्नानेव न पुन तदत्थं उस्साहो कातब्बोति अधिप्पायो। पटिभागनिमित्ते हि उप्पज्जमानेयेव तंविसयं उपचारज्झानं नीवरणे विक्खम्भेन्तमेव उप्पज्जति। किलेसा सन्निसिन्नावाति अवसेसा तदेकट्ठकिलेसा च सम्मदेव निसिन्ना, उपसन्ताति अत्थो। ‘‘उपचारसमाधिना’’ति वुत्ते इतरोपि समाधि अत्थीति अत्थतो आपन्नन्ति तम्पि दस्सेतुं ‘‘आकारेहि पन द्वीही’’तिआदि वुत्तम्। द्वीहि आकारेहीति झानधम्मानं पटिपक्खदूरीभावो, थिरभावप्पत्ति चाति इमेहि द्वीहि कारणेहि। इदानि तानि कारणानि समाधिअवत्थामुखेन दस्सेतुं ‘‘उपचारक्खणे’’तिआदि वुत्तम्। उपचारक्खणेति उपचारभूमियं उपचारावत्थायम्। तस्स पटिलाभेति यदत्थाय अयं पटिपन्नो, तस्स अप्पनासमाधिस्स पटिलाभे अधिगमावत्थायम्। कथं उपचारभूमियं समाधियति, कथञ्च अप्पनाभूमियन्ति आह ‘‘नीवारणप्पहानेना’’तिआदि। उपचारक्खणे यदिपि झानङ्गानि पटुतरानि महग्गतभावप्पत्तानि न होन्ति, तेसं पटिपक्खधम्मानं विक्खम्भनेन चित्तं समाधियति, पटिलाभभूमियम्पि अप्पनापत्तानं झानङ्गानं पातुभावेन समाधियतीति अत्थो।&lt;br&gt;&#xA;८७९-८०. अङ्गानि…पे॰… न चाति उपचारक्खणे अङ्गानि न च थामजातानि नेव भावनाबलप्पत्तानि होन्तीति अत्थो। अप्पनायाति अप्पनक्खणे। तस्माति यस्मा अङ्गानि थामजातानि जायरे, तस्मा। अप्पनाचित्तं दिवसम्पि पवत्ततीति यथा नाम बलवा पुरिसो आसना वुट्ठाय दिवसम्पि तिट्ठेय्य, एवमेवं अप्पनासमाधिम्हि उप्पन्ने झानचित्तं सकिं भवङ्गवारं छिन्दित्वा उप्पन्नं केवलं रत्तिम्पि दिवसम्पि कुसलजवनपटिपाटिवसेनेव पवत्ततीति अत्थो। ‘‘अप्पनापत्तं दिवसम्पि पवत्तती’’ति वदता उपचारक्खणे न तथाति दस्सितं होति। तत्थ हि अङ्गानं अथामजातत्ता यथा नाम दहरो कुमारो उक्खिपित्वा ठपियमानो पुनप्पुनं भूमियं पतति, एवमेवं चित्तं कालेन निमित्तं आरम्मणं करोति, कालेन भवङ्गं ओतरति।&lt;br&gt;&#xA;८८१-४. तेनेव पल्लङ्केनाति यस्मिं निसिन्नो पटिभागनिमित्तं अधिगच्छि, तेनेव पल्लङ्केन करणभूतेन, हेतुभूतेन वा तं निमित्तं वड्ढेत्वा। उपचारभूमियञ्हि निमित्तवड्ढनं युत्तम्। चक्कवत्तियगब्भोवाति चक्कवत्ति भवितुं पुञ्ञवा गब्भो विय। परिहानि न विज्जतीति लद्धूपचारज्झानस्स परिहानि न विज्जति। निमित्ते हि अपरिहीने तदारम्मणं झानं अपरिहीनमेव होति, निमित्ते पन आरक्खाभावेन विनट्ठे लद्धज्झानम्पि विनस्सति तदायत्तवुत्तित्ता। तेनाह ‘‘आरक्खणे’’तिआदि।&lt;br&gt;&#xA;८८५. आवासोति यस्मिं आवासे वसन्तस्स अनुप्पन्नं निमित्तं नुप्पज्जति, उप्पन्नं वा विनस्सति, अनुपट्ठिता च सति न उपट्ठाति, असमाहितञ्च चित्तं न समाधियति, अयं असप्पायो आवासो, तस्मा यस्मिं विहारे बहू आवासा होन्ति, तत्थ एकेकस्मिं तीणि तीणि दिवसानि वसित्वा यत्थ चित्तं एकग्गं न होति, तं पहाय तब्बिपरीते वसितब्बम्। गोचरोति गोचरगामो, सो सेनासनतो अतिदूरे अच्चासन्ने पुब्बदिसाय वा पच्छिमदिसाय वा असुलभभिक्खो असप्पायो। भस्सन्ति द्वत्तिंसतिरच्छानकथापरियापन्ना असप्पायकथा। सा हिस्स निमित्तन्तरधानाय संवत्तति। पुग्गलोति तिरच्छानकथिको, सीलादिगुणविरहितो पुग्गलो, यं निस्साय असमाहितं वा चित्तं न समाधियति, समाहितं वा थिरं न होति, एवरूपो। सो हि तं कद्दमोदकमिव अच्छं उदकं मलीनमेव करोति। भोजनं पन कस्सचि अम्बिलं, कस्सचि मधुरं असप्पायं होति। उतुपि कस्सचि सीतो, कस्सचि उण्हो। तस्मा यं भोजनं वा उतुं वा सेवन्तस्स फासु न होति, तं भोजनं सो च उतु असप्पायो। इरियापथोति ठानचङ्कमनादीसु यो इमस्स असमाहितचित्तस्स समाधानाय, समाहितचित्तस्स च थिरभावाय न होति, अयं असप्पायो इरियापथो, तस्मा तम्पि आवासं विय तीणि दिवसानि उपपरिक्खित्वा वज्जेतब्बम्।&lt;br&gt;&#xA;८८६. सप्पाये सत्त सेवेय्याति वुत्तविपरीतवसेन सप्पाये आवासादिके सत्त सेवेय्य। तत्थ भस्ससप्पायं नाम दसकथावत्थुसन्निस्सितं, तम्पि मत्ताय भासितब्बम्। एवञ्हि पटिपज्जतोति एवं वुत्तप्पकारेन सत्त असप्पाये वज्जेत्वा सत्त सप्पाये सेवनवसेन पटिपज्जन्तस्स निमित्तासेवनबहुलस्स।&lt;br&gt;&#xA;८८८-९. येन विना अप्पनाय कुसलो न होति, सो दसविधो विधि, अप्पनाकोसल्लं, तन्निब्बत्तं वा ञाणं गन्थवित्थारभयेन इध न दस्सितं, अत्थिकेन पन विसुद्धिमग्गतो (विसुद्धि॰ १.६०) गहेतब्बन्ति अधिप्पायो। पटिलद्धे निमित्तस्मिं, एवञ्हि सम्पादयतो अप्पनाकोसल्लं अप्पना सम्पवत्ततीति सम्बन्धो।&lt;br&gt;&#xA;८९०-२. साति अप्पना। एवञ्हीति हि-सद्दो हेतुअत्थो, यस्मा ठानमेतं न विज्जति, तस्मा चित्तप्पवत्तिआकारं भावनाचित्तस्स लीनुद्धतादिवसेन पवत्तिआकारं सल्लक्खयं उपधारेन्तो समतं वीरियस्सेव वीरियस्स समाधिना समतंयेव योजयेथ, कथं पन योजयेथाति आह ‘‘ईसकम्पी’’तिआदि। तत्थ लयन्ति लीनभावं, सङ्कोचन्ति अत्थो। यन्तन्ति गच्छन्तं, पग्गण्हेथेव समभावायाति अधिप्पायो। तेनाह ‘‘अच्चारद्धं निसेधेत्वा सममेव पवत्तये’’ति। तं मानसन्ति सम्बन्धो।&lt;br&gt;&#xA;८९४-९. एवन्ति वुत्तप्पकारेन वीरियसमतायोजनवसेन, पटिपन्नभावनामानसं पटिभागनिमित्तेयेव ठपनवसेन निमित्ताभिमुखं पटिपादयतो तस्स योगिनो। समिज्झिस्सतीति उप्पज्जिस्सति । पथवीकसिणन्ति पथवीति भावनावसेन उपट्ठितं तदेव पटिभागनिमित्तम्। जवनानीति कामरूपावचरजवनानि। तेनाह ‘‘एकं तु रूपावचरिकं भवे’’ति। अञ्ञेहीति पाकतिकेहि कामावचरचित्तेहि। बलवतराति भावनाबलेन पटुतरभावप्पत्तिया अच्चन्तबलवन्तो। परिकम्मोपचारतोति परिकम्मत्ता, उपचारत्ता च। तत्थ परिकम्मत्ताति पटिसङ्खरणत्ता। उपचारत्ताति यथा गामादीनं आसन्नदेसो ‘‘गामूपचारो, नगरूपचारो’’ति वुच्चति, एवं अप्पनाय आसन्नत्ता समीपचारित्ता। उपचारानि अप्पनं उपेच्च चरन्तीति कत्वा। अप्पनायानुलोमत्ताति नानावज्जनवीथियं परिकम्मतोपि लहुकं अप्पनानिप्फादकवसेन, गुणवसेन वा अप्पनाय अनुकूलत्ता। एत्थाति एतेसु परिकम्मोपचारानुलोमसञ्ञितेसु। सब्बन्तिमं ततियं, चतुत्थं वा गोत्रभूति पवुच्चति परित्तगोत्तस्स अभिभवनतो, महग्गतगोत्तस्स भावनतो च।&lt;br&gt;&#xA;९००-३. अविसेसेन सब्बेसं सब्बा समञ्ञाति पठमे नये गहितागहणं होतीति आह ‘‘गहितागहणेना’’तिआदि। एकेकस्स गहितनामं इतरेसं अग्गहणतो, एकेकनामवसेन गहितस्स इतरनामवसेन अग्गहणतो वा नानावज्जनपरिकम्ममेव परिकम्मन्ति अधिप्पायेन ‘‘पठमं उपचारं वा’’तिआदि वुत्तम्। चतुत्थं पञ्चमं वाति वा-सद्दो अनियमो, सो पन खिप्पाभिञ्ञदन्धाभिञ्ञवसेन वेदितब्बो। खिप्पाभिञ्ञस्स हि चतुत्थं अप्पेति, दन्धाभिञ्ञस्स पञ्चमम्। ततो परन्ति पञ्चमतो परम्। तेनाह ‘‘छट्ठे वा’’तिआदि। कस्मा न जायतीति आह ‘‘आसन्नत्ता भवङ्गस्सा’’ति। चित्तनियामवसेन हि उप्पज्जितब्बेसु सत्तसु जवनेसु छट्ठसत्तमजवनवारगळनट्ठानभूतत्ता भवङ्गस्स आसन्नं जवनं पतति। तावदेति तावदेव। छट्ठं, सत्तमं वा जवनं पतन्तं विय होति परिक्खीणजवनत्ताति अधिप्पायो।&lt;br&gt;&#xA;९०४-६. अथ किमेतं वुच्चति ‘‘छट्ठे सत्तमे वापि अप्पना न जायती’’ति? आभिधम्मिकगोदत्तत्थेरो हि ‘‘पुरिमा पुरिमा कुसला धम्मा पच्छिमानं पच्छिमानं कुसलानं धम्मानं आसेवनपच्चयेन पच्चयो’’ति (पट्ठा॰ १.१.१२) इमं सुत्तं वत्वा यथा अलद्धासेवनं पठमजवनं गोत्रभुं न उप्पादेति, लद्धासेवनं पन बलवभावतो दुतियं, ततियं वा गोत्रभुं उप्पादेति, एवं लद्धासेवनताय बलवभावतो छट्ठं, सत्तमम्पि वा अप्पेतीति छट्ठं, सत्तमम्पि वा अप्पना होतीति वदती’’ति इमं चोदनं मनसि निधाय थेरस्स तं मतं पटिक्खिपित्वा यथावुत्तमतमेव पतिट्ठापेतुं ‘‘पुरिमेही’’तिआदि वुत्तम्।&lt;br&gt;&#xA;परियन्ते ठातुं नेव सक्कोतीति पपाते एव पततीति अधिप्पायो। अप्पेतुं न सक्कोतीति पतिट्ठातुं अप्पनावसेन उप्पज्जितुं न सक्कोति। न चेत्थ ‘‘पुरिमा पुरिमा’’तिआदिसुत्तपदं साधकं आसेवनपच्चयलाभस्स बलवभावे अनेकन्तिकत्ता। तथा हि अलद्धासेवनापि पठमचेतना दिट्ठधम्मवेदनीया होति, लद्धासेवना दुतियचेतना याव छट्ठचेतना अपरापरियवेदनीया, तस्मा लद्धासेवनेपि छट्ठसत्तमे अप्पना न होति आसन्नभवङ्गताय दुब्बलत्ताति अधिप्पायो। यदि एवं कथं सत्तमजवनचेतना उपपज्जवेदनीया आनन्तरिया होति? नायं विसेसो, आसेवनपच्चयलाभेन बलवप्पत्तिया, किञ्चरहि किरियावत्थाविसेसतो। किरियावत्था हि आरम्भमज्झपरियोसानवसेन तिविधा। तत्थ परियोसानावत्थाय सन्निट्ठापकचेतनाभावेन उपपज्जवेदनीयादिता होति, न बलवभावेनाति आचरिया।&lt;br&gt;&#xA;९०७. एक…पे॰… पनाति अयं अप्पना एकचित्तक्खणायेव एकवारमेव उप्पज्जित्वा निरुज्झति, न समापत्तिवीथियं विय यथिच्छकं पवत्तति। सत्तसु हि ठानेसु कालपरिच्छेदो नाम नत्थि, पठमप्पनायं, लोकियाभिञ्ञासु, चतूसु मग्गेसु, मग्गानन्तरे फले, रूपारूपभवेसु भवङ्गट्ठाने निरोधस्स पच्चये नेवसञ्ञानासञ्ञायतने निरोधा वुट्ठहन्तस्स फलसमापत्तियन्ति। एतेसु हि कत्थचि अतिइत्तरा, कत्थचि अप्पमाणा चित्तक्खणा होन्ति, कत्थचि सम्पुण्णजवनवीथि अद्धा लब्भति। तथा हि मग्गानन्तरं फलं तिण्णं उपरि न होति, निरोधस्स पच्चयो नेवसञ्ञानासञ्ञायतनं द्विन्नं उपरि न होति, रूपारूपभवेसु भवङ्गस्स परिमाणं नत्थि, सेसेसु पन चतूसु ठानेसु एकमेव चित्तन्ति तस्मा एकचित्तक्खणिकायेव अप्पना होतीति वेदितब्बा।&lt;br&gt;&#xA;९०८. पच्चवेक्खणहेतुकन्ति पच्चवेक्खणहेतुं कत्वा। ननु च पच्चवेक्खणं आवज्जनादीहि, न पन तेन आवज्जनादि, तस्मा कथं पच्चवेक्खणहेतुकं होतीति युज्जति? नायं दोसो भवनकिरियाय पच्चवेक्खणहेतुकत्ता। न हि असति पच्चवेक्खणे सा होति निरोधस्स पच्चयभूतझानन्तरमिव, सति पन पच्चवेक्खणे सा होति, तस्मा अन्वयब्यतिरेकवसेन लब्भति। तस्सा पच्चवेक्खणहेतुकताति न न युज्जति ‘‘पच्चवेक्खणहेतुक’’न्ति वचनम्। पच्चवेक्खणहेतुकं आवज्जनन्ति वा सम्बन्धो। आवज्जनञ्हि पच्चवेक्खणञाणानं अनन्तरपच्चयभावेन कारणं होति।&lt;br&gt;&#xA;९११-३. नानाविसयलुद्धस्स , इतो चितो च भमन्तस्स चेतसोति सम्बन्धो। समाधानेवाति समाधाना एव, समाधानकरणतोति अत्थो। पामोज्जभावतोति पामोज्जेन समानयोगक्खमताय तस्सा तब्भाववुत्तित्ता। अथ वा ब्यापादेन घट्टियमानस्स चित्तस्स पमुदितभावकरणतो पीतियेव ‘‘पामोज्ज’’न्ति वुच्चति, तस्स भावो, तस्मा पामोज्जसभावत्ताति अत्थो। सीतलत्तसभावतोति ब्यापादग्गिना सन्तापियमानस्स चित्तस्स निब्बापनवसेन सीतलत्तसभावत्ता।&lt;br&gt;&#xA;९१४-६. सविप्फारिकभावेनाति योनिसो सङ्कप्पवसेन कामवितक्कादिं मद्दित्वा पवत्तनतो सविप्फारिकसभावेन। नेक्खम्मादिपवत्तितोति एत्थ नेक्खम्म-ग्गहणेन ब्रह्मविहारवज्जं पठमज्झानं गहितम्। आदि-सद्देन तीसु ब्रह्मविहारेसु पठमज्झानं गहितन्ति वदन्ति। अवूपसन्तभावस्साति उद्धच्चस्स सरूपकथनेन तंसहवत्तिनो अनुतापसभावस्स कुक्कुच्चस्सापि सरूपं कथितमेवाति दट्ठब्बम्। तथा सयञ्चेवातिसन्ततोति उद्धच्चपटिपक्खसभाववचनेन कुक्कुच्चपटिपक्खो पीतिभावोपि। तेनाह ‘‘सुखं उद्धच्चकुक्कुच्चद्वयस्सा’’ति। मतिया अनुरूपत्ताति पञ्ञाय अनुरूपत्ता। तथा च वुत्तं आचरियधम्मपालत्थेरेन ‘‘विचारो विचिकिच्छाय पटिपक्खो आरम्मणे अनुमज्जनवसेन पञ्ञापतिरूपकसभावत्ता’’ति। पोत्थकेसु पन ‘‘पीतिया अनुरूपत्ता’’ति पाठो दिस्सति, तस्स च विचारो अनुमज्जनसभाववन्तताय पीति विय आरम्मणे अनिवत्तन्तो ओगाहेत्वा पवत्ततीति पीतिया अनुरूपत्ता सन्देहसभावत्ता आरम्मणं अनज्झोगाहेत्वा पवत्तमानाय विचिकिच्छाय पटिपक्खोति अत्थं वदन्ति।&lt;br&gt;&#xA;९१७. तिविधकल्याणन्ति आदिमज्झपरियोसानकल्याणतासङ्खाताहि पटिपदाविसुद्धिआदीहि तिविधकल्याणताहि युत्तम्। यथाह ‘‘पठमस्स झानस्स पटिपदाविसुद्धि आदि, उपेक्खानुब्रूहना मज्झे, सम्पहंसना परियोसान’’न्ति (पटि॰ म॰ १.१५८)। तत्थ पुब्बभागपटिपदावसेन झानस्स परिपन्थतो विसुज्झनं पटिपदाविसुद्धि नाम, सा पन यस्मा झानस्स उप्पादक्खणे लब्भति, तस्मा वुत्तं ‘‘पटिपदाविसुद्धि आदी’’ति। विसोधेतब्बतादीनं अभावतो झानपरियापन्नाय तत्रमज्झत्तुपेक्खाय किच्चनिप्फत्तिया अनुब्रूहना उपेक्खानुब्रूहना नाम। सा पनायं विसेसतो झानस्स ठितिक्खणे लब्भति। तेन वुत्तं ‘‘उपेक्खानुब्रूहना मज्झे’’ति। तत्थ धम्मानं अनतिवत्तनादिसाधकस्स ञाणस्स किच्चनिप्फत्तिवसेन परियोदपना सम्पहंसना नाम। सा झानस्स ओसानक्खणे पाकटा होतीति वुत्तं ‘‘सम्पहंसना परियोसान’’न्ति।&lt;br&gt;&#xA;अभयगिरिवासिनो ‘‘पटिपदाविसुद्धि नाम ससम्भारिको उपचारो, उपेक्खानुब्रूहना नाम अप्पना, सम्पहंसना नाम पच्चवेक्खणा’’ति (विसुद्धि॰ १.७५) एवं पटिपदाविसुद्धिआदिके वण्णेन्ति, तं अयुत्तम्। एवञ्हि सति अझानधम्मेहि झानधम्मस्स गुणसंकित्तनं नाम कतं होति। न हि भूमन्तरं भूमन्तरपरियापन्नं होति, अन्तोअप्पनायमेव आगमनवसेन पटिपदाविसुद्धि, तत्रमज्झत्तुपेक्खाय किच्चनिप्फत्तिआदीहि उपेक्खानुब्रूहनादयो च वेदितब्बा। एवञ्च कत्वा वुत्तं भगवता ‘‘एकत्तगतं चित्तं पटिपदाविसुद्धिपक्खन्तरञ्चेव होति उपेक्खानुब्रूहितञ्च ञाणेन सम्पहंसित’’न्ति (पटि॰ म॰ १.१५८)। एत्थ हि एकत्तगतं चित्तन्ति इन्द्रियानं एकरसभावेन, एकग्गताय च सिखप्पत्तिया तदनुगुणएकत्तगतं ससम्पयुत्तमप्पनाचित्तं, तस्सेव पटिपदाविसुद्धिपक्खन्दनादि पक्खन्तरं वुच्चति।&lt;br&gt;&#xA;दसलक्खणसंयुतन्ति ‘‘आदिम्हि तीणि लक्खणानि, मज्झे तीणि, परियोसाने चत्तारी’’ति एवं दसपरिमाणेहि अप्पनाय लक्खितब्बभावेन लक्खणसङ्खातेहि परिपन्थतो विसुद्धिझानादीहि संयुत्तम्। वुत्तञ्हेतं –&lt;br&gt;&#xA;‘‘पठमस्स झानस्स पटिपदाविसुद्धि आदि। आदिस्स कति लक्खणानि? आदिस्स तीणि लक्खणानि। यो तस्स परिपन्थो, ततो चित्तं विसुज्झति, विसुद्धत्ता चित्तं मज्झिमं समथनिमित्तं पटिपज्जति, पटिपन्नत्ता तत्थ चित्तं पक्खन्दति, यञ्च परिपन्थतो चित्तं विसुज्झति, यञ्च विसुद्धत्ता चित्तं मज्झिमं समथनिमित्तं पटिपज्जति, यञ्च पटिपन्नत्ता तत्थ चित्तं पक्खन्दति, पठमस्स झानस्स पटिपदाविसुद्धि आदि, आदिस्स इमानि तीणि लक्खणानि। तेन वुच्चति पठमं झानं आदिकल्याणञ्चेव होति लक्खणसम्पन्नञ्च।&lt;br&gt;&#xA;‘‘पठमस्स झानस्स उपेक्खानुब्रूहना मज्झे, मज्झस्स कति लक्खणानि? मज्झस्स तीणि लक्खणानि। विसुद्धं चित्तं अज्झुपेक्खति, समथपटिपन्नं अज्झुपेक्खति , एकत्तुपट्ठानं अज्झुपेक्खति, यञ्च विसुद्धं चित्तं अज्झुपेक्खति, यञ्च समथपटिपन्नं अज्झुपेक्खति, यञ्च एकत्तुपट्ठानं अज्झुपेक्खति, पठमस्स झानस्स उपेक्खानुब्रूहना मज्झे, मज्झस्स इमानि तीणि लक्खणानि। तेन वुच्चति पठमं झानं मज्झेकल्याणञ्चेव होति लक्खणसम्पन्नञ्च।&lt;br&gt;&#xA;‘‘पठमस्स झानस्स सम्पहंसना परियोसानम्। परियोसानस्स कति लक्खणानि? परियोसानस्स चत्तारि लक्खणानि। तत्थ जातानं धम्मानं अनतिवत्तनट्ठेन सम्पहंसना, इन्द्रियानं एकरसट्ठेन सम्पहंसना, तदुपगवीरियवाहनट्ठेन सम्पहंसना, आसेवनट्ठेन सम्पहंसना, पठमस्स झानस्स सम्पहंसना परियोसानं, परियोसानस्स इमानि चत्तारि लक्खणानि। तेन वुच्चति पठमं झानं परियोसानकल्याणञ्चेव होति लक्खणसम्पन्नञ्चा’’ति (पटि॰ म॰ १.१५८)।&lt;br&gt;&#xA;एत्थ च गोत्रभुचित्तस्स नानावज्जनवीथियं उप्पज्जनारहपरिपन्थतो विसुज्झनतो तदागमनवसेन झानचित्तस्स विसुज्झनाकारं सन्धाय ‘‘यो तस्स परिपन्थो, ततो चित्तं विसुज्झती’’ति वुत्तम्। गोत्रभुचित्तस्सेव तथा विसुद्धत्ता आवरणविरहितं हुत्वा एकत्तनयेन मज्झिमसमथनिमित्तसङ्खातं समप्पवत्तं अप्पनासमाधिपटिपज्जनं सन्धाय ‘‘विसुद्धत्ता चित्तं मज्झिमसमथनिमित्तं पटिपज्जती’’ति वुत्तम्। तथा हि खीरस्सेव दधिभावाभावेपि तदेव खीरं दधिसम्पन्नन्तिआदीसु विय गोत्रभुचित्तस्स अप्पनाभावाभावेपि एकसन्ततिपरिणामूपगमनवसेन तं मज्झिमं समथनिमित्तं लीनुद्धच्चसङ्खातअन्तद्वयानुपगमनेन मज्झिमं पच्चनीकवूपसमनतो यथा समथसङ्खातं योगिनो सुखविसेसानं कारणभावतो निमित्तभूतं अप्पनासमाधिं पटिपज्जति नाम, तथा पटिपन्नत्ता पन समाहितभावूपगमनेन एकत्तनयवसेनेव तत्थ पक्खन्दनं सन्धाय ‘‘पटिपन्नत्ता तत्थ चित्तं पक्खन्दती’’ति वुत्तम्। एकत्तनयञ्हि विना गोत्रभुस्स अप्पनापक्खन्दनं नत्थि। एवं ताव पुरिमचित्ते विज्जमानाकारस्स इध निब्बत्तिया झानं उप्पादक्खणे तिविधलक्खणसम्पन्नं नाम। यथा हि लोकियविपस्सनाय किच्चनिप्फत्तिया लोकुत्तरमग्गो ‘‘विपस्सना’’ति वुच्चति, एवं विसुद्धस्स पन तस्स पुन विसोधने ब्यापाराकरणतो तत्रमज्झत्तुपेक्खाकिच्चवसेन पुग्गलस्स अज्झुपेक्खनतो वुत्तं ‘‘विसुद्धं चित्तं अज्झुपेक्खती’’ति। अप्पनासमाधिभावूपगमनेन समथविप्पटिपन्नस्स पुन समाधाने ब्यापाराकरणतो वुत्तं ‘‘समथपटिपन्नं चित्तं अज्झुपेक्खती’’ति।&lt;br&gt;&#xA;एवं समथपटिपन्नभावतोयेव पुब्बे ‘‘कथं नु खो किलेससंसग्गं पजहेय्य’’न्ति पटिपन्नस्स इदानि समथपटिपत्तिया तस्स पहीनत्ता पापमित्तसंसग्गं पहाय एकस्स विहरतो सप्पुरिसस्स विय एकत्तेन उपट्ठितस्स झानचित्तस्स पुन एकत्तुपट्ठाने ब्यापाराकरणं सन्धाय ‘‘एकत्तुपट्ठानं अज्झुपेक्खती’’ति वुत्तम्। एवं तत्रमज्झत्तुपेक्खाय किच्चवसेन झानं मज्झे तिविधलक्खणसम्पन्नं नाम होति। पुब्बभागप्पवत्तपारिहारियञाणेन चित्तस्स संकिलेसवोदानकरधम्मेसु आदीनवानिसंसं दिस्वा यथा तत्थ जातानं धम्मानं अञ्ञमञ्ञानतिवत्तनं होति, तथा भावनाय सम्पहंसितत्ता विसोधितत्ता तत्रमज्झत्तुपेक्खाय वसेन अनुब्रूहिते चित्ते समाधिपञ्ञासङ्खातयुगनद्धधम्मानं अञ्ञमञ्ञानतिवत्तिया पवत्तनं सन्धाय वुत्तं ‘‘तत्थ जातानं धम्मानं अनतिवत्तनट्ठेन सम्पहंसना’’ति। सद्धापञ्चमकानं इन्द्रियानं नानाकिलेसेहि विमुत्तत्ता विमुत्तिवसेन एकरसतं सन्धाय वुत्तं ‘‘इन्द्रियानं एकरसट्ठेन सम्पहंसना’’ति। तेसं अनतिवत्तनसम्पहंसनानं अनुरूपवसेन अलीनं अनुद्धतं हुत्वा वीरियस्स पवत्तिं सन्धाय ‘‘तदुपगवीरियवाहनट्ठेन सम्पहंसना’’ति वुत्तम्। या पनस्स तस्मिं खणे पवत्ता आसेवना, उप्पादतो पट्ठाय ठितिपरियोसानानं आसेवनपच्चयभाववसेन पवत्ताकारो, तं सन्धाय ‘‘आसेवनट्ठेन सम्पहंसना’’ति वुत्तम्। एवं धम्मानं अनतिवत्तनादिभावसाधनेन परियोदापकस्स ञाणस्स किच्चवसेन झानपरियोसाने चतूहि लक्खणेहि सम्पन्नं नामाति वेदितब्बम्।&lt;br&gt;&#xA;९१९-२०. विसोधेत्वान पापकेति पारिपन्थिके धम्मे विसेसेन सोधेत्वा सयं पहानमत्ते अट्ठत्वा अतिसयप्पहानवसेन पुन सोधेत्वाति वुत्तं होति। चित्तभावनवेपुल्लन्ति समाधिभावनाय विपुलभावम्। यथा हि भावनावसेन निमित्तस्स उप्पत्ति, एवमस्स भावनावसेन वड्ढनम्पि, तस्मा एकङ्गुलादिवसेन निमित्तं वड्ढयन्तस्स पुनप्पुनं बहुलीकारेन झानभावनापि वुड्ढिं विरुळ्हिं, अभिञ्ञावसेन च वेपुल्लं आपज्जति। तेन वुत्तं ‘‘चित्तभावनवेपुल्लं…पे॰… वड्ढेतब्ब’’न्ति।&lt;br&gt;&#xA;९२१-३. वड्ढनाभूमियो द्वेवाति वड्ढनट्ठानानि द्वेयेव। द्वीसु ठानेसु अवस्सं एकत्तं वड्ढेतब्बन्ति आचरिया। तत्राति सामिअत्थे भुम्मवचनं, तस्साति अत्थो। तत्राति वा द्वीसु भूमीसु। कसितब्बं…पे॰… यथिच्छकन्ति यथा नाम कस्सको कसितब्बट्ठानं नङ्गलेन परिच्छिन्दित्वा परिच्छेदब्भन्तरं कसितुं तं ठानं परिच्छिन्दति, एवमेवं एकङ्गुलद्वङ्गुलतिवङ्गुलचतुरङ्गुलमत्तं मनसा परिच्छिन्दित्वा परिच्छिन्दित्वा यथापरिच्छेदं वड्ढेतब्बम्। ततो विदत्थिरतनप्पमुखपरिवेणविहारसीमानं, गामनिगमजनपदरज्जसमुद्दसीमानञ्च परिच्छेदवसेन वड्ढयन्तेन चक्कवाळपरिच्छेदं कत्वा वा ततो वापि उत्तरि परिच्छिन्दित्वा वड्ढेतब्बम्। तेन वुत्तं ‘‘यथिच्छकं वड्ढेतब्ब’’न्ति। अपरिच्छिन्दित्वा पन न वड्ढेतब्बम्। न हि अपरिच्छेदे भावना पवत्तति। तथा च वुत्तं ‘‘सन्तके नो अनन्तके’’ति। एवं वड्ढितञ्च तं निमित्तं वड्ढितवड्ढितट्ठाने पथविया उक्कूलविकूलनदीविदुग्गपब्बतविसमेसु सङ्कुसतसमब्भाहतं उसभचम्मं विय होति।&lt;br&gt;&#xA;९२४-६. तस्मिं पन निमित्ते पत्तपठमज्झानेन आदिकम्मिकेन इदानेव दुतियज्झानादिअधिगमाय उस्साहं अकत्वा तस्मिंयेव पठमज्झाने पञ्चहाकारेहि सुचिण्णवसिना भवितब्बन्ति दस्सेतुं ‘‘पत्तेपी’’तिआदि वुत्तम्। सुचिण्णो वसो वसिभावो एतेनाति सुचिण्णवसिना, सुट्ठु आसेवितवसिनाति अत्थो। कतमा ता वसियो, यासं वसेनायं पञ्चहाकारेहि सुचिण्णवसीति आह ‘‘आवज्जन’’न्तिआदि। तत्थ आवज्जनन्ति न आवज्जनमत्तमेव अधिप्पेतं आवज्जनवसिताय अधिप्पेतत्ता। आवज्जनाय पन उप्पन्नाय जवनेहिपि भवितब्बम्। तानि च खो आवज्जनकप्परताय चित्ताभिनीहारस्स यथावज्जितवसेन होन्ति। अधिगमेन समं, ससम्पयुत्तस्स झानस्स सम्मा आपज्जनं पटिपज्जनं समापत्ति। अभिभुय्य ठपनं, अधिट्ठानं वियाति वा अधिट्ठानम्। वसिताति एतेसु आवज्जनादीसु यथारुचि पवत्तियो , यत्थिच्छकं, यदिच्छकं, यावतिच्छकं पवत्तितुं समत्थभावो।&lt;br&gt;&#xA;तत्थ पठमज्झानतो वुट्ठाय पठमं वितक्कं आवज्जयतो भवङ्गं उपच्छिन्दित्वा उप्पन्नावज्जनानन्तरं वितक्कारम्मणानेव चत्तारि, पञ्च वा जवनानि जवन्ति, ततो द्वे भवङ्गानि, ततो पुन विचारारम्मणं आवज्जनं वुत्तनयेनेव जवनानीति एवं पञ्चसु झानङ्गेसु पटिपाटिया निरन्तरं चित्तं पेसेतुं समत्थभावो, तत्थ अदन्धायितत्तं आवज्जनवसिता नाम। समापज्जितुकामतानन्तरं द्वीसु भवङ्गेसु उप्पन्नेसु भवङ्गं उपच्छिन्दित्वा उप्पन्नावज्जनानन्तरं समापज्जितुं समत्थता समापज्जनवसिता नाम। अयञ्च मत्थकप्पत्ता आवज्जनसमापज्जना सत्थु यमकपाटिहारियकालधम्मदेसनादीसु लब्भति। धम्मसेनापतिस्स यक्खेन सीसे पहारदानसमये, महामोग्गल्लानत्थेरस्स नन्दोपनन्ददमनसमये वा लब्भति, अञ्ञत्थ पन ततो दन्धायेव, सेतु विय सीघसोताय नदिया ओघं भवङ्गवेगं उपच्छिन्दित्वा यथापरिच्छिन्नकालं झानं ठपेतुं समत्थता, भवङ्गपाततो रक्खणयोग्यता अधिट्ठानवसिता नाम। यथापरिच्छिन्नकालं अतिक्कमितुं अदत्वा झानतो वुट्ठानसमत्थता वुट्ठानवसिता नाम।&lt;br&gt;&#xA;अथ वा यथापरिच्छिन्नकालतो उपरि गन्तुं अदत्वा ठपनसमत्थता अधिट्ठानवसिता नाम। परिच्छिन्नकालतो अन्तो अवुट्ठहित्वा यथाकालवसेनेव वुट्ठानसमत्थता वुट्ठानवसिता नाम। अथ वा वुत्तनयेनेव परिच्छिन्नकालतो अनूनं कत्वा समापत्तिं ठपेतुं समत्थताव अधिट्ठानवसिता नाम। कालपरिच्छेदं अतिक्कमित्वा वुट्ठितस्सपि निद्दालुकस्स पटिबुज्झित्वा पुनप्पुनं निद्दोक्कमनं विय वुट्ठितसमापत्तिमेव पुनप्पुनं असमापज्जित्वा वुट्ठानसमत्थता, तत्थ आलयाकरणयोग्यता च वुट्ठानवसिता नाम।&lt;br&gt;&#xA;पच्चवेक्खणवसिता पन आवज्जनवसिताय एव सङ्गहिता। पच्चवेक्खणजवनानेव हि तेसं तेसं झानङ्गानं आवज्जनानन्तरं पवत्तानि, तस्मा यदग्गेन आवज्जनवसिया सिद्धि, तदग्गेन पच्चवेक्खणवसिता सिद्धाति वेदितब्बम्। केचि पन झानङ्गानं अपाकटभावेपि तेसु निरन्तरं आवज्जनाय पवत्तनसमत्थता आवज्जनवसिता नाम, तेसं यथासभावपच्चवेक्खणवसेन जवनप्पवत्तनसमत्थता पच्चवेक्खणवसिता नाम। अथ वा सतिपि सत्तन्नं जवनानं पवत्तियं निरन्तरं आवज्जनसमत्थता आवज्जनवसिता नाम, वसिताबलेन सत्तमजवनं अप्पत्वा चतुपञ्चजवनेहेव पच्चवेक्खणसमत्थता पच्चवेक्खणवसिता नाम। अथ वा ञाणविप्पयुत्तचित्तेहि पच्चवेक्खितुं असमत्थभावेपि ‘‘पच्चवेक्खिस्सामी’’ति उप्पन्नआवज्जनानन्तरमेव भवङ्गेसु कालं अवीतिनामेत्वा सीघमेव आवज्जितुं समत्थता आवज्जनवसिता नाम, वसिताबलेन, पच्चवेक्खणबलेन ञाणविप्पयुत्तचित्तेहिपि पच्चवेक्खितुं समत्थता पच्चवेक्खणवसिता नामाति वदन्ति। यस्मा पनेता यथावुत्तनियामेन पुनप्पुनं आवज्जनादिना साधेतब्बा, तस्मा वुत्तं ‘‘आवज्जित्वा’’तिआदि।&lt;br&gt;&#xA;९२७. इमेसु पन आदिकम्मिकेन समापज्जनबहुलेनेव भवितब्बं, न पच्चवेक्खणबहुलेन। पच्चवेक्खणबहुलस्स हि झानङ्गानि थूलानि दुब्बलानि हुत्वा उपट्ठहन्ति, अथस्स तानि एव उपट्ठितत्ता उपरि उस्सुक्कनाय पच्चयतं नापज्जन्ति, सो अप्पगुणे झाने उस्सुक्कमानो पठमज्झानाव परिहायति, न च सक्कोति दुतियं अधिगन्तुम्। तेन वुत्तं ‘‘पठमे अवसिप्पत्ते’’तिआदि। उभतो भट्ठोति पुन पठमज्झानं समापज्जितुं न सक्कोतीति अधिप्पायो। वुत्तञ्हेतं भगवता –&lt;br&gt;&#xA;‘‘इधेकच्चो भिक्खु बालो अब्यत्तो अखेत्तञ्ञू अकुसलो विविच्चेव कामेहि विविच्च अकुसलेहि धम्मेहि सवितक्कं सविचारं विवेकजं पीतिसुखं पठमं झानं उपसम्पज्ज विहरति, सो तं निमित्तं नासेवति, न भावेति, न बहुलिं करोति, न स्वाधिट्ठितं अधिट्ठाति। तस्स एवं होति ‘यंनूनाहं वितक्कविचारानं वूपसमा…पे॰… दुतियं झानं उपसम्पज्ज विहरेय्य’न्ति, सो न सक्कोति वितक्कविचारानं वूपसमा…पे॰… दुतियं झानं उपसम्पज्ज विहरितुम्। तस्स एवं होति ‘यंनूनाहं विविच्चेव कामेहि…पे॰… पठमं झानं उपसम्पज्ज विहरेय्य’न्ति, सो न सक्कोति विविच्चेव कामेहि…पे॰… पठमं झानं उपसम्पज्ज विहरितुं, अयं वुच्चति, भिक्खवे, भिक्खु उभतो भट्ठो उभतो परिहीनो’’ति (अ॰ नि॰ ९.३५)।&lt;br&gt;&#xA;९२८-३१. कामस्सहगता…पे॰… चरन्तीति आरम्मणवसेन कामसहगता हुत्वा सञ्ञा चेव मनसिकारा च समुदाचरन्ति। सञ्ञासीसेन चेत्थ तंसहगतो चित्तुप्पादो गहितो, मनक्कार-ग्गहणेन आवज्जनन्ति दट्ठब्बम्। कामानुपक्खन्दानं सञ्ञामनसिकारानं वसेन हानं परिहानिं भजतीति हानभागियम्। केचि पन ‘‘संकिलेसन्ति हानभागियो धम्मो’ति (विभ॰ ८२८) वचनतो हानभागिया कामसञ्ञादिकाति तेहि परिहापियमानं झानम्पि कारणूपचारेन हानभागियं नामा’’ति वदन्ति। तदनुधम्मता सतीति तस्सेव झानस्स अनुधम्मता आरम्मणवसेन तदनुगता सतिपतिरूपका निकन्ति। अतक्कसहिताति अवितक्कं दुतियज्झानं पत्तुकामस्स तं सन्ततो, मनसि करोतो आरम्मणवसेन तंसहगता। विसेसभागियन्ति विसेसभूतस्स दुतियज्झानस्स पदट्ठानताय तं भजतीति विसेसभागियम्। निब्बिदासंयुताति विपस्सनारम्मणा।&lt;br&gt;&#xA;९३२-५. पगुणतोति वसितप्पत्ततो। आसन्नाकुसलारिकाति नीवरणप्पहानस्स तंपठमताय आसन्ननीवरणपच्चत्थिका। थूलं नाम विपुलम्पि फेग्गु विय सुखभञ्जनीयन्ति आह ‘‘थूलत्ता…पे॰… दुब्बला’’ति। ततोति दुतियज्झानतो। दुब्बलानि अङ्गानि इमिस्साति अङ्गदुब्बला। सन्ततो चिन्तयित्वाति पठमज्झाने विय ओळारिकङ्गानं अभावतो, सन्तधम्मसमङ्गिताय च सन्तन्ति एवं सन्तवसेन मनसि कत्वा। किञ्चापि हि ये धम्मा दुतियज्झाने पीतिसुखादयो, ते पठमज्झानेपि सन्ति, तेहि पन ते सन्ततरा, पणीततरा च होन्ति। निकन्तिन्ति निकामनं अपेक्खन्ति अत्थो। परियादायाति खेपेत्वा, विक्खम्भेत्वाति अत्थो।&lt;br&gt;&#xA;९४३-४. सम्पसादनन्ति सम्पसादनसङ्खाताय सद्धाय योगतो झानम्पि सम्पसादनं नीलवण्णयोगतो नीलवत्थं विय। ननु चायं सद्धा पठमज्झानेपि अत्थि, कस्मा इदमेव ‘‘सम्पसादन’’न्ति वुत्तन्ति? वुच्चते – पठमज्झानं वितक्कविचारक्खोभेन वीचितरङ्गसमाकुलमिव जलं न सुप्पसन्नं होति, तस्मा सतिपि सद्धाय तं सम्पसादनन्ति न वुत्तम्। इमस्मिं पन वितक्कविचारक्खोभाभावेन लद्धोकासा बलवती सद्धा, तस्मा बलवसद्धाय समन्नागतत्ता इदमेव ‘‘सम्पसादन’’न्ति वुत्तम्। अज्झत्तन्ति नियकज्झत्तं, अत्तनि जातं, अत्तनो सन्ताने निब्बत्तन्ति अत्थो। तीणि अङ्गानि इमस्साति तिवङ्गिकम्। सेसन्ति पीतिआदीनं अञ्ञेहि बलवभावो, तिण्णं चतुन्नं वा जवनानं परिकम्मोपचारानुलोमगोत्रभुभावो, छट्ठे सत्तमे वा अप्पनायानुप्पत्ति एकचित्तक्खणता, ततो भवङ्गपातो, पुन भवङ्गं विच्छिन्दित्वा पच्चवेक्खणत्थाय आवज्जनं, ततो झानपच्चवेक्खणन्ति इदं सब्बं वुत्तावसेसं हेट्ठा पठमज्झाने वुत्तनयेनेव समुपलक्खितब्बम्।&lt;br&gt;&#xA;९४८-९. पियतोति कामयतो। उप्पिलापनन्ति कामञ्चायं परिग्गहेसु अपरिच्चत्तपेमस्स अनादीनवदस्सिनो तण्हासहगताय पीतिया पवत्तिआकारो, इध च दुतियज्झानपीति अधिप्पेता, तथापि सब्बसो पीतियं अविरत्तस्सापि अनुबन्धेय्याति उप्पिलापनं इध आदीनववसेन वुत्तम्। अथ वा दुतियज्झानस्सेव ततियज्झानं विय अहुत्वा उप्पिलापनाकारेन पवत्ति उप्पिलापनं वियाति उप्पिलापनन्ति वुत्तम्। ततियं सन्ततो दिस्वाति सम्बन्धो।&lt;br&gt;&#xA;९५७-८. सतिया सम्पजञ्ञेन सम्पन्नन्ति सरणलक्खणाय सतिया, असम्मोहलक्खणेन सम्पजञ्ञेन च सम्पन्नम्। कामं पुरिमज्झानेसुपि सतिसम्पजञ्ञं अत्थि, न हि मुट्ठस्सतिस्स, असम्पजानतो च उपचारमत्तम्पि सम्पज्जति, पगेव अप्पना, येभुय्येन पन अविप्पयोगीभावेन पवत्तमानेसु पीतिसुखेसु पीतिसङ्खातस्स ओळारिकङ्गस्स पहाने सुखुमताय इध सातिसयो सतिसम्पजञ्ञब्यापारोति इधेव सतिसम्पजञ्ञसम्पन्नता वुत्ताति वेदितब्बा। एकङ्गहीनन्ति पीतिया पहीनभावेन एकङ्गविप्पहीनम्। सा पनेसा दुतियज्झानस्स वितक्कविचारा विय अप्पनाक्खणेयेव पहीयति। तेनस्स सा ‘‘पहानङ्ग’’न्ति वुच्चति।&lt;br&gt;&#xA;९७२. सोमनस्सस्स पहीनत्ता आह ‘‘एकङ्गविप्पहीन’’न्ति। तञ्च पन सोमनस्सं एकवीथियं पुरिमजवनेसुयेव पहीयति।&lt;br&gt;&#xA;९७४. पुरिमज्झानेसु परिकम्मादिवसेन पवत्तानं कामावचरजवनानं एकसदिसत्ता इध लब्भमानं कञ्चि विसेसं दस्सेतुं ‘‘यस्मा’’तिआदि वुत्तम्। आसेवनं न होतीति आसेवनपच्चयेन पच्चयो न होति। अयञ्हेत्थ अधिप्पायो – यस्मा पदन्तरसङ्गहितस्स अत्तनो सभावग्गाहापनसङ्खातआसेवनपच्चयत्ताभावतो सुखवेदना उपेक्खावेदनाय आसेवनपच्चयेन पच्चयो न होति, चतुत्थज्झानेव उपेक्खावेदनाय भवितब्बं सातिसयं सुखविरागभावनत्ता, तस्मा इध अप्पनावीथियं उपेक्खासम्पयुत्तजवनेहेव भवितब्बन्ति।&lt;br&gt;&#xA;९७६. एवं चतुक्कनयवसेन झानप्पभेदं दस्सेत्वा इदानि पञ्चकनयम्पि दस्सेतुं ‘‘यं चतुक्कनये’’तिआदि वुत्तम्। द्विधा पन कत्वानाति वितक्कविचारानं विसुं विसुं पहानङ्गवसेन गणनतो द्विधा कत्वा। दुतियं ततियं कतन्ति अवितक्कविचारमत्तं अवितक्कअविचारन्ति एवं दुतियज्झानञ्चेव ततियज्झानञ्च कतं अभिधम्मेति अधिप्पायो। सुत्तन्तेसु हि पञ्चकनयो सरूपतो न गहितो, कस्मा पन अभिधम्मे गहितोति? पुग्गलज्झासयतो, सन्निसिन्नदेवपरिसाय हि येसं पठमज्झाने वितक्को एव ओळारिकतो उपट्ठाति, इतरे सन्ततो, तेसं चतुरङ्गिकं अवितक्कविचारमत्तं दुतियज्झानं कत्वा पञ्चकनयेन देसेसि। येसं वितक्कविचारा ओळारिकतो उपट्ठिता, ततो तेसं अवितक्कअविचारं तिवङ्गिकं कत्वा चतुक्कनयेन देसेसि। येसं वितक्कोव ओळारिकतो उपट्ठाति, तेहि तं अतिक्कमित्वा चतुरङ्गिकं दुतियज्झानं उप्पादेतुं सक्का। येसं वितक्कविचारा, तेहि द्वेपि एकतो अतिक्कमित्वा तिवङ्गिकं दुतियज्झानं उप्पादेतुं सक्का।&lt;br&gt;&#xA;९७९. अत्थब्यञ्जनवसेन सुट्ठु मधुरं, ततोयेव वरतरं वचनं यस्स सोयं सुमधुरवरतरवचनो। कं नु जनं नेव रञ्जयति, न हि एकम्पि न रञ्जयति। अतिनिसित …पे॰… नीयोयन्ति अतितिखिणबुद्धिप्पसादेहि जनेहि वेदनीयो अयं गन्थो, परिच्छेदोति वा अधिप्पायो।&lt;br&gt;&#xA;इति अभिधम्मत्थविकासिनिया नाम&lt;br&gt;&#xA;अभिधम्मावतारसंवण्णनाय&lt;br&gt;&#xA;रूपावचरसमाधिभावनानिद्देसवण्णना निट्ठिता।&lt;/p&gt;</description>
    </item>
    <item>
      <title>१५. पन्नरसमो परिच्छेदो</title>
      <link>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/15_pannarasamo_parichChedo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/15_pannarasamo_parichChedo/</guid>
      <description>&lt;p&gt;१५. पन्नरसमो परिच्छेदो&lt;/p&gt;&#xA;&lt;h2 id=&#34;अरपवचरसमधभवननददसवणणन&#34;&gt;अरूपावचरसमाधिभावनानिद्देसवण्णना&lt;/h2&gt;&#xA;&lt;p&gt;९८०. एवं पथवीकसिणवसेन चतुक्कपञ्चकज्झानानि दस्सेत्वा यस्मा सेसकसिणवसेन निद्दिसियमाने गन्थगारवो होति, तस्मा तं सब्बं ठपेत्वा अरूपावचरं विभावेतुं ‘‘रूपारूप’’न्तिआदि आरद्धम्। रूपारूपमतीतेनाति रूपारूपभवं अतिक्कन्तेन, पुनानूपपत्तिवसेन रूपारूपभवं अतिक्कन्तेन, पगेव कामावचरभवम्। रूपारूपादिवेदिनाति रूपारूपादिभूमन्तरवेदिना।&lt;br&gt;&#xA;९८२-४. यस्मा अयं अरूपावचरसमाधि नाम रूपविरागभावना रूपविरागवसेनेव अभिनिप्फादेतब्बाव, तस्मा तं उप्पादेतुकामस्स रूपे विरज्जनाकारं, विरत्तमानसेन च तदत्थाय पटिपज्जनविधिं दस्सेतुं ‘‘रूपे खो’’तिआदि आरद्धम्। दण्डनट्ठेन दण्डो, मुग्गरादि, परपीळनाधिप्पायेन तस्स आदानं दण्डादानम्। आदि-सद्देन सत्थादानकलहविग्गहविवादतुवंतुवंपेसुञ्ञादीनं, अदिन्नादानादीनञ्च गहणम्। चक्खुरोगादयोति आदि-सद्देन सोतरोगादीनम्। रूपे आदीनवं दिस्वाति करजरूपादिओळारिकरूपे तन्निदानं दोसं दिस्वा। निब्बिन्दमानसोति विरत्तमानसो। अरूपन्ति अरूपावचरभावनम्। तम्हा कसिणरूपाति तम्हा पटिभागनिमित्तसङ्खाता कसिणरूपा। ननु चायं रूपे आदीनवं दिस्वा तं समतिक्कमत्थाय पटिपज्जति , पटिभागनिमित्तञ्च अरूपं पण्णत्तिमत्तत्ताति कथं तस्मा निब्बिज्जतीति अनुयोगं सन्धाय ओपम्मवसेन तमत्थं दस्सेन्तो आह ‘‘सूकराभिहतोव सा’’ति। यथा हि वने सूकरेन पहतमत्तो सुनखो ततो भीतो रूपदस्सनवेलायं भत्तपचनउक्खलिं दूरतो दिस्वा सूकरपटिभागताय तस्सं सूकरासङ्कं उप्पादेत्वा उत्रस्तो पलायतेव, एवमेव रूपे निब्बिन्दमानसो तं अतिक्कमितुकामो तप्पटिभागे कसिणरूपेपि निब्बिज्जति, समतिक्कमितुकामोति अधिप्पायो।&lt;br&gt;&#xA;९८५-६. चतुत्थे पन झानस्मिन्ति ठपेत्वा परिच्छिन्नाकासकसिणं नवसु पथवीकसिणादीसु अञ्ञतरस्मिं पटिलद्धचतुत्थज्झाने। केचि पन आलोककसिणम्पि ठपेत्वा अट्ठसूति वदन्ति। तस्स पन ठपने कारणं न दिस्सति। सुट्ठु चिण्णो चरितो अतिप्पगुणिकतो आवज्जनादिलक्खणो वसीभावो एतेनाति सुचिण्णवसी। करोति…पे॰… यतोति यस्मा इदं चतुत्थज्झानचित्तं मया निब्बिन्दकसिणरूपं आरम्मणं करोति। आसन्नसोमनस्सञ्चाति यतो ततियज्झानस्स आसन्नताय आसन्नसोमनस्सपच्चत्थिकञ्च। थूलसन्तविमोक्खतोति सन्तविमोक्खसङ्खातअरूपज्झानतो एतं यतो थूलं ओळारिकम्। अरूपज्झानञ्हि ये ते सन्ता विमोक्खा अतिक्कम्म रूपे आरुप्पन्तिआदीसु ‘‘सन्तविमोक्ख’’न्ति वुच्चति, सन्ततासिद्धि चस्स अनुस्सतितो दट्ठब्बा।&lt;br&gt;&#xA;९८७-९१. चतुत्थेति चतुत्थज्झाने। पठमारुप्पञ्च सन्ततो दिस्वाति सम्बन्धो, सन्तवसेन मनसि करित्वाति अत्थो। सन्ततो मनसिकरणेनेव चेत्थ पणीततो, सुखुमतो च मनसिकारो सिद्धोव होतीति न ते विसुं गहिता। पत्थरित्वानाति पगेव वड्ढितं, तदा वड्ढनवसेन वा पत्थरित्वा। पुब्बकालवसेन चेतं वुत्तम्। तेन नं उग्घाटेत्वा पच्छा न वड्ढितब्बन्ति दस्सेति। न हि तं पच्छा वड्ढनत्थाय वायमियमानम्पि वड्ढतीति। तेनाति कसिणरूपेन।&lt;br&gt;&#xA;इदानिस्स उग्घाटनाकारं दस्सेतुं ‘‘आकासो इति वा’’तिआदिं वत्वा पुन तं समत्थेतुं ‘‘उग्घाटेन्तो ही’’तिआदि वुत्तम्। उदयवसेन, परिच्छेदफरणवसेन च अन्ताभावतो अनन्तो। न संवेल्लेतीति कटसारककिलञ्जादयो विय न पटिसंहरति। नावज्जन्तो न पेक्खन्तोति अनावज्जन्तो अनपेक्खन्तो। अञ्ञदत्थु तेन फुट्ठोकासं वुत्तनयेन मनसिकरोन्तोयेवाति अधिप्पायो । इदञ्हि वुत्तं होति – रूपावचरचतुत्थज्झानस्स आरम्मणभूतं कसिणरूपं सब्बेन सब्बं अमनसिकरोतो, तेन च फुट्ठोकासं ‘‘आकासो आकासो’’ति मनसिकरोतो यदा तं भावनानुभावेन आकासं हुत्वा उपट्ठाति, तदा सो कसिणं उग्घाटेति नामाति।&lt;br&gt;&#xA;९९२-५. एवं कसिणुग्घाटनवसेन पटिलद्धे आकासनिमित्ते पुन पटिपज्जनविधिं, यस्सत्थाय येसं पटिपज्जति, तदत्थसिद्धञ्च दस्सेतुं ‘‘कसिणुग्घाटिमाकासं निमित्त’’न्तिआदि वुत्तम्। आकासस्स अनिमित्तभावेपि निमित्तेन फुट्ठोकासभावतो ‘‘निमित्त’’न्ति वुत्तम्। पञ्च…पे॰… विक्खम्भन्तीति ननु रूपावचरपठमज्झानस्स उपचारक्खणेयेव नीवरणानि विक्खम्भितानि, ततो पट्ठाय च न तेसं परियुट्ठानं अत्थि। यदि सिया, झानतो परिहायेय्याति? सच्चमेतं, इमस्स पन झानस्स वण्णभणनवसेनेतं वुत्तं यथा अञ्ञत्थापि हेट्ठा पहीनानं उपरि पहानवचनन्ति। ये पन ‘‘सब्बे कुसला धम्मा सब्बेसं अकुसलानं पटिपक्खाति कत्वा एवं वुत्त’’न्ति वदन्ति, तेहि दुतियज्झानूपचारादीसु नीवरणविक्खम्भनावचनस्स कारणं वत्तब्बं होति। यम्पि चेके वदन्ति ‘‘सन्तेव सुखुमानि रूपावचरअविक्खम्भनीयानि, तानि सन्धायेतं वुत्त’’न्ति, तं तेसं मतिमत्तम्। न हि महग्गतकुसलेसु लोकुत्तरकुसलं विय ओधिसो पहानं नाम अत्थि। यो पन रूपावचरेहि अरूपानं उळारफलतादिविसेसो, सो भावनाविसेसेन सन्ततरप्पणीततरभावेन तेसुयेव पुरिमपुरिमेहि पच्छिमपच्छिमानं वियाति दट्ठब्बम्। इधापीति न केवलं रूपावचरचतुत्थज्झाने, ‘‘सेसानि कामावचरानी’’तिआदीसु पन इध यं वत्तब्बं अवुत्तं, तं रूपावचरज्झाननिद्देसे वुत्तनयानुसारेन वेदितब्बम्।&lt;br&gt;&#xA;९९७-१००१. ‘‘पुन भावेतुकामेना’’ति वुत्ते पठममेव पठमारुप्पस्स भावितत्ता किं भावेतुकामेनाति अनुयोगे ‘‘दुतियारुप्पमानस’’न्ति वुत्तं, न पन ‘‘दुतियारुप्पमानसं भावेतुकामेना’’ति इमिना अज्झासयेन। न हि पठमं दुतियारुप्पं भावितन्ति। रूपावचरज्झानं अनतिक्कमित्वा अनधिगन्तब्बतो तं मनसिकारसमुदाचारस्स हानभागियभावावहनतो रूपावचरज्झानमेतस्स पच्चत्थिकन्ति कत्वा वुत्तं ‘‘आसन्न…पे॰… पच्चत्थिकन्ति चा’’ति। वीथिपटिपन्नाय भावनाय उपरूपरिविसेसावहभावतो, पणीतभावसिद्धितो च पठमारुप्पतो दुतियारुप्पं सन्ततरसभावन्ति आह ‘‘दुतियारुप्प…पे॰… पना’’ति। वक्खति हि ‘‘सुपणीततरा होन्ति, पच्छिमा पच्छिमा इधा’’ति (अभिध॰ १०४०)। विञ्ञाणमिच्चेवं मनसा कातब्बन्ति विञ्ञाणं विञ्ञाणं इच्चेवं मनसा कातब्बं, केवलं अनन्तं अनन्तन्ति न मनसि कातब्बम्। तेनाह ‘‘अनन्तन्ति…पे॰… मनसा निधा’’ति। अनन्तं विञ्ञाणं अनन्तं विञ्ञाणन्ति पन मनसि कातुं वट्टति।&lt;br&gt;&#xA;१००२-६. तस्मिं पन निमित्तस्मिन्ति तस्मिं पठमारुप्पविञ्ञाणसङ्खाते विञ्ञाणनिमित्ते। विचारेन्तस्स मानसन्ति भावनाचित्तं पवत्तेन्तस्स। आकासफुटविञ्ञाणेति कसिणुग्घाटिमाकासं फरित्वा पवत्ते पठमारुप्पविञ्ञाणे आरम्मणभूते। अप्पेतीति अप्पनावसेन पवत्तति। सभावधम्मेपि आरम्मणसमतिक्कमभावनाविसेसभावतो इदं अप्पनापत्तं होति चतुत्थारुप्पं विय। अप्पना…पे॰… नयोवाति दुतियारुप्पज्झाने पुरिमभागे तीणि, चत्तारि वा जवनानि कामावचरानि उपेक्खावेदनासम्पयुत्तानेव होन्ति। चतुत्थं, पञ्चमं वा आरुप्पमानसन्तिआदिना अप्पनानयो पठमारुप्पज्झाने वुत्तनयोव। फरित्वा पवत्तविञ्ञाणन्ति पठमारुप्पविञ्ञाणं विञ्ञाणञ्चन्ति वुच्चतीति रुळ्हीसद्दवसेन वुत्तभावमेव पकासेतुं ‘‘विञ्ञाणा…पे॰… सिया’’ति वुत्तम्। पुब्बे अनन्तस्स आकासस्स आरम्मणकरणवसेन अनन्तताय ‘‘विञ्ञाणञ्च’’न्ति वुत्तन्ति। पुन मनसिकारवसेन वा अनन्तताय तथा वुत्तन्ति दस्सेतुं ‘‘मनक्कारवसेनापी’’तिआदि वुत्तम्। दुतियारुप्पं भावेन्तो हि पठमारुप्पं अनन्ततो अनवसेसतो मनसि करोन्तो अनन्तन्ति मनसि करोति।&lt;br&gt;&#xA;१०१०. पठमारुप्पविञ्ञाणाभावोति कसिणं उग्घाटेत्वा आकासो विय आकासानञ्चायतनं पहाय तस्स अभावो मनसि कातब्बो। कस्मा पनेत्थ दुतियारुप्पविञ्ञाणाभावं अमनसिकत्वा पठमारुप्पविञ्ञाणाभावो मनसि कातब्बोति? वुच्चते – तयिदं आरम्मणातिक्कमनवसेन पत्तब्बं, न पन अङ्गातिक्कमनवसेन। तथा च सति आरम्मणेयेव सातिसयं दोसदस्सनेन तं समतिक्कमितब्बं, आरम्मणञ्च दुतियारुप्पस्स पठमारुप्पमेव, तस्मा कसिणे आदीनवं दिस्वा तं उग्घाटेत्वा तब्बिवित्ताकासस्स विय पठमारुप्पविञ्ञाणे आदीनवं दिस्वा तं पहाय तदभावस्सेव मनसिकरणं युत्तन्ति। अभयगिरिवासिनो पन ‘‘विञ्ञाणञ्चायतनाभावोयेव मनसि कातब्बो’’ति वदन्ति, ते पन इमेसं आरम्मणातिक्कमनवसेन पत्तब्बभावं असल्लक्खेत्वा कथेन्ति। यदि सल्लक्खेन्ति, अञ्ञत्थ दोसं दिस्वा अञ्ञस्स समतिक्कमे अतिप्पसङ्गदोसतो न मुच्चन्ति।&lt;br&gt;&#xA;अथापि वदेय्युं – ‘‘विञ्ञाणञ्चायतनं सतो समापज्जति, सतो समापज्जित्वा सतो वुट्ठाति, सतो वुट्ठहित्वा तञ्ञेव विञ्ञाणं भावेती’ति वचनतो विञ्ञाणञ्चायतनाभावोयेव मनसि कातब्बो’’ति, तयिदं पाळिअत्थं विरुज्झित्वा गहणवसेन चिन्तितम्। न हेत्थ तञ्ञेव विञ्ञाणन्ति विञ्ञाणञ्चायतनं अधिप्पेतम्। यदि हि तं अधिप्पेतं सिया, विञ्ञाणञ्चायतनन्ति तस्स पधानभावेन निद्दिट्ठत्ता तञ्ञेवाति वचनेनेव परियत्तं, किं विञ्ञाणन्ति वचनेन। अथ सरूपनिद्देसत्थं विञ्ञाणवचनं, एवं सति तञ्ञेव विञ्ञाणञ्चायतनन्ति वुत्तं सिया, तस्मा विञ्ञाणन्ति वचनेन यं आरब्भ विञ्ञाणञ्चायतनं पवत्तं, तस्सेव आकासानञ्चायतनस्स गहणं, न इतरस्साति सुट्ठु वुत्तम्।&lt;br&gt;&#xA;१०११-२. पठमारुप्पविञ्ञाणाभावोमनसिकातब्बोति वत्वा मनसिकारविधिं दस्सेतुं ‘‘तं पना’’तिआदि वुत्तम्। अकत्वा मनसाति मनसा आरम्मणं अकत्वा सब्बेन सब्बं तं अचिन्तेत्वा। ‘‘आकासं आकास’’न्ति मनसि करोन्तस्स कसिणविवित्ताकासं विय ‘‘नत्थि नत्थी’’ति, ‘‘सुञ्ञं सुञ्ञ’’न्ति वा मनसि करोन्तस्स विञ्ञाणविवित्तं अभावमत्तमेव उपट्ठातीति आह ‘‘नत्थी’’तिआदि। वा-सद्दो अनियमत्थो, तेन द्वीसु पकारेसु एकेनपि अत्थसिद्धि होतीति दस्सेति। अवुत्तविकप्पनत्थो वा वा-सद्दो, तेन ‘‘विवित्तं विवित्त’’न्ति इमस्सपि सङ्गहो दट्ठब्बो। अनियमो पनेत्थ तिण्णम्पि विसुं विसुं परियायभावतोव सिद्धो। परियायसद्दा हि विसुं विसुंयेव अत्थं साधेन्ता परियायाति लोके निरुळ्हा। यथाहु –&lt;br&gt;&#xA;‘‘परियायेनेव ते यस्मा, वदन्तत्थं न संहता।&lt;br&gt;&#xA;परियायत्थं ततो सब्बं, परियायेसु ववत्थित’’न्ति॥&lt;br&gt;&#xA;१०१३-६. तस्मिं निमित्तेति पठमारुप्पविञ्ञाणस्स अभावसङ्खाते झानुप्पत्तिकारणभूते निमित्ते। सति सन्तिट्ठतीति अभावनिमित्तारम्मणा सति सम्मा सुप्पतिट्ठिता हुत्वा तिट्ठति। सतिसीसेन चेत्थ उपचारज्झानानुगुणानं सद्धापञ्चमानं इन्द्रियानं सकिच्चयोगं दस्सेति। उपचारज्झानं पन ‘‘भिय्योपि समाधियति मानस’’न्ति इमिना वुत्तन्ति दट्ठब्बम्। कसिणुग्घाटिमा…पे॰… अभावकेति एवं पवत्तविञ्ञाणस्स नत्थिभावसङ्खाते विनासाभावके न पुरे अभावादिके। अप्पनानयो पनेत्थ पथवीकसिणे वुत्तनयानुसारेन वेदितब्बोति आह ‘‘अप्पनाय नयो’’तिआदि।&lt;br&gt;&#xA;१०१७-९. एवं यं तत्थ अवसिट्ठं, तं अतिदिसित्वा इदानि विसेसं दस्सेतुं ‘‘आकासगतविञ्ञाण’’न्तिआदि वुत्तम्। परिकम्ममनक्कारे तस्मिं अन्तरहितेति ‘‘नत्थि नत्थी’’ति पवत्तपरिकम्ममनसिकारे अमनसिकरणेन अस्मिं पठमारुप्पविञ्ञाणे अन्तरहिते, न पन खणभङ्गवसेन, झानपरिहानिवसेन वा अन्तरहिते। खणभङ्गवसेन हि अन्तरधानं खणे खणे उपलब्भति। परिहानिवसेन च अन्तरधाने पुन तं अनुप्पादेत्वा उत्तरि ञाणाधिगमोयेव नत्थीति। तस्सापगममत्तंव पस्सन्तो वसतीति तस्स पठमारुप्पस्स अभावमत्तं पस्सन्तो सो योगावचरो विहरति। यथा कथं वियाति आह ‘‘सन्निपात’’न्तिआदि। इदं वुत्तं होति – यथा नाम कोचि पुरिसो मण्डलमाळादीसु कत्थचि केनचिदेव करणीयेन सन्निपतितं भिक्खुसङ्घं दिस्वा कत्थचि गन्त्वा सन्निपातकिच्चावसाने उट्ठाय पक्कन्तेसु भिक्खूसु पुन तं ठानं गन्त्वा ओलोकेन्तो सुञ्ञमेव पस्सति, एवंसम्पदमिदं दट्ठब्बन्ति। तत्रिदं ओपम्मसंसन्दनं – यथा सो पुरिसो सन्निपतितं भिक्खुसङ्घं दिस्वा गतो, ततो सब्बेसु भिक्खूसु अपगतेसु तं ठानं तेहि सुञ्ञमेव पस्सति, न पन तेसं कुतोचि अपगतकारणं, एवमयं योगावचरो पुब्बे विञ्ञाणञ्चायतनज्झानचक्खुना पठमारुप्पविञ्ञाणं दिस्वा नत्थीति मनसिकारेन तस्मिं अपगते ततियारुप्पचक्खुना तस्स नत्थिभावमेव पस्सति, न तस्स अपगतकारणं वीमंसति झानस्स तादिसाभोगाभावतोति।&lt;br&gt;&#xA;१०२०-४. चतुत्था…पे॰… न च सन्तन्ति यथा नेवसञ्ञानासञ्ञायतनचित्तं सङ्खारावसेससुखुमभावप्पत्तिया सविसेसं सन्तं, एवमयं आकिञ्चञ्ञायतनसमापत्ति न च सन्ता तदभावतोति अधिप्पायो। च-सद्दो पनेत्थ अवुत्तसमुच्चयत्थो। तेन ‘‘सञ्ञा रोगो, सञ्ञा गण्डो, सञ्ञा सल्लं, एतं सन्तं, एतं पणीतं, यदिदं नेवसञ्ञानासञ्ञायतन’’न्ति इमस्सपि सङ्गहो वेदितब्बो। चतुत्थं सन्ततोति सङ्खारावसेससुखुमभावेनेव सविसेसं सन्तताय, असन्तभावकररोगादिसरिक्खकसञ्ञाविरहतो च सन्ततो दिस्वा। ‘‘सन्तं सन्तमिदं चित्त’’न्ति इमिना भावनाकारं दस्सेति। विभङ्गेपि हि तंयेव आकिञ्चञ्ञायतनं सन्ततो मनसि करोतीति अयमेव भावनाकारो गहितो। अपरे पन ‘‘पाळियं इमस्स भावनाकारो न गहितो’’ति वत्वा तत्थ कारणं वदन्ति, तत्थ वत्तब्बं विसुद्धिमग्गसंवण्णनादितो गहेतब्बम्।&lt;br&gt;&#xA;१०२७. ततियारुप्पसङ्खातक्खन्धेसु च चतूसुपि आरम्मणभूतेसूति अधिप्पायो।&lt;br&gt;&#xA;१०२९-३१. अभावमत्तम्पीति सुञ्ञतमत्तम्पि एवं सुखुमम्पीति अधिप्पायो। सन्तारम्मणतायाति सन्तं आरम्मणं एतस्साति सन्तारम्मणा, तब्भावो सन्तारम्मणता, ताय, न झानसन्तताय। न हि ततियारुप्पसमापत्ति चतुत्थारुप्पतो सन्ततरा। चोदको यं सन्ततो मनसि करोति, न तत्थ आदीनवदस्सनं भवेय्य। असति च आदीनवदस्सने न समतिक्कमो एव सियाति ‘‘सन्ततो चे मनक्कारो कथञ्च समतिक्कमो’’ति आह। इतरो ‘‘अनापज्जितुकामत्ता’’तिआदिना परिहारमाह। तेन आदीनवदस्सनम्पि अत्थेवाति दस्सेति। यस्मिञ्हि झाने अभिरति, तत्थ आवज्जनसमापज्जनादिपटिपत्तिया भवितब्बम्। सा पनस्स ततियारुप्पे सब्बसोव नत्थि, केवलं सुञ्ञभावतो आरम्मणकरणमत्तमेव। तथा हेस किञ्चापि तं सन्ततो मनसि करोति, अथ ख्वस्स ‘‘अहमेतं आवज्जिस्सामि, समापज्जिस्सामी’’ति आभोगो समन्नाहारो न होति। कस्मा? आकिञ्चञ्ञायतनतो नेवसञ्ञानासञ्ञायतनसमापत्तिया पणीततरताय। यथा हि राजा महता राजानुभावेन नगरवीथियं चरन्तो दन्तकारादयो कम्मकारे छेके अनेकानि दन्तविकतिआदीनि सिप्पानि करोन्ते दिस्वा ‘‘अहो वत रे छेका आचरिया, ईदिसानि सिप्पानि करिस्सन्ती’’ति एवं तेसं छेकताय तुस्सति, न चस्स एवं होति ‘‘अहो वताहम्पि रज्जं पहाय एवरूपो सिप्पिको भवेय्य’’न्ति। तं किस्स हेतु? रज्जसिरिया महानिसंसताय, सो तेसं जीवितं तिणायपि अमञ्ञमानो ते समतिक्कमित्वा गच्छति, एवंसम्पदमिदं दट्ठब्बम्।&lt;br&gt;&#xA;१०३२. सुखुमं परन्ति उक्कंसतो सुखुमं, पठमज्झानूपचारतो पट्ठाय हि तच्छेन्तिया विय पवत्तमानाय भावनाय अनुक्कमेन सङ्खारा तत्थ अन्तिमकोट्ठासतं पापिताति। यदि एवं कथं भावना अत्तनो किच्चं साधेति, ननु चेसा तदवत्थं पापिता आरम्मणं न सम्मा उपनिज्झायतीति? नयिदमेव दट्ठब्बम्। भावनाबलेन सुखुमभावं पापितापि चेसा अत्तनो किच्चे दुब्बलत्तं न पापिता, अथ खो विप्फारिकताभावं गमिता, तेन तथा सुखुमापि अत्तनो किच्चे न दुब्बला एवाति न तत्थ तस्सा असामत्थियं होति।&lt;br&gt;&#xA;१०३३-४. याय सञ्ञायाति यादिसाय सञ्ञाय सद्दप्पवत्तिहेतुभूताय। सो नेवसञ्ञानासञ्ञायतनसमङ्गी पुग्गलो। नेवसञ्ञी च नासञ्ञी होति नेवसञ्ञानासञ्ञासमङ्गी होति। न केवलं तु सञ्ञाव एदिसी सुखुमा नेवसञ्ञानासञ्ञा होति, अथ खो पन वेदनादयोपि सुखुमा, वेदनापि नेववेदनानावेदना, चित्तम्पि नेवचित्तंनाचित्तं, फस्सोपि नेवफस्सोनाफस्सो । एस नयो सेससम्पयुत्तधम्मेसु। सञ्ञासीसेन पन ‘‘नेवसञ्ञानासञ्ञायतन’’न्ति वुत्तं ‘‘नानत्तकाया नानत्तसञ्ञिनो’’तिआदीसु (दी॰ नि॰ ३.३३२, ३४१, ३५७, ३५९; अ॰ नि॰ ७.४४; ९.२४) विय। ननु चेत्थ यदि सञ्ञा अत्थि, कथं नेवसञ्ञाति वत्तुं वट्टति। यदि नत्थि, कथं नासञ्ञाति अनुयोगं सन्धाय इममत्थं उपमाहि साधेतुं ‘‘पत्तमक्खनतेलेना’’तिआदि वुत्तम्। तत्थ पत्तमक्खणतेलेनाति अन्तोवुत्थताय यागुया सद्धिं अकप्पियट्ठेन तेलं अत्थीति, नाळिपूरादीनं वसेन नत्थीति च वत्तब्बेन पत्ते मक्खिततेलेन। मग्गस्मिं उदकेन चाति उपाहनतेमनमत्तट्ठेन उदकं अत्थीति, नहानवसेन नत्थीति च वत्तब्बेन मग्गस्मिं उदकेन।&lt;br&gt;&#xA;१०३५-७. अयं अत्थोति किञ्चि विसेसं उपादाय सभावतो अत्थीति वत्तब्बस्सेव धम्मस्स किञ्चि विसेसं उपादाय नत्थीति वत्तब्बतासङ्खातो अयमत्थो। पटुसञ्ञाकिच्चं कातुं असमत्थताय हि नेवसञ्ञता, सङ्खारावसेससुखुमभावेन नासञ्ञता च होति। तेनाह ‘‘पटुसञ्ञाय किच्चस्सा’’तिआदि। आरम्मणसञ्जाननञ्चेव विपस्सनाय विसयभावं उपगन्त्वा निब्बिदाजननञ्च पटुसञ्ञाकिच्चं कथमयं सञ्ञाव समाना सञ्ञाकिच्चं कातुं न सक्कोतीति आह ‘‘यथा दहनकिच्च’’न्तिआदि। न्हातुकामस्स उण्हसीतभावं अकत्वा सुखजननताय सुखोदकं, तस्मिम्। तेजोधातु यथा दहनकिच्चं कातुं न सक्कोति, एवमेसा अतिसन्तारम्मणे पवत्तत्ता आरम्मणसञ्जाननं कातुं न सक्कोति, परमसुखुमत्तं गताव। तेनेव हेसा अकताभिनिवेसस्स विपस्सनाञाणेन सुखग्गय्हा न होतीति सेससमापत्तीसु सञ्ञा विय विपस्सनाय विसयभावं उपगन्त्वा निब्बिदाजननम्पि कातुं न सक्कोति, अञ्ञेसु हि खन्धेसु अकतविपस्सनाभिनिवेसो भिक्खु नेवसञ्ञानासञ्ञायतनक्खन्धे सम्मसित्वा निब्बिदं पत्तुं समत्थो नाम नत्थि, अपि आयस्मा सारिपुत्तो। पकतिविपस्सको पन सारिपुत्तसदिसो भिक्खु खन्धादिमुखेन विपस्सनं अभिनिविसित्वा द्वारारम्मणेहि सद्धिं द्वारप्पवत्तधम्मानं विपस्सनं आरभित्वा ठितो सक्कुणेय्य तब्बिसयं उदयब्बयञाणं उप्पादेतुं, सोपि कलापसम्मसनवसेनेव, नो अनुपदधम्मविपस्सनावसेन। न हि सारिपुत्तसदिसो भिक्खु चतुत्थारुप्पपरियापन्नेसु फस्सादिधम्मेसु विनिब्भुजित्वा विसुं विसुं सरूपतो गहेत्वा अनिच्चादिवसेन सम्मसितुं सक्कोति। केवलं पन अविनिब्भुज्ज एकतो गहेत्वा कलापतो समूहतोयेव सम्मसितुं समत्थो होति, एवं सुखुमत्तेनेसा विज्जति।&lt;br&gt;&#xA;१०३८-४०. रूपन्ति कसिणरूपसङ्खातं पटिभागनिमित्तम्। आकासन्ति कसिणुग्घाटिमाकासम्। विञ्ञाणन्ति आकासे पवत्तविञ्ञाणम्। तदभावकन्ति तस्स आकासे पवत्तविञ्ञाणस्स अभावकम्। कमतोति पठमारुप्पं समतिक्कमित्वा होतीतिआदिना अनुक्कमतो। अत्तना वुत्तमत्थं अट्ठकथावचनं आहरित्वा साधेन्तो ‘‘आह चा’’तिआदिमाह। इधाति इमासु चतूसु अरूपसमापत्तीसु। पच्छिमा पच्छिमा समापत्तियो हि पुरिमापुरिमाहि समापत्तीहि सुपणीततरा सुट्ठु पणीततरा, सुन्दरपणीततराति वा अत्थो। पासादतलसाटिकाति चतुभूमकपासादस्स हेट्ठिमहेट्ठिमतो उपरूपरि सविसेसा पञ्च कामगुणा, चत्तारो पासादतला च थूलसण्हसण्हतरसण्हतमसुत्तेहि विहिता आयामवित्थारतो समप्पमाणा साटिका च।&lt;br&gt;&#xA;१०४२. रूपारूपभवं अभिभुय्य निब्बानं याति, अथ वा नीवरणे अभिभुय्य रूपारूपभवं यातीति अत्थो।&lt;br&gt;&#xA;इति अभिधम्मत्थविकासिनिया नाम&lt;br&gt;&#xA;अभिधम्मावतारसंवण्णनाय&lt;br&gt;&#xA;अरूपावचरसमाधिभावनानिद्देसवण्णना निट्ठिता।&lt;/p&gt;</description>
    </item>
    <item>
      <title>१६. सोळसमो परिच्छेदो</title>
      <link>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/16_soLasamo_parichChedo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/16_soLasamo_parichChedo/</guid>
      <description>&lt;p&gt;१६. सोळसमो परिच्छेदो&lt;/p&gt;&#xA;&lt;h2 id=&#34;अभञञनददसवणणन&#34;&gt;अभिञ्ञानिद्देसवण्णना&lt;/h2&gt;&#xA;&lt;p&gt;१०४३-७. परन्ति विसिट्ठं कत्वा, विसेसतोति अत्थो। चतुत्थज्झानमत्तेपीति रूपावचरचतुत्थज्झानमत्तेपि, नावस्सं अरूपज्झानेहीति अधिप्पायो। अरूपावचरज्झानं अप्पटिलद्धोपि हि कताधिकारो भिक्खु अभिञ्ञा सम्पादेतुं समत्थो होति। एत्थ चतुत्थज्झानग्गहणेनेव हेट्ठा तीणि झानानि गहितानि। तेसु हि अचिण्णवसी चतुत्थज्झानं उप्पादेतुम्पि न सक्कोति। अभिञ्ञासु अनुयोगं कातुं वट्टतीति वत्वा तत्थ पयोजनं दस्सेतुं ‘‘अभिञ्ञा नामा’’तिआदि वुत्तम्। निट्ठङ्गताति अधिगतानिसंसताय चेव भावनासुखताय च निट्ठं निप्फत्तिं गता। समाधिभावनाय हि लोकियाभिञ्ञा उदयफलभावेन पाकटा। सो अभिञ्ञाय च समाधिना च समन्नागतो सुखेनेव पञ्ञाभावनं सम्पादेस्सति।&lt;br&gt;&#xA;१०४८-९. दिब्बानीतिआदि लोकियाभिञ्ञानं सरूपतो उद्दिसनम्। दिब्बानि चक्खुसोतानीति दिब्बचक्खुञाणं, दिब्बसोतञाणञ्चाति दस्सेति। इद्धीति इद्धिविधञाणम्। इमा पन अभिञ्ञायो पत्तुकामेन आदिकम्मिकेन योगिना यस्मा ओदातकसिणपरियन्तेसु अट्ठसु कसिणेसु चतुत्थज्झानं, तब्बसेन च अरूपसमापत्तियो निब्बत्तेत्वा वा न वा कसिणानुलोमतादीहि चुद्दसहि आकारेहि चित्तं दमेतब्बम्। न हि एवं अदमेत्वा पुब्बे अभावितभावनो आदिकम्मिको योगावचरो पञ्च अभिञ्ञायो निप्फादेस्सतीति तस्मा तं चित्तपरिदमनं अवस्सं कातब्बन्ति दस्सेतुं ‘‘कसिणानुलोमतादीही’’तिआदि वुत्तम्। कसिणानुलोमतादीहीति कसिणानुलोमता कसिणपटिलोमता कसिणानुलोमपटिलोमता झानानुलोमता झानपटिलोमता झानानुलोमपटिलोमता झानुक्कन्तिकता कसिणुक्कन्तिकता झानकसिणुक्कन्तिकता अङ्गसङ्कन्तिकता आरम्मणसङ्कन्तिकता अङ्गारम्मणसङ्कन्तिकता अङ्गववत्थापनता आरम्मणववत्थापनताति इमेहि चुद्दसहि आकारेहि।&lt;br&gt;&#xA;तत्थ अट्ठसु कसिणेसु पटिपाटिया सतक्खत्तुं सहस्सक्खत्तुम्पि समापज्जनं, तथेव उप्पटिपाटिया, पटिपाटिउप्पटिपाटिवसेन च समापज्जनन्ति इमेसं तिण्णं आकारानं वसेन कसिणानुलोमतादयो वुत्ता। पठमज्झानतो पट्ठाय याव नेवसञ्ञानासञ्ञायतनं, अयं झानानुलोमता नाम। तेसं पटिलोमतो झानपटिलोमता नाम। अनुलोमपटिलोमतो झानअनुलोमपटिलोमता नाम।&lt;br&gt;&#xA;पथवीकसिणे पठमज्झानं समापज्जित्वा तत्थेव ततियं समापज्जति, ततो तदेव उग्घाटेत्वा आकासानञ्चायतनं, ततो आकिञ्चञ्ञायतनन्ति एवं कसिणं अनोक्कमित्वा झानस्सेव एकन्तरिकभावेन उक्कमनं झानुक्कन्तिकता नाम। एवं आपोकसिणादिमूलिकापि योजना कातब्बा। पथवीकसिणे पठमज्झानं समापज्जित्वा पुन तदेव तेजोकसिणे, ततो नीलकसिणे, ततो लोहितकसिणेति झानं अनुक्कमित्वा कसिणस्सेव एकन्तरिकभावेन उक्कमनं कसिणुक्कन्तिकता नाम। पथवीकसिणे पठमज्झानं समापज्जित्वा, तेजोकसिणे ततियं , नीलकसिणं उग्घाटेत्वा आकासानञ्चायतनं, लोहितकसिणतो आकिञ्चञ्ञायतनन्ति इमिना नयेन झानस्स चेव कसिणस्स च उक्कमनं झानकसिणुक्कन्तिकता नाम।&lt;br&gt;&#xA;पथवीकसिणे पठमज्झानं समापज्जित्वा तत्थेव इतरेसम्पि समापज्जनं अङ्गसङ्कन्तिकता नाम। सब्बकसिणेसु एकेकस्सेव समापज्जनं आरम्मणसङ्कन्तिकता नाम। पथवीकसिणे पठमज्झानं समापज्जित्वा, आपोकसिणे दुतियं, तेजोकसिणे ततियं, वायोकसिणे चतुत्थं, नीलकसिणं उग्घाटेत्वा आकासानञ्चायतनं, पीतकसिणतो विञ्ञाणञ्चायतनं, लोहितकसिणतो आकिञ्चञ्ञायतनं, ओदातकसिणतो नेवसञ्ञानासञ्ञायतनन्ति एवं अङ्गानं, आरम्मणानञ्च समतिक्कमनं अङ्गारम्मणसङ्कन्तिकता नाम।&lt;br&gt;&#xA;पठमज्झानं नाम पञ्चङ्गिकन्ति ववत्थपेत्वा दुतियं चतुरङ्गिकं, ततियं तिवङ्गिकं, चतुत्थं दुवङ्गिकं, आकासानञ्चायतनं…पे॰… नेवसञ्ञानासञ्ञायतनन्ति एवं झानङ्गमत्तस्सेव ववत्थापनं अङ्गववत्थापनं नाम। तथा ‘‘इदं पथवीकसिणं, इदं आपोकसिण’’न्तिआदिना आरम्मणमत्तस्सेव ववत्थापनं आरम्मणववत्थापनं नाम। अङ्गारम्मणववत्थापनम्पि एके इच्छन्तीति। अट्ठकथासु पन अनागतत्ता अद्धा तं भावनासुखं न होति। इमेहि पन चुद्दसहि आकारेहि चित्तपरिदमनं कातुं अट्ठसमापत्तिलाभीनं सतेसु, सहस्सेसु वा एकोव सक्कोति।&lt;br&gt;&#xA;१०५०-१. दन्तेति चुद्दसहि आकारेहि दन्ते। समाहितेति चतुत्थज्झानसमाधिना समाहिते। सुद्धेति नीवरणदूरीभावेन, पच्चनीकसमनेपि अब्यावटाय तत्रमज्झत्तुपेक्खाय सम्पादितसतिपारिसुद्धिया सब्भावेन वा सुपरिसुद्धे। परियोदातेति सुधन्तसुवण्णस्स निघंसनेन विय परिसुद्धत्तायेव परियोदाते, पभस्सरेति वुत्तं होति। अथ वा वितक्कविचारक्खोभविरहवसेन परियोदातेति वुत्तं होति। अनङ्गणेति ‘‘मादिसस्स समाधिसम्पन्नस्स ईदिसेन भवितब्ब’’न्ति एवं झानपटिलाभपच्चयानं ‘‘अहो वत ममेव सत्था पटिपुच्छित्वा पटिपुच्छित्वा भिक्खूनं धम्मं देसेय्या’’तिआदिनयप्पवत्तानं पापकानं इच्छावचरानं अभावेन अनङ्गणे। अनुपक्किलेसेति उपगन्त्वा किलिस्सनट्ठेन उपक्किलेससङ्खातानं रागादीनं, ‘‘अभिज्झा चित्तस्स उपक्किलेसो, ब्यापादो, कोधो’’तिआदिना आगतानं चित्तुपक्किलेसानं वा विगतत्ता विगतुपक्किलेसे। मुदुभूतेति पगुणभावापादनेन सुभावितत्ता मुदुभूते, वसिभावप्पत्तेति वुत्तं होति। वसिभावप्पत्तञ्हि चित्तं सुपरिमद्दितं विय चम्मं सुपरिकम्मकता विय च लाखा मुदूति वुच्चति। कम्मनीयेति मुदुत्तायेव इद्धिपादभावूपगमनेन कम्मक्खमे, विकुब्बनादिइद्धिकम्मयोग्येति वुत्तं होति। मुदुजातञ्हि चित्तं कम्मक्खमं होति, सुधन्तमिव सुवण्णं, उभयम्पि चेतं सुभावितत्तायेव होति। यथाह – ‘‘नाहं, भिक्खवे, अञ्ञं एकधम्मम्पि समनुपस्सामि, यं एवं भावितं बहुलीकतं मुदुञ्च होति कम्मनियञ्च, यथयिदं, भिक्खवे, चित्त’’न्ति (अ॰ नि॰ १.४७)। ठितेति एतेसु परिसुद्धभावादीसु निच्चलं अवट्ठिते, भावनापारिपूरिया वा पणीतभावं सम्मसित्वा ठिते। अचलेति ठितत्तायेव अकम्पे, आनेञ्जप्पत्तेति वुत्तं होति। मुदुकम्मञ्ञभावेहि वा अत्तनो वसे ठितत्ता ठिते, सद्धादीहि परिग्गहितत्ता अस्सद्धियादीहि अकम्पनतो अचले।&lt;br&gt;&#xA;अट्ठङ्गसम्पन्नेति ठितिअचलतानं विसुं विसुं अग्गहणेन समाहितेति विसुं एकङ्गं कत्वा। तासं पन विसुं विसुं गहणे सुविसुद्धतादीनं समाहितचित्तस्स अङ्गभूतत्ता समाहितेति इमं अङ्गभावेन अग्गहेत्वा सुविसुद्धतादीहि अट्ठहि अङ्गेहि सम्पन्नता वेदितब्बा। इद्धिविधायाति इद्धिकोट्ठासत्थाय, इद्धिप्पभेदाय वा। अत्थतो पन इद्धिविधा नाम एकस्स बहुभावादिअनेकविधानपच्चयभूतं अभिञ्ञाञाणम्। अभिनीहरतीति अभिञ्ञाधिगमत्थाय परिकम्मचित्तं कसिणारम्मणतो अपनेत्वा अभिञ्ञाभिमुखं पेसेति। इद्धिविकुब्बनन्ति एत्थ इज्झतीति इद्धि, निप्फज्जति पटिलब्भतीति वुत्तं होति। यञ्हि निप्फज्जति, पटिलब्भति च, तं इज्झतीति वुच्चति। यथाह –&lt;br&gt;&#xA;‘‘कामं कामयमानस्स, तस्स चेतं समिज्झती’’तिआदि। (सु॰ नि॰ ७७२; महानि॰ १; नेत्ति॰ ५,४४)।&lt;br&gt;&#xA;इद्धियेव विकुब्बनं पकतिवण्णविजहनकिरियन्ति इद्धिविकुब्बनं, इदं इद्धीसु विकुब्बनिद्धिया पधानभावतो वुत्तं, इद्धि च विकुब्बनञ्चाति वा इद्धिविकुब्बनम्। विसुं गहणम्पि वुत्तकारणेनेव दट्ठब्बम्।&lt;br&gt;&#xA;१०५२-४. यथा पन तं निप्फादेतब्बं, तं विधिं दस्सेतुं ‘‘अभिञ्ञापादकज्झान’’न्तिआदि वुत्तम्। एत्थ च ‘‘अनुपुब्बेन चत्तारि झानानि समापज्जित्वा चतुत्थज्झानतो वुट्ठाया’’ति केचि, तं अयुत्तम्। यदिच्छकं समापज्जनत्थञ्हि चित्तपरिदमनं, चतुत्थज्झानमेव च अभिञ्ञापादकं, न इतरानि। सतं…पे॰… मानसन्ति सचे सतं इच्छति, ‘‘सतं होमि, सतं होमी’’ति, सचे सहस्सं इच्छति, ‘‘सहस्सं होमि, सहस्सं होमी’’ति एवं परिकम्ममानसं कत्वा। ‘‘परिकम्ममानस’’न्ति च पादकज्झानतो वुट्ठाय ‘‘सतं होमी’’तिआदिना पवत्तितकामावचरचित्तं, पादकज्झानञ्च। अभि…पे॰… पुनाति एत्थ पुब्बे अभिञ्ञापादकज्झानसमापज्जनं परिकम्मचित्तस्स समाधानत्थं, पुन समापज्जनं अधिट्ठानचित्तस्स बलग्गाहत्थम्। अधिट्ठातीति सतं आवज्जेत्वा ततो परं पवत्तानं तिण्णं, चतुन्नं वा पुब्बभागचित्तानं अनन्तरा उप्पन्नेन सन्निट्ठापनवसेन अधिट्ठानन्ति लद्धनामेन अभिञ्ञाञाणेन सन्निट्ठानं करोति, सतं निप्फादेतीति अत्थो। ‘‘अधिट्ठान’’न्ति हि सब्बत्थ अभिञ्ञाञाणं वुच्चति।&lt;br&gt;&#xA;१०५५-७. निमित्तारम्मणन्ति पटिभागनिमित्तारम्मणम्। परिकम्ममनानेत्थ सतारम्मणिकानीति एत्थ एतेसु परिकम्माधिट्ठानेसु परिकम्ममानसानि ‘‘सतं होमी’’ति पवत्तानि कामावचरमानसानि सतारम्मणिकानि एकेकस्स चित्तस्स वसेन सतारम्मणिकानि होन्ति पच्चेकं ‘‘सतं होमी’’ति पवत्तनतो। सहस्सारम्मणादीसुपि एसेव नयो। तदाधिट्ठानचित्तम्पीति तस्स सतादिकस्स अधिट्ठानचित्तम्पि। सतारम्मणिकता च पन नेसं वण्णवसेन, नो सत्तपञ्ञत्तिवसेन। रूपञ्हि सतं वा सहस्सं वा कत्वा दस्सेतब्बं, न पञ्ञत्ति। एत्थ च यदि नीलवण्णमेव सतं अभिनिप्फादेति, वण्णस्स तंतंसन्तानवसेन नानत्तेपि नीलवसेन एकत्ता एकमेकं परिकम्मचित्तं सब्बं नीलजातं आलम्बति।&lt;br&gt;&#xA;यदि पन नानावण्णनानाकिरियपरिकम्मचित्तानम्पि बहुभावो होति, एकमेकं एकेकवण्णं, एकेकवण्णेसु च नानाकिरियं आरम्मणं करोति। अधिट्ठानचित्तं पन वण्णसामञ्ञं गहेत्वापि परिकम्मारम्मणं नानावण्णवन्तं अभिनिप्फादेति अचिन्तेय्यानुभावत्ता इद्धिविसयस्स। अप्पनाचित्तं वियाति विय-ग्गहणं अभिञ्ञाचित्तस्स, झानचित्तस्स च पठमुप्पत्तियं सदिसभावतो वुत्तं, न तस्स अप्पनाभावतो। तेनेव हि पुब्बे वुत्तग्गहणेन विसेसितन्ति। चतुत्थज्झानिकन्ति रूपावचरचतुत्थज्झानवन्तं, तेन सम्पयुत्तम्। यदि एवं चतुत्थज्झानस्स, इमस्स च को विसेसोति आह ‘‘परिकम्मविसेसोवा’’ति। न हेत्थ परिकम्मविसेसं विना अञ्ञो विसेसो अत्थि। अप्पनाय पुब्बभागप्पवत्तानिपि तीणि चत्तारि जवनानि गहितग्गहणेन, अग्गहितग्गहणेन वा परिकम्मोपचारानुलोमानि सब्बपच्छिमं गोत्रभुनामकन्तिआदि सेसं समानमेव। तेनाह ‘‘सेसं पुब्बसमं इधा’’ति। इद्धिविधञाणवण्णना।&lt;br&gt;&#xA;१०५८. दिब्बसोतन्ति देवतानं पित्तसेम्हादीहि अपलिबुद्धेहि दूरेपि आरम्मणग्गहणसमत्थेहि दिब्बसोतपसादेहि समानत्ता, दिब्बविहारवसेन पटिलद्धत्ता, अत्तना च दिब्बविहारसन्निस्सितत्ता दिब्बं, सवनट्ठेन सोतकिच्चकरणतो, तंसदिसताय च सोतम्। इदन्ति यं उद्देसे ‘‘दिब्बानि चक्खुसोतानी’’ति (अभिध॰ १०४८) दिब्बसोतं उद्दिट्ठं, तं इदन्ति अत्थो।&lt;br&gt;&#xA;१०५९-६४. पठमं ओळारिकसद्दं आवज्जेत्वा पच्छा सुखुमसद्दस्स आवज्जितब्बतो आह ‘‘महन्तो सुखुमोपि चा’’ति। परिचयकरणत्थञ्हि पठमं अरञ्ञे सीहादीनं सद्दे आदिं कत्वा सब्बे ओळारिकतो पट्ठाय यथानुक्कमेन सुखुमसद्दा आवज्जितब्बा, तथा पुरत्थिमादीसु दिसासु ओळारिकानम्पि सुखुमानम्पि सद्दानं सद्दनिमित्तं मनसि कातब्बम्। तस्स ते सद्दा पकतिचित्तस्सपि पाकटा होन्ति, परिकम्मचित्तस्स पन अतिविय पाकटा। तस्साति तस्स योगिनो। सद्दस्स निमित्तन्ति ओळारिकस्स, सुखुमस्स वा सद्दस्स यथावुत्तं उपादायुपादाय लब्भमानओळारिकसुखुमाकारम्। मनसि कुब्बतोति ‘‘इमिस्सा दिसाय अयं सद्दो ओळारिको, सुखुमो वा’’ति एवं परिकम्मचित्तेन मनसि करोन्तस्स। सद्देसूति ये परिकम्मचित्तस्स विसयभूता ओळारिका, सुखुमा वा सद्दा, तेसु। अञ्ञतरन्ति यत्थ परिकम्मकरणवसेन अभिण्हं मनसिकारो पवत्तो, तं एकं सद्दम्। यदि अभिञ्ञाचित्तम्पि परिकम्मेन गहितमेव आरम्मणं करोति, को पन तस्स, इमस्स वा विसेसोति? वुच्चते – परिकम्मचित्तं असुतस्स गहणतो सद्दमत्तं गण्हाति, अभिञ्ञाचित्तं पन असुतम्पि गण्हन्तं सवनाकारेन गहणतो अत्थावबोधस्स पच्चयभावेनेव गण्हातीति अयमेतेसं विसेसो। सुतकोविदाति परियत्तियं छेका।&lt;br&gt;&#xA;१०६५-६. थामजातन्ति जातथामं, दळ्हभावप्पत्तन्ति अत्थो। वड्ढेतब्बं पादकज्झानारम्मणं कित्तकन्ति आह ‘‘एत्थन्तरगत’’न्तिआदि। पादकज्झानस्स हि आरम्मणभूतं कसिणनिमित्तं ‘‘एत्तकं ठानं फरतू’’ति मनसि करित्वा पादकज्झानं समापज्जन्तस्स कसिणनिमित्तं तत्तकं ठानं फरित्वा तिट्ठति। सो समापत्तितो वुट्ठाय पुन पादकज्झानं असमापज्जित्वापि अनेकप्पभेदेपि सद्दे आवज्जति सुभावितभावनत्ता। तत्थ अञ्ञतरं सद्दं आरब्भ उप्पन्नावज्जनानन्तरं चत्तारि, पञ्च वा जवनानि उप्पज्जन्ति, तेसु पच्छिमं इद्धिचित्तं होति। एवं यत्तकं सद्दं इच्छति, तत्तकं तत्थ गतं आवज्जित्वा अभिञ्ञाञाणेन जानाति। येन पन एवं कसिणनिमित्तं अवड्ढितं, तेन पुनपि पादकज्झानं समापज्जितब्बमेव। सो हि तं ठानगतसद्दं पादकज्झानं समापज्जित्वाव ततो वुट्ठाय अभिञ्ञाचित्तेन सुणाति। ततो एव हि ‘‘पादकारम्मणेन…पे॰… सुणातीति सासङ्कं वदती’’ति (विसुद्धि॰ महा॰ २.४००) वुत्तम्। इद्धिविधलाभी पन सेसाभिञ्ञलाभिनो विय विज्जमानसद्दादिआरम्मणमत्तमेव अकत्वा आगन्तुकरूपनिम्मापनतो सब्बथापि द्विक्खत्तुं पादकज्झानं समापज्जित्वाव तं निप्फादेति। एकङ्गुलद्वङ्गुल-ग्गहणञ्चेत्थ सुखुमसद्दापेक्खाय कतम्।&lt;br&gt;&#xA;१०६८. सुणन्तोति एवं परिच्छिन्दित्वा परिच्छिन्दित्वा सवनेन वसिकताभिञ्ञो हुत्वा यथावज्जिते सुणन्तो। पाटियेक्कम्पीति एकज्झं पवत्तमानेपि याव ब्रह्मलोका एककोलाहलं कत्वा उट्ठिते सङ्खभेरीपणवादिसद्दे पच्चेकं वत्थुभेदेन ववत्थापेतुकामताय सति ‘‘अयं सङ्खसद्दो, अयं भेरीसद्दो, अयं पणवसद्दो’’तिआदिना पच्चेकंयेव ववत्थापेतुं सक्कोतियेवाति। दिब्बसोतञाणवण्णना।&lt;br&gt;&#xA;१०६९-७३. चेतोपरियमानसन्ति परियातीति परियं, सरागादिवसेन परिच्छिज्ज जानातीति अत्थो। येसञ्हि धातूनं गति अत्थो, बुद्धिपि तेसं अत्थो होतीति। चेतसो परियं चेतोपरियं, मनसि भवन्ति मानसं, ञाणं, चेतोपरियञ्च तं मानसञ्चाति चेतोपरियमानसम्। दिब्बचक्खुवसेनेवाति दिब्बचक्खुउपनिस्सयेनेव। तञ्हि एतस्स उप्पादने परिकम्मम्। तस्माति यस्मा इदं दिब्बचक्खुवसेनेव पवत्तति, तस्मा। दिब्बेन चक्खुनाति दिब्बसदिसतादीहि ‘‘दिब्बचक्खू’’ति लद्धवोहारेन दिब्बचक्खुञाणेन दिस्वाति सम्बन्धो। हदयन्ति न हदयवत्थु, अथ खो हदयमंसपेसि। यं बहि कमलमकुळसण्ठानं अन्तो कोसातकीफलसदिसन्ति वुच्चति। तञ्हि निस्साय इदानि वुच्चमानं लोहितं तिट्ठति। हदयवत्थु पन इमं लोहितं निस्साय पवत्तति। लोहितं दिस्वाति लोहितस्स वण्णं दिस्वा। दिब्बचक्खुनोपि हि वण्णमेव दिस्सति। तेनेव हि तं चक्खुसदिसत्ता ‘‘चक्खू’’ति वुच्चति। परस्साति अञ्ञस्स। यथा हि यो परो न होति, सो अत्ता, एवं यो अत्ता न होति, सो परो। कथं पन दिब्बचक्खुना लोहितस्स वण्णदस्सनेन परचित्तं विञ्ञेय्यन्ति आह ‘‘सोमनस्सयुते’’तिआदि। लोहितन्ति रत्तं निग्रोधफलसमानवण्णम्। काळकन्ति जम्बुसदिसवण्णम्। तिलतेलूपमन्ति अनेन पसन्नभावमाह।&lt;br&gt;&#xA;कथं पन चित्ते सोमनस्स सहगतादिम्हि सति कम्मजस्स लोहितस्स विविधवण्णभावापत्तीति? किञ्चापि हदयवत्थुसन्निस्सितभूतानि कम्मजानेव, तं पन लोहितं कम्मजमेवाति नत्थि चतुसन्ततिरूपस्सपि तत्थ लब्भमानत्ता। तेनेव हि अट्ठकथायं ‘‘इदं रूपं सोमनस्सिन्द्रियसमुट्ठानं, इदं दोमनस्सिन्द्रियसमुट्ठानं, इदं उपेक्खिन्द्रियसमुट्ठानन्ति परस्स हदयलोहितवण्णं पस्सित्वा’’ति (विसुद्धि॰ २.४०१) वुत्तम्। एवम्पि यं तत्थ अचित्तजं, तस्स यथावुत्तवण्णभेदेन न भवितब्बन्ति? भवितब्बं सेससन्ततिरूपानं तदनुवत्तनतो। यथा हि गमनादीसु चित्तजरूपानि उतुजकम्मजाहारजरूपेहि अनुवत्तीयन्ति, अञ्ञथा कायस्स देसन्तरप्पत्तियेव न सियाति, एवमिधापि चित्तजरूपं सेससन्ततिरूपेहि अनुवत्तीयति, पसादकोधवेलासु च चक्खुस्स वण्णभेदापत्तियेव तस्सत्थस्स निदस्सनं दट्ठब्बं, तस्मा सोमनस्सादियुत्तचित्तानुरूपं उप्पन्नचित्तसमुट्ठानरूपवसेन सेसतिसमुट्ठानरूपानम्पि नानावण्णता होतियेवाति सुट्ठु वुत्तं ‘‘लोहितं लोहितं सिया’’तिआदि। दिस्वा हदयलोहितन्ति पठमं ताव अनुमानञाणेन लोहितं दिस्वा। कातब्बं थामतं गतन्ति उप्पादेत्वा थामभावं गतं कातब्बम्।&lt;br&gt;&#xA;चेतोपरियञाणञ्हि उप्पादेतुकामेन योगिना दिब्बचक्खुलाभिना एव सता हेट्ठा वुत्तनयेन रूपावचरचतुत्थज्झानं अट्ठङ्गसमन्नागतं अभिनीहारक्खमं कत्वा आलोकं वड्ढेत्वा दिब्बेन चक्खुना परस्स हदयमंसपेसिं निस्साय वत्तमानस्स लोहितस्स वण्णदस्सनेन इदानि इमस्स चित्तं ‘‘सोमनस्ससहगत’’न्ति वा ‘‘दोमनस्ससहगत’’न्ति वा ‘‘उपेक्खासहगत’’न्ति वा नयग्गाहवसेन ववत्थापेत्वा पादकज्झानं समापज्जित्वा वुट्ठाय ‘‘इमस्स चित्तं जानामी’’ति परिकम्मं कातब्बम्। कालसतम्पि कालसहस्सम्पि पुनप्पुनं पादकज्झानं समापज्जित्वा वुट्ठाय तथेव पटिपज्जितब्बम्। तस्सेवं दिब्बेन चक्खुना हदयलोहितवण्णदस्सनादिविधिना पटिपज्जन्तस्स ‘‘इदानि चेतोपरियञाणं उप्पज्जिस्सती’’ति यं तदा पवत्ततीति ववत्थापितं चित्तं, तं आरम्मणं कत्वा मनोद्वारावज्जनं तीणि चत्तारि वा जवनानि कामावचरानि जवन्ति। चतुत्थं, पञ्चमं वा अभिञ्ञाचित्तं रूपावचरचतुत्थज्झानिकम्। तत्थ यं तेन अप्पनाचित्तेन सम्पयुत्तं ञाणं, इदं चेतोपरियञाणम्। तञ्हि यत्थ अनेन परिकम्मं कतं, तं परस्स चित्तं पच्चक्खतो पटिविज्झन्तं विभावेन्तमेव हुत्वा पवत्तति, रूपं विय च दिब्बचक्खुञाणं, सद्दं विय च दिब्बसोतञाणम्। ततो परं पन कामावचरचित्तेहि सरागादिववत्थापनं होति नीलादिववत्थापनं विय।&lt;br&gt;&#xA;१०७४-५. एवमधिगतस्स पन चेतोपरियञाणस्स थामगमनविधानम्पि अधिगमविधानसदिसमेव, तदेवेत्थ आचरियेन दस्सितम्। एवं थामगतेतिआदि थामगमनानिसंसदस्सनम्। सब्बमेवाति इदं ‘‘कामावचरचित्तं, रूपारूपेसु मानस’’न्ति उभयपदेनपि सम्बन्धितब्बं, चतुपण्णासविधं कामावचरचित्तं, पञ्चदसरूपावचरचित्तं, द्वादसअरूपावचरचित्तन्ति सब्बमेव, पच्चेकं सरागादिप्पभेदकं विजानातीति अत्थो। पुथुज्जनस्स वसेनायं अभिञ्ञाकथाति लोकुत्तरचित्तं इध अनुद्धटम्। तम्पि हि उपरिमो, सदिसो वा अरियो हेट्ठिमस्स, सदिसस्स च चित्तं जानाति, हेट्ठिमो पन उपरिमस्स चित्तं न जानाति। यथा चेतं, एवं अरूपावचरज्झाने अकताभिनिवेसो पुथुज्जनो, सेखोपि वा अरूपावचरचित्तं न जानाति। अट्ठसमापत्तिकस्स पन वसेन इधारूपावचरचित्तस्सापि जाननं वुत्तम्। अरहा पन आरुप्पे अकताभिनिवेसोपि तप्पटिच्छादकअविज्जाय विहतत्ता तम्पि जानातियेव। चेतोपरियञाणवण्णना।&lt;br&gt;&#xA;१०७६-७. पुब्बे अतीतजातीसु निवासा निवुत्था अत्तनो सन्ताने पवत्ता, सपरविञ्ञाणेहि गोचरासेवनाय आसेविता च खन्धा पुब्बेनिवासा। परविञ्ञाणविञ्ञातापि हि पुब्बे निवसिंसु एत्थाति पुब्बेनिवासाति वुच्चन्ति, ते पन छिन्नवटुमकानुस्सरणादीसु बुद्धानंयेव विसया, पुब्बे निवासेसु सरूपविभावकं ञाणं पुब्बेनिवासञाणम्। तेन। तदनुस्सतीति तेसं पुब्बेनिवासानं अनुस्सति। हेट्ठा तीसु झानेसु यथारहं पीतिसुखेहि कायचित्तानं सम्पीणनाय चत्तारि झानानि समापज्जितब्बानीति आह ‘‘झानानि पना’’तिआदि। अञ्ञथा पादकज्झानं समापज्जित्वायेवाति वुत्तं सिया। याय निसज्जाय निसिन्नस्स अनुस्सरणारम्भो, सा इध सब्बपच्छिमा निसज्जा।&lt;br&gt;&#xA;१०७८-८०. ततो पभुति…पे॰… क्कमाति तस्मिं भवे पुरिमभवादीसु कतं सब्बम्पि सङ्गहेत्वा सब्बमावज्जितब्बन्तिआदिना विसुं विसुं रत्तिन्दिवादिवसेन दस्सेति। दिवसे रत्तियं कतन्ति सब्बपच्छिमनिसज्जातो पट्ठाय आसनपञ्ञापनं सेनासनप्पवेसनन्ति पटिलोमेन सकलं रत्तिन्दिवं कतकिच्चं आवज्जितब्बम्। कतमावज्जितब्बन्ति यं एत्थन्तरे कतकिच्चं, सब्बं तं पटिलोमक्कमेनेव आवज्जितब्बन्ति अत्थो। एत्तकं पन पकतिचित्तस्सपि पाकटं, परिकम्मचित्तस्स पन अतिपाकटमेव। सचे पनेत्थ किञ्चि न पाकटं होति, पुन पादकज्झानं समापज्जित्वा वुट्ठाय आवज्जितब्बं, एत्तकेन दीपे जलिते विय पाकटं होति। पादकज्झानसमापज्जनञ्हि सत्थकस्स विय निसानसिला सतिपञ्ञानं निसितभावावहं, तस्मा ता तंसमापज्जनेन परमनेपक्कप्पत्ता होन्ति। पुरिमस्मिं भवेति इमम्हा भवा अनन्तरे पुरिमस्मिं भवे।&lt;br&gt;&#xA;१०८१. निब्बत्तं नामरूपञ्चाति अत्तनो पच्चयेहि निब्बत्तनामरूपम्। साधुकन्ति सुट्ठु अपरिहापेत्वा आवज्जितब्बम्। पहोति हि इमिस्सा अभिञ्ञाय कताधिकारो भिक्खु पठमवारेनेव पटिसन्धिं उग्घाटेत्वा चुतिक्खणे नामरूपं आरम्मणं कातुं, तथा असक्कोन्तेनापि धुरनिक्खेपं अकत्वा पादकज्झानमेव पुनप्पुनं समापज्जितब्बं, ततो च वुट्ठाय पुनप्पुनं आवज्जितब्बम्। आवज्जन्तेन च पन पठमं रूपं आवज्जित्वा पच्छा नामं आवज्जितब्बन्ति आचरिया। अपरे पन विपरियायेन वदन्ति।&lt;br&gt;&#xA;तत्थ पच्छिमनिसज्जातो पभुति याव पटिसन्धितो आरम्मणं कत्वा पवत्तञाणं अतीतजातीसु निवुत्थधम्मारम्मणाभावतो पुब्बेनिवासानुस्सतिञाणं नाम न होति, तं पन परिकम्मञाणमेव। यदा पनस्स पटिसन्धिं अतिक्कम्म चुतिक्खणे उप्पन्नं नामरूपं आरम्मणं कत्वा मनोद्वारावज्जनं उप्पज्जति, तस्मिं निरुद्धे वुत्तनयेन अप्पनाचित्तं उप्पज्जति, तेन सम्पयुत्तं ञाणं पुब्बेनिवासानुस्सतिञाणं नाम। तेनाह ‘‘यदा पना’’तिआदि।&lt;br&gt;&#xA;एत्थाह – किं एकेनेव अभिञ्ञाचित्तेन चुतिक्खणे पवत्तनामरूपं सब्बम्पि आरम्मणं करोति, उदाहु अञ्ञेन अञ्ञेनाति। किञ्चेत्थ यदि एकेनेव, दूरतो चित्तपटं पेक्खन्तस्स विय अनिरूपितरूपेन ववत्थानं होति। यदि च अञ्ञेन अञ्ञेन, विसुं विसुं पादकज्झानसमापज्जनादिना भवितब्बन्ति? उभयथापि न दोसो। इद्धिविसयस्स हि अचिन्तेय्यत्ता एकेनपि अभिञ्ञाचित्तेन नामरूपे पस्सन्तो निरूपितरूपेनेव पस्सति, न अनिरूपितरूपेनेव पस्सति, अञ्ञेनपि वा पठममेव पादकज्झानं समापज्जित्वा वुट्ठाय समाहितचित्तेन कतपरिकम्मस्स पवत्तितत्ता पुन समापज्जनं विना आवज्जित्वा आरम्मणं करोतियेवाति। पुब्बेनिवासानुस्सतिञाणवण्णना।&lt;br&gt;&#xA;१०८६-८. दिब्बचक्खुनाति दिब्बसदिसत्ता, दिब्बविहारवसेन पटिलभितब्बत्ता, अत्तना च दिब्बविहारसन्निस्सितत्ता महाजुतिकतादीहि वा दिब्बं, रूपदस्सनट्ठेन चक्खुमिवाति चक्खु। यथा हि मंसचक्खु विञ्ञाणाधिट्ठितं समविसमं आचिक्खन्तं विय पवत्तति, इदं पन ततो सातिसयं चक्खुकिच्चकारीति दिब्बञ्च तं चक्खु चाति दिब्बचक्खु, तेन दिब्बचक्खुना। कसिणारम्मणन्ति अट्ठन्नम्पि कसिणानं वसेन कसिणारम्मणम्। अभिनीहारक्खमं कत्वाति चुद्दसविधेन चित्तपरिदमनेन अट्ठङ्गसम्पन्नताकरणेन अभिनीहारक्खमं दिब्बचक्खुञाणाभिमुखं पेसनारहं पेसनयोग्यं कत्वा। ‘‘तेजो…पे॰… कसिणम्पि वा आसन्नं कातब्ब’’न्ति पाठसेसो। आसन्नं कातब्बन्ति दिब्बचक्खुञाणुप्पत्तिया समीपभूतं कारणभूतं कातब्बं, तत्थ उपचारज्झानं पगुणतरं कत्वा तं वड्ढेत्वा इच्छितक्खणे उपट्ठानयोग्यं कत्वा ठपेतब्बन्ति वुत्तं होति। एत्थाति इमस्मिं दिब्बचक्खुना रूपदस्सनविसये। सेट्ठन्ति परिदीपितन्ति आलोककसिणस्सेव पभाविस्सज्जनसभावेन आलोककरणेन इतरेहि विसिट्ठत्ता विसिट्ठन्ति परिदीपितम्।&lt;br&gt;&#xA;१०८९-९०. उप्पादेत्वाति पठमज्झाननिद्देसे वुत्तनयेन उपचारज्झानुप्पादनेन उप्पादेत्वा। उपचारज्झानुप्पत्तिया हि सद्धिं पटिभागनिमित्तुप्पत्ति। यस्मा पादकज्झानं विज्जमानेयेव आलोके अप्पनावसेन पवत्तिमत्तं विना अत्तनो बलेन आलोकं फरितुं न सक्कोति, नापि यथापत्थटं थावरं कातुं, परिकम्मं पन तदुभयम्पि कातुं समत्थं, तस्मा उपचारभूमियंयेव तं वड्ढेतब्बन्ति आह ‘‘उपचारभूमिय’’न्तिआदि। उपचारभूमीति चेत्थ आलोकस्स थावरकरणवसप्पवत्तं परिकम्मचित्तमेवाति दट्ठब्बम्। अप्पनन्ति झानवसेन अप्पनम्। न हि अकतपरिकम्मस्स अभिञ्ञावसेन अप्पना सिज्झति। तेनाह ‘‘पादकज्झाननिस्सित’’न्ति। पादकज्झाननिस्सितन्ति पादकज्झानारम्मणं होति, न दिब्बचक्खुस्स परिकम्मनिस्सितं परिकम्मारम्मणं होति, तथा च सति आलोकवड्ढनाभावतो रूपदस्सनं न सियाति अधिप्पायो।&lt;br&gt;&#xA;१०९१-३. अन्तो…पे॰… भवेति अन्तोगतमेव रूपगतं पस्सितब्बं भवे, न बहिद्धा विक्खेपुप्पत्तिहेतुभावतो पस्सितब्बं दिब्बचक्खुनाति अधिप्पायो। न हि आलोके फरितेपि मंसचक्खुस्स आपाथं होति। परिकम्मस्स वारो हि अतिक्कमति तावदेति इध परिकम्मं नाम यथावुत्तकसिणारम्मणं उपचारज्झानं, तं रूपगतं पस्सतो न पवत्तति, कसिणालोकवसेन च रूपगतदस्सनं कसिणालोको च परिकम्मवसेनाति तदुभयम्पि परिकम्मस्स अप्पवत्तिया न होति। तेनाह ‘‘आलोकोपी’’तिआदि। तस्मिं अन्तरहिते रूपगतम्पि न च दिस्सति, रूपगतं पस्सतो परिकम्मस्स वारो अतिक्कमति, परिकम्मपसुतस्स कसिणारम्मणञाणं होतीति रूपगतं दिस्सति, कथं पटिपज्जितब्बन्ति आह ‘‘तेना’’तिआदि।&lt;br&gt;&#xA;१०९४-९. एवं अनुक्कमेनाति पुनप्पुनं पादकज्झानं समापज्जित्वा ततो वुट्ठाय अभिण्हं आलोकफरणेन। आलोको थामवाति आलोकगतो चिरट्ठायी सिया, तथा च सति तत्थ सुचिरम्पि रूपगतं पस्सतेव। तेन वुत्तं ‘‘आलोको एत्था’’तिआदि। स्वायमत्थो तिणुक्कूपमाय विभावेतब्बोति दस्सेन्तो आह ‘‘तिणुक्काया’’तिआदि। एको किर रत्तियं तिणुक्काय मग्गं पटिपज्जि, तस्स सा तिणुक्का विज्झायि, अथस्स समविसमानि न पञ्ञायिंसु, सो तं तिणुक्कं भूमियं घंसित्वा पुन उज्जालेसि, सा पज्जलित्वा पुरिमालोकतो महन्तरमालोकं अकासि, एवं पुनप्पुनं विज्झातं उज्जालयतो कमेन सूरियो उट्ठासि, सूरिये उट्ठिते ‘‘उक्काय कम्मं नत्थी’’ति तं छड्डेत्वा दिवसम्पि अगमासि। तत्थ उक्कालोको विय परिकम्मकाले कसिणालोको, उक्काय विज्झाताय समविसमानं अदस्सनं विय रूपगतं पस्सतो परिकम्मस्स वारातिक्कमेन आलोके अन्तरहिते रूपगतानं अदस्सनं, उक्काय घंसनं विय पुनप्पुनं पादकज्झानसमापज्जनं, उक्काय पुरिमालोकतो महन्ततरालोककरणं विय पुन परिकम्मं करोतो बलवतरालोकफरणं, सूरियुट्ठानं विय थामगतालोकस्स यथावड्ढितपरिच्छेदं फरित्वा अवट्ठानं, तिणुक्कं छड्डेत्वा दिवसम्पि गमनं विय पदित्तालोकं वड्ढेत्वा थामगतेनालोकेन दिवसम्पि रूपदस्सनम्। एत्तावता च दिब्बचक्खुस्स नानावज्जनपरिकम्मञ्चेव दिब्बचक्खुञाणञ्च दस्सितं, न तस्स उप्पत्तिक्कमोति तं दस्सेतुं ‘‘उप्पादनक्कमोपी’’तिआदि वुत्तम्। तं हेट्ठा वुत्तनयत्ता सुविञ्ञेय्यमेव। तानि चत्तारि पञ्च वाति पोत्थकेसु लिखन्ति। ‘‘तीणि चत्तारि वा पना’’ति पाठो।&lt;br&gt;&#xA;११००. तत्थ अत्थसाधकचित्तन्ति यदत्थायेस पटिपन्नो, तस्स तदत्थसाधनतो अत्थसाधकभूतं चित्तम्। तस्मिञ्हि उप्पन्ने मंसचक्खुस्स अनापाथयोग्यं अन्तोकुच्छिगतं हदयवत्थुनिस्सितं हेट्ठापथवीतलनिस्सितं तिरोकुट्टपब्बतपाकारगतं परचक्कवाळगतन्ति इदं रूपं आपाथं आगच्छति, मंसचक्खुना दिस्समानं विय होति। तदेव चेत्थ रूपं सरूपतो विभावनसमत्थं चक्खुविञ्ञाणं विय। न पन आवज्जनपरिकम्मवसेन पवत्तानि पुब्बभागचित्तानि। तानि हि आरम्मणं करोन्तानिपि न याथावतो तं विभावेत्वा पवत्तन्ति आवज्जनसम्पटिच्छनादिचित्तानि वियाति।&lt;br&gt;&#xA;११०१-२. ननु च अनागतंसञाणं यथाकम्मूपगञाणन्ति द्वे अभिञ्ञाञाणानि अत्थि, कस्मा तानि इध न दस्सितानीति आह ‘‘अनागतंसञाणस्सा’’तिआदि। इज्झन्ति दिब्बचक्खुनाति विसुं परिकम्मस्स अभावतो दिब्बचक्खुञाणपटिलाभेनेव तस्स परिवारानि हुत्वा पटिलद्धानि होन्ति। ततोयेव हि तानि तस्स परिभण्डञाणानीति वुच्चन्ति। यथा हि सिनेरुस्स परिवारट्ठानियानि तंसिद्धिया सिद्धानि मेखलट्ठानानि परिभण्डानीति वुच्चन्ति, एवं इमानिपि दिब्बचक्खुसिद्धिया सिद्धानि तस्स परिभण्डानीति वेदितब्बानि।&lt;br&gt;&#xA;होतु ताव एवमेतं, चुतूपपातञाणं पन किं न दस्सितन्ति आह ‘‘चुतूपपातञाणम्पी’’तिआदि। दिब्बचक्खुञाणमेव हि चुतियं, उपपत्तियञ्च रूपं विभावेन्तं चुतूपपाते पवत्तत्ता ‘‘चुतूपपातञाण’’न्ति वुच्चति, अवसेसरूपविभावनकाले ‘‘दिब्बचक्खू’’ति वुच्चति, तस्मा परमत्थतो नामद्वयेन आगतं एकमेव ञाणं, दिब्बचक्खुञाणं चुतूपपातञाणन्ति पन ब्यञ्जनतोयेव नानन्ति। कत्थचि मनोमयञाणन्तिपि विसुं अभिञ्ञाञाणं आगतं, तं अत्थतो इद्धिविधञाणमेव। दिब्बचक्खुञाणवण्णना।&lt;br&gt;&#xA;११०३. इधाति इमस्मिं सासने। अनेन तरेनाति अनेन अभिधम्मावतारनामकेन तरेन।&lt;br&gt;&#xA;इति अभिधम्मत्थविकासिनिया नाम&lt;br&gt;&#xA;अभिधम्मावतारसंवण्णनाय&lt;br&gt;&#xA;अभिञ्ञानिद्देसवण्णना निट्ठिता।&lt;/p&gt;</description>
    </item>
    <item>
      <title>१७. सत्तरसमो परिच्छेदो</title>
      <link>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/17_sattarasamo_parichChedo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/17_sattarasamo_parichChedo/</guid>
      <description>&lt;p&gt;१७. सत्तरसमो परिच्छेदो&lt;/p&gt;&#xA;&lt;h2 id=&#34;अभञञरममणनददसवणणन&#34;&gt;अभिञ्ञारम्मणनिद्देसवण्णना&lt;/h2&gt;&#xA;&lt;p&gt;११०४-५. पञ्च इद्धिविधादीनीति –&lt;br&gt;&#xA;‘‘इद्धिविधं दिब्बसोतं, परचित्तविजानना।&lt;br&gt;&#xA;पुब्बेनिवासानुस्सति, दिब्बचक्खूति पञ्चधा’’ति॥ –&lt;br&gt;&#xA;एवमागता पञ्च। सत्ताभिञ्ञा इमा पनाति अतीतंसञाणस्स पुब्बेनिवासानुस्सतिञाणे, मनोमयञाणस्स च इद्धिविधञाणे अन्तोगधत्ता वुत्तम्। अतीतंसञाणं नाम परेसं पच्चुप्पन्नभवे याव पटिसन्धिपरियोसानं पवत्तचित्तारम्मणं ञाणम्। मनोमयञाणम्पि नाम मनोमयकायाभिनिम्मानादिवसप्पवत्तं इद्धिविधञाणम्।&lt;br&gt;&#xA;११०६. इदानि इमेसं अभिञ्ञाञाणानं आरम्मणविनिच्छये असम्मोहत्थं तं दस्सेतुमारभन्तो आह ‘‘सत्तन्न’’न्तिआदि । चत्तारो आरम्मणत्तिकाति परित्तारम्मणत्तिको मग्गारम्मणत्तिको अतीतारम्मणत्तिको अज्झत्तारम्मणत्तिकोति इमे चत्तारो आरम्मणत्तिका। एत्थाति इदं पच्चामसनं किं तिकानं, उदाहु आरम्मणानन्ति, किञ्चेत्थ – यदि तिकानं, तदयुत्तम्। न हि तिकेसु अभिञ्ञाञाणानि पवत्तन्ति। अथ आरम्मणानं, तम्पि अयुत्तम्। न हि अञ्ञं उद्दिसित्वा अञ्ञस्स पच्चामसनं युत्तन्ति। यथा इच्छसि, तथा होतु। भवतु ताव तिकानं, ननु वुत्तं ‘‘तिकेसु अभिञ्ञाञाणानि नप्पवत्तन्ती’’ति? नायं विरोधो तिकवोहारेन आरम्मणानंयेव गय्हमानत्ता। अथ वा पन होतु आरम्मणानं, ननु वुत्तं ‘‘अञ्ञं उद्दिसित्वा अञ्ञस्स पच्चामसनं अयुत्त’’न्ति। अयम्पि न दोसो यथावुत्तकारणेनेवाति।&lt;br&gt;&#xA;११०७-१०. परित्तादीसु सत्तसूति असतिपि वत्थुभेदे भूमिकालसन्तानभेदवसेन भिन्नेसु परित्तमहग्गतअतीतानागतपच्चुप्पन्नअज्झत्तबहिद्धारम्मणवसेन सत्तसु परित्तादिआरम्मणविभागेसु। इद्धिविधञाणस्स मग्गारम्मणताय अभावतो इध मग्गारम्मणत्तिको न लब्भति। कायं चित्तसन्निस्सितं कत्वा अदिस्समानेन कायेन गन्तुकामोति सम्बन्धो। चित्तसन्निस्सितकरणञ्च तं विय कायस्स अदिस्समानसीघगतिकतावसेन तग्गतिकतापादनम्। यथा चित्तं न दिस्सति सीघगमनञ्च, एवं कायम्पि अदिस्समानं, सीघगमनञ्च कत्वा यथिच्छितट्ठानं गन्तुकामोति अयञ्हेत्थ अत्थो। चित्तवसेनाति महग्गतचित्तवसेन परिणामेतीति पाठसेसो। तेनाह ‘‘तं महग्गते च चित्तस्मिं समारोपेती’’ति। पादकज्झानञ्हि समापज्जित्वा वुट्ठाय ‘‘अयं कायो इदं चित्तं विय अदिस्समानो, सीघगमनो च होतू’’ति परिकम्मं करोति, परिकम्मं पन कत्वा पुन समापज्जित्वा वुट्ठाय तथेव परिकम्मं करोन्तो कायं गहेत्वा महग्गते पादकचित्ते समारोपेति, तग्गतिकं करोति विय, अदिस्समानं, सीघगमनञ्च करोति। तं पन सीघगमनत्थं अभावितिद्धिपादानं विय दन्धं अप्पवत्तित्वा कतिपयचित्तवारेहेव इच्छितट्ठानप्पत्तिवसेन दट्ठब्बं, न एकचित्तक्खणेनेव। ‘‘नाहं, भिक्खवे, अञ्ञं एकधम्मम्पि समनुपस्सामि, यं एवं लहुपरिवत्तं, यथयिदं, भिक्खवे, चित्त’’न्ति (अ॰ नि॰ १.४८) हि एत्थ अञ्ञ-ग्गहणेनेव रूपधम्मानं गहितत्ता चित्तक्खणवसेन रूपप्पवत्ति न युत्ता। यत्थ यत्थ च धम्मा उप्पज्जन्ति, तत्थ तत्थेव भिज्जन्ति च, न च इद्धिबलेन धम्मानं केनचि लक्खणञ्ञथत्तं सक्का कातुन्ति। चित्तवसेन रूपकायं पादकज्झाने समारोपेन्तस्स कायमेव आरम्मणन्ति आह ‘‘कायारम्मणतो’’ति, काये वण्णारम्मणतोति वुत्तं होति। कायसन्निस्सितं कत्वा चित्तन्ति एत्थ न चित्तं कायं विय दन्धं दिस्समानं करोति, किन्तु दन्धदिस्समानगतिकरणमत्तमेवाति दट्ठब्बम्।&lt;br&gt;&#xA;१११२-३. अनागतमतीतञ्च करोति विसयं यदाति महाधातुनिधाने महाकस्सपत्थेरादीनं विय अनागतं अधिट्ठहन्तानं अनागतं आरम्मणं करोति, कायवसेन चित्तपरिणामनकाले तदेव चिरनिरुद्धं पादकज्झानं आरम्मणं करोन्तानं अतीतं आरम्मणं करोति, तदा अतीतारम्मणं, अनागतगोचरञ्च होति, पच्चुप्पन्नो गोचरो पच्चुप्पन्नस्स रूपकायस्स आरम्मणकरणतो। हत्थिआदयो अभिनिम्मिनन्तस्सापि हि किञ्चापि परिकम्मं अनागतारम्मणं होति, अधिट्ठानचित्तं पन पच्चुप्पन्नारम्मणमेव। उपचारारम्मणं विय हि पटिभागनिमित्तं तेन सह पातुभूतमेव तस्सारम्मणं होति।&lt;br&gt;&#xA;१११४-५. कायं …पे॰… सियाति अत्तनो कायं चित्तवसेन परिणामनकाले अज्झत्तस्स कायस्स आरम्मणकरणतो, अत्तनो चित्तं कायवसेन परिणामनकाले चित्तस्स आरम्मणकरणतो। वा-सद्देन अवुत्तसमुच्चयत्थेन गहिते अत्तनो कुमारवण्णादिअभिनिम्मानकाले कायस्स आरम्मणकरणतो च अज्झत्तारम्मणं सिया। बहिद्धा रूपदस्सनेति बहिद्धा हत्थिअस्सादिरूपदस्सनकाले।&lt;br&gt;&#xA;१११६-८. पच्चुप्पन्ने परित्ते चाति सरूपविभावनमेतम्। दिब्बसोतस्स हि पच्चुप्पन्नोव सद्दो आरम्मणं होति, सो च सभावतो परित्तोव। कुच्छिसद्दस्साति कुच्छियं वातसद्दस्स। तत्थ पाणकसद्दस्स पन सवने बहिद्धारम्मणमेव। वसितापत्तस्स अत्तनो वितक्कविप्फारसद्दसवनेपि अज्झत्तारम्मणन्ति वदन्ति, तं पन एकादसभवङ्गचित्ततो उपरि भवङ्गं पवत्तितुमदत्वा भवङ्गतो वुट्ठाय आवज्जनसमत्थतावसेन वसितापत्तस्सेव युज्जति। ‘‘परस्स च सद्दस्सा’’ति सम्बन्धितब्बम्। न हि परस्स कुच्छिसद्दसवनेयेव बहिद्धारम्मणं होति, अथ खो परस्स चित्तसमुट्ठानसद्दसवनेपीति।&lt;br&gt;&#xA;१११९-२२. परित्तादीसूति परित्तमहग्गतअप्पमाणमग्गअतीतानागतपच्चुप्पन्नबहिद्धारम्मणेसु। परित्तानन्ति कामावचरचित्तानम्। मज्झिमानन्ति परित्तअप्पमाणानं मज्झे भवत्ता मज्झिमसङ्खातानं रूपारूपावचरचित्तानम्। मज्झेभवता च देसनावसेन, न सभाववसेन। चेतोपरियञाणं परस्स चित्तमेव जानाति, अवसेसक्खन्धत्तयं पन न जानातीति इमं महाअट्ठकथावादं सन्धायाह ‘‘मग्गचित्तस्स जानने’’तिआदि। अयञ्हेत्थ अधिप्पायो – यस्मा चेतोपरियञाणं चित्तमेव जानाति, तस्मा तं मग्गारम्मणं न होति , मग्गसम्पयुत्तचित्तजाननतो पन परियायेन मग्गारम्मणता अट्ठकथायं अनुञ्ञाताति। पट्ठाने पन –&lt;br&gt;&#xA;‘‘कुसला खन्धा इद्धिविधञाणस्स चेतोपरियञाणस्स पुब्बेनिवासानुस्सतिञाणस्स यथाकम्मूपगञाणस्स अनागतंसञाणस्स आरम्मणपच्चयेन पच्चयो’’ति (पट्ठा॰ १.१.४०४) –&lt;br&gt;&#xA;वुत्तत्ता चत्तारोपि खन्धा चेतोपरियञाणस्स आरम्मणं होन्ति, तस्मा निप्परियायेनेव मग्गारम्मणता लब्भतीति इदमेत्थ सङ्गहकारानं सन्निट्ठानम्।&lt;br&gt;&#xA;११२३-५. अतीतसत्तदिवसब्भन्तरे, अनागतसत्तदिवसब्भन्तरेयेव च पवत्तं परचित्तं चेतोपरियञाणं जानाति, ततो पट्ठाय पन पटिसन्धिपरियोसानं, चुतिपरियोसानञ्च पवत्तं अतीतंसञाणस्स, अनागतंसञाणस्स च गोचरन्ति अधिप्पायेनाह ‘‘अतीते’’तिआदि। अतीतस्स, अनागतस्स च परचित्तस्स जाननं सम्भवति, पच्चुप्पन्नस्स पन न सम्भवतीति पुच्छति ‘‘कथञ्च पना’’तिआदि। इतरो यत्थ सम्भवति, तं दस्सेतुं पच्चुप्पन्नं ताव विभजित्वा दस्सेन्तो ‘‘पच्चुप्पन्नं तिधा वुत्त’’न्तिआदिमाह। खणसन्ततिअद्धतोति खणपच्चुप्पन्नं सन्ततिपच्चुप्पन्नं अद्धापच्चुप्पन्नन्ति एवं खणसन्ततिअद्धावसेन तिधा वुत्तम्।&lt;br&gt;&#xA;११२६. तिक्खणसम्पत्तन्ति उप्पादट्ठितिभङ्गवसेन खणत्तयपरियापन्नम्। पच्चुप्पन्नखणादिकन्ति खण-सद्दादिकं पच्चुप्पन्नं खणपच्चुप्पन्नन्ति वुत्तं होति। एकद्वेसन्ततिवारपरियापन्नन्ति एत्थ अन्धकारे निसीदित्वा आलोकट्ठानं गतस्स न च ताव आरम्मणं पाकटं होति, याव पन तं पाकटं होति, एत्थन्तरे पवत्ता रूपसन्तति, अरूपसन्तति वा ‘‘एकद्वेसन्ततिवारा’’ति वेदितब्बा। ‘‘आलोकट्ठाने विचरित्वा ओवरकं पविट्ठस्सापि न ताव सहसा रूपं पाकटं होति, याव तं पाकटं होति, पुब्बेव तत्थ निसिन्नस्स विय एत्थन्तरे एकद्वेसन्ततिवारा वेदितब्बा। दूरे ठत्वा पन रजकादीनं हत्थविकारं, घण्टिभेरीआदिआकोटनहत्थविकारञ्च दिस्वा न पन ताव सद्दं सुणाति, याव पन तं सुणाति, एत्थन्तरे एकद्वेसन्ततिवारा वेदितब्बा’’ति (विसुद्धि॰ २.४१६) एवं ताव मज्झिमभाणकत्थेरा वदन्ति।&lt;br&gt;&#xA;संयुत्तभाणका पन ‘‘रूपसन्तति अरूपसन्ततीति द्वे सन्ततियो वत्वा उदकं अक्कमित्वा गतस्स याव तीरे अक्कन्तउदकलेखा न विप्पसीदति, अद्धानतो आगतस्स याव काये उसुमभावो न वूपसम्मति, आतपा आगन्त्वा गब्भं पविट्ठस्स याव अन्धकारभावो न विगच्छति, अन्तोगब्भे कम्मट्ठानं मनसिकत्वा दिवा वातपानं विवरित्वा ओलोकेन्तस्स याव अक्खीनं फन्दनभावो न वूपसम्मति, अयं रूपसन्तति नाम। द्वे तयो जवनवारा अरूपसन्तति नामाति वत्वा तदुभयम्पि सन्ततिपच्चुप्पन्नं नामा’’ति (विसुद्धि॰ २.४१६) एवं एकमेव सन्ततिवारं वदन्ति। तत्थ मज्झिमभाणकवादे एकच्चस्स सीघम्पि पाकटं होतीति एकद्वेसन्ततिवाराति एक-ग्गहणम्पि कतम्। आचरियधम्मपालत्थेरो पन ‘‘अतिपरित्तसभावउतुआदिसमुट्ठाना वा एकद्वेसन्ततिवारा वेदितब्बा’’तिपि (विसुद्धि॰ महा॰ २.४१६) आह।&lt;br&gt;&#xA;११२७-८. एकब्भवपरिच्छिन्नन्ति एकस्मिं भवे पटिसन्धिचुतिवसेन परिच्छिन्नं एकभवपरियापन्नं धम्मजातम्। यं सन्धाय वुत्तं ‘‘यो चावुसो मनो, ये च धम्मा, उभयमेतं पच्चुप्पन्नं, तस्मिं चे पच्चुप्पन्ने छन्दरागपटिबद्धं होति विञ्ञाण’’न्तिआदि, सन्ततिपच्चुप्पन्नञ्चेत्थ अभिधम्मट्ठकथासु आगतं, अद्धापच्चुप्पन्नं सुत्ते। केचीति अभयगिरिवासिनो।&lt;br&gt;&#xA;११२९-३०. यथा चातिआदि एत्थ तेसं ओपम्मदस्सनम्। एकपुप्फं अत्तनो वण्टेन एकस्स वण्टं विज्झतीति सम्बन्धो। महाजनस्सापि…पे॰… विज्झतीति ‘‘अतीतं चित्तं, अनागतं चित्तं, इमस्स चित्तं, असुकस्स चित्त’’न्ति एवं विभागं अकत्वा परस्स चित्तं जानामिच्चेव रासिवसेन महाजनस्स चित्ते आवज्जिते एकस्स चित्तं एकेन चित्तेन उप्पादक्खणे वा ठितिक्खणे वा भङ्गक्खणे वा एकन्तेन पटिविज्झतीति अत्थो।&lt;br&gt;&#xA;११३१-२. तं पन तेसं वचनं अयुत्तन्ति दस्सेतुं ‘‘येनावज्जती’’तिआदि वुत्तम्। वस्ससहस्सम्पि हि एवं आवज्जयतो आवज्जनजवनानं एकस्मिं आरम्मणे ठानं नत्थि, अभिञ्ञाचित्तञ्च सचे खणपच्चुप्पन्नं जानाति, आवज्जनेन सह एकारम्मणे वत्तमानमेव जानाति, नो अञ्ञथा, तस्मा तेसं आवज्जनजवनानं द्विन्नं सह एकस्मिं आरम्मणे अट्ठानाभावतो तं न युज्जति। भवतु ताव को एत्थ दोसोति चे आह ‘‘आवज्जनजवनान’’न्तिआदि। तत्थ मग्गफलवीथितो अञ्ञं अनिट्ठट्ठानम्। मग्गफलवीथियञ्हि आवज्जनादीनं सङ्खारारम्मणत्ता, गोत्रभुआदीनञ्च निब्बानारम्मणत्ता नानारम्मणता इट्ठा, अञ्ञत्थ पन अनिट्ठा, तस्मा अनिट्ठे ठाने जवनावज्जनानं नानारम्मणतापत्तिदोसो अयुत्तोति तं तेसं वचनं अयुत्तन्ति पकासितं अट्ठकथासूति अधिप्पायो।&lt;br&gt;&#xA;११३३-४. यदि एवं, कथं चेतोपरियञाणं पच्चुप्पन्नारम्मणं होतीति आह ‘‘तस्मा’’तिआदि। यस्मा एवं अयुत्तन्ति पकासितं, तस्मा। जवनवारतोति एकजवनवारवसेन । इदं पन खणपच्चुप्पन्नानन्तरं लहुकं कत्वा पच्चुप्पन्नदस्सनत्थं वुत्तं, यं पन वत्तमानजवनवीथितो अतीतानागतवसेन द्वितिजवनवीथिपरिमाणकाले पवत्तं परचित्तं , तं सब्बम्पि ‘‘सन्ततिपच्चुप्पन्नं नामा’’ति अट्ठकथायं (विसुद्धि॰ २.४१६) वुत्तं, तस्मा जवनवारतोति द्वितिजवनवारवसेन दीपेतब्बं, न सकलेन पच्चुप्पन्नद्धुनाति अधिप्पायो। निद्दिट्ठं संयुत्तट्ठकथायम्। तत्रायं दीपनातिआदि जवनवारस्स अद्धापच्चुप्पन्नभावदीपनमुखेन इद्धिचित्तस्स पवत्तिआकारदीपनम्।&lt;br&gt;&#xA;११३९-४१. सन्ततिपच्चुप्पन्नम्पि अद्धापच्चुप्पन्नेनेव सङ्गहेत्वा आह ‘‘अद्धावसा…पे॰… पना’’ति। आनन्दाचरियो पनेत्थ अभिधम्ममातिकाय आगतस्स पच्चुप्पन्नपदस्स अद्धासन्ततिपच्चुप्पन्नपदत्थता न कत्थचि पाळियं वुत्ता, तस्मा चित्तसामञ्ञेन चित्तं आवज्जयमानं अभिमुखीभूतं विज्जमानचित्तं आवज्जेति, परिकम्मानि च तं तं विज्जमानचित्तं चित्तसामञ्ञेनेव आरम्मणं कत्वा चित्तजाननपरिकम्मानि हुत्वा पवत्तन्ति। चेतोपरियञाणं पन विज्जमानचित्तं पटिविज्झन्तं तेन सह एकक्खणे उप्पज्जति। तत्थ यस्मा सन्तानग्गहणतो एकत्तवसेन आवज्जनादीनि चित्तन्तेव पवत्तानि, तञ्च चित्तमेव, यं चेतोपरियञाणेन विभावितं, तस्मा समानाकारप्पवत्तितो न अनिट्ठे ठाने नानारम्मणता होतीति खणपच्चुप्पन्नवसेनेव इमस्स पच्चुप्पन्नारम्मणतं इच्छति। इतरानीति आवज्जनपरिकम्मचित्तानि। चक्खुद्वारे विञ्ञाणन्ति चक्खुविञ्ञाणम्।&lt;br&gt;&#xA;११४३-७. परित्तादीसु अट्ठसूति चेतोपरियञाणस्स वुत्तेसु पच्चुप्पन्नारम्मणं हित्वा नवत्तब्बारम्मणञ्च पक्खिपित्वा अट्ठसु परित्तादीसु। अतीते…पे॰… फलम्पि वाति एत्थ अत्तनाति निदस्सनमत्तम्। परेहिपि भावितमग्गं, सच्छिकतफलञ्च पुब्बेनिवासानुस्सतिञाणेन समनुस्सरति। वा-सद्देन वा अवुत्तसमुच्चयत्थेन अत्तना भावितं मग्गं, फलम्पि वा परेहि भावितं मग्गं, फलम्पि वाति एवमत्थो गहेतब्बो। तथा च वुत्तं अट्ठकथायं ‘‘अत्तना, परेहि भावितमग्गं, सच्छिकतफलञ्च अनुस्सरणकाले’’ति (विसुद्धि॰ २.४१७)। एव-कारं पन पदपूरणमत्तमेव। फलम्पि वाति एत्थ ‘‘भावित’’न्ति न सम्बन्धितब्बम्। न हि फलं भावेतब्बं होति, अथ खो सच्छिकातब्बमेवाति। समनुस्सरतो मग्गन्ति एत्थापि ‘‘अत्तना, परेहि वा भावित’’न्ति सम्बन्धितब्बम्। एकन्ततोति नियमतो।&lt;br&gt;&#xA;११४८-५०. ननु च चेतोपरियञाणयथाकम्मूपगञाणानिपि अतीतारम्मणानेव, किं पन तेसं, इमस्स च आरम्मणे नानाकरणन्ति आह ‘‘चेतोपरियञाणम्पी’’तिआदि। किञ्चापीति अयं निपातसमुदायो, एको वा निपातो विसेसानभिधाननिमित्ते उपगमने दट्ठब्बो। अथ खोति विसेसाभिधानसमारम्भे। चित्तमेवाति इदं पुब्बे विचारितमेव। अतीते चेतनामत्तन्ति इदम्पि पुब्बे विय महाअट्ठकथावादं सन्धायेव वुत्तम्। तत्थ हि यथाकम्मूपगञाणस्स चेतनामत्तमेव आरम्मणं होति, न चित्तं, नापि इतरे धम्मा, यतो तं यथाकम्मूपगन्ति वुच्चतीति इमिना अधिप्पायेन यथाकम्मूपगञाणं अतीतचेतनामत्तमेव आरम्मणं करोतीति वुत्तं, हेट्ठा दस्सितपाळिवसेन सब्बे चत्तारोपि खन्धा यथाकम्मूपगञाणस्स आरम्मणन्ति सङ्गहकारानं सन्निट्ठानम्। नत्थि किञ्चि अगोचरन्ति किञ्चि खन्धं वा खन्धपटिबद्धं नामगोत्तादिं वा अगोचरं नाम नत्थि। तञ्हि अतीतक्खन्धखन्धपटिबद्धेसु धम्मेसु सब्बञ्ञुतञ्ञाणसमानगतिकमेवाति अधिप्पायो।&lt;br&gt;&#xA;११५१-२. अत्तक्खन्धानुस्सरणेति अत्तनो खन्धानुस्सरणकाले। सरणे…पे॰… गोचरन्ति ‘‘अतीते विपस्सी भगवा अहोसि, तस्स माता बन्धुमती, पिता बन्धुमा’’तिआदिना नयेन नामगोत्तादिं, पथवीनिमित्तादिञ्च अनुस्सरणकाले नवत्तब्बारम्मणं होति। नवत्तब्बगोचरन्ति हि परित्तारम्मणअतीतारम्मणत्तिकवसेन वुत्तं, अज्झत्तारम्मणत्तिकवसेन पन आकिञ्चञ्ञायतनज्झानस्स आरम्मणभूतधम्मारम्मणकाले नवत्तब्बारम्मणं होति, अवसेसपञ्ञत्तारम्मणकाले बहिद्धारम्मणं होति। नामगोत्तन्ति चेत्थ खन्धपटिबद्धो सम्मुतिसिद्धो ब्यञ्जनत्थो, न ब्यञ्जनम्। ब्यञ्जनञ्हि सद्दायतनसङ्गहितत्ता परित्तं होति। यथाह ‘‘निरुत्तिपटिसम्भिदा परित्तारम्मणा’’ति (विभ॰ ७४९)।&lt;br&gt;&#xA;११५४. दिब्बसोतसमन्ति यस्मा पच्चुप्पन्नं, परित्तञ्च रूपं आरम्मणं करोति, तस्मा पच्चुप्पन्नारम्मणं, परित्तारम्मणञ्च होति, अत्तनो कुच्छिगतरूपदस्सने, परस्स हदयनिस्सितलोहितदस्सनादीसु च अज्झत्तारम्मणं, बहिद्धारम्मणञ्च होति।&lt;br&gt;&#xA;११५५-६. परित्तादीसु अट्ठसूति पुब्बेनिवासानुस्सतिञाणस्स वुत्तेसु अतीतारम्मणं वज्जेत्वा अनागतारम्मणं पक्खिपित्वा अट्ठसु। निब्बत्तिस्सति…पे॰… पजानतोति इमिना निब्बत्तक्खन्धजाननमाह । अनागतंसञाणस्स अनागतमगोचरं नत्थि। तम्पि हि अनागतक्खन्धखन्धपटिबद्धेसु धम्मेसु सब्बञ्ञुतञ्ञाणसमानगतिकमेव।&lt;br&gt;&#xA;११६३. जानने नामगोत्तस्साति ‘‘अनागते मेत्तेय्यो नाम सम्मासम्बुद्धो उप्पज्जिस्सति, तस्स सुब्रह्मा नाम पिता भविस्सति, ब्रह्मवती नाम माता’’तिआदिना नयेन नामगोत्तादिजाननकाले।&lt;br&gt;&#xA;११६४-५. परित्तादीसु पञ्चसूति परित्तमहग्गतअतीतअज्झत्तबहिद्धारम्मणवसेन पञ्चसु। कामकम्मस्साति कामावचरकम्मस्स।&lt;br&gt;&#xA;११६९. विविधत्थवण्णपदन्ति नानप्पकारअत्थपदेहि, ब्यञ्जनपदेहि च सम्पन्नम्। मधुरत्थमतिनीहरन्ति मधुरत्थं अतिनीहरञ्चाति पदच्छेदो।&lt;br&gt;&#xA;इति अभिधम्मत्थविकासिनिया नाम&lt;br&gt;&#xA;अभिधम्मावतारसंवण्णनाय&lt;br&gt;&#xA;अभिञ्ञारम्मणनिद्देसवण्णना निट्ठिता।&lt;/p&gt;</description>
    </item>
    <item>
      <title>१८. अट्ठारसमो परिच्छेदो</title>
      <link>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/18_aTThArasamo_parichChedo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/18_aTThArasamo_parichChedo/</guid>
      <description>&lt;p&gt;१८. अट्ठारसमो परिच्छेदो&lt;/p&gt;&#xA;&lt;h2 id=&#34;दटठवसदधनददसवणणन&#34;&gt;दिट्ठिविसुद्धिनिद्देसवण्णना&lt;/h2&gt;&#xA;&lt;p&gt;११७०-२. इदानि यस्मा एवं अभिञ्ञावसेन अधिगतानिसंसाय थिरतराय समाधिभावनाय समन्नागतेन भिक्खुना पञ्ञा भावेतब्बा होति। एवञ्हि सा सब्बाकारेन थिरतरा सिखप्पत्ता च होति, तस्मा तस्सा भावनानयविभावनत्थमारभन्तो आह ‘‘समाधिं पना’’तिआदि । का पञ्ञाति सरूपपुच्छा। को चत्थोति इमिस्सा को अत्थो। पञ्ञाति पदं कं अभिधेय्यत्थं निस्साय वत्ततीति अधिप्पायो।&lt;br&gt;&#xA;११७३-४. पञ्ञा विपस्सनापञ्ञाति इधाधिप्पेतमेव पञ्ञं दस्सेति, अञ्ञत्थ पन बहुविधो पञ्ञापभेदो होति। पुञ्ञचित्तसमायुताति कुसलचित्तसम्पयुत्ता। एत्थ च पुञ्ञ-ग्गहणेन दुविधम्पि अब्याकतं निवत्तेति, तथा ‘‘अत्थि संकिलिट्ठा’’ति एवं पवत्तं मिच्छावादं पटिसेधेति। विपस्सना-ग्गहणेन कम्मस्सकतादिवसप्पवत्तं सेसकुसलपञ्ञम्। जानना वा पकारतोति वुत्ते ‘‘किमिदं पकारतो जाननं नामा’’ति अनुयोगं मनसि निधाय सञ्जाननविजाननाकारविसिट्ठं नानप्पकारतो जाननन्ति दस्सेतुं ‘‘सञ्ञाविञ्ञाणपञ्ञानं, को विसेसो किमन्तर’’न्ति कथेतुकम्यतापुच्छं कत्वा विस्सज्जनमाह ‘‘सञ्ञाविञ्ञाणपञ्ञान’’न्तिआदिना। जाननत्ते समेपि चाति विसयविजाननाकारे समानेपि।&lt;br&gt;&#xA;११७५. सञ्जाननमत्तंवाति ‘‘नीलपीत’’न्तिआदिकं आरम्मणे विज्जमानं, अविज्जमानं वा सञ्ञानिमित्तं कत्वा जाननम्। तथा हेसा पुन सञ्जाननपच्चयकरणरसा। मत्त-सद्देन विसेसनिवत्तिअत्थेन विजाननप्पजाननाकारे निवत्तेति, एव-कारेन कदाचिपि इमिस्सा ते विसेसा न सन्तियेवाति अवधारेति। तेनाह ‘‘लक्खणप्पटिवेध’’न्तिआदि। ‘‘अनिच्चं दुक्खमनत्ता’’ति लक्खणपटिवेधं कातुं नेव सक्कोति, विञ्ञाणकिच्चम्पि कातुं न सक्कोति, सञ्ञा कुतो पञ्ञाकिच्चं करेय्याति लक्खणपटिवेधं कातुं न सक्कोतिच्चेव वुत्तं, न वुत्तं ‘‘मग्गं पापेतुं न सक्कोती’’ति।&lt;br&gt;&#xA;११७६. विञ्ञाणं पन आरम्मणे पवत्तमानं न तत्थ सञ्ञा विय नीलपीतादिकस्स सञ्जाननवसेनेव पवत्तति, अथ खो तं तत्थ अनिच्चतादिविसेसं, अञ्ञञ्च तादिसं विसेसं जानन्तमेव पवत्ततीति आह ‘‘विञ्ञाणं पना’’तिआदि। कथं पन विञ्ञाणं लक्खणपटिवेधं करोतीति? पञ्ञाय दस्सितमग्गेन। लक्खणारम्मणिकविपस्सनाय हि अनेकवारं लक्खणानि पटिविज्झित्वा पवत्तमानाय पगुणभावतो परिचयवसेन ञाणविप्पयुत्तचित्तेनपि विपस्सना सम्भवति, यथा तं पगुणस्स गन्थस्स सज्झायने ञायागतापि वारा न विञ्ञायन्ति। लक्खणं पटिविज्झितुन्ति च लक्खणानं आरम्मणकरणं सन्धाय वुत्तं, न पटिविज्झनम्।&lt;br&gt;&#xA;११७७. उस्सक्कित्वाति २२० उदयब्बयादिञाणपटिपाटिया आरभित्वा मग्गं पापेतुमेव तं विञ्ञाणं न सक्कोति असम्बोधसभावत्ता। वुत्तनयन्ति विञ्ञाणे वुत्तनयम्। सा हि आरम्मणञ्च जानाति, लक्खणञ्च पटिविज्झति। अत्तनो पन अनञ्ञसाधारणेन आनुभावेन मग्गं पापेतुञ्च सक्कोति। बालगामिकहेरञ्ञिकानं कहापणजाननमिव च नेसं आरम्मणजाननं वेदितब्बम्। यथा हि हेरञ्ञिकफलके ठपितं कहापणरासिं एको असञ्जातवोहारबुद्धि बालदारको, एको गामिकपुरिसो, एको हेरञ्ञिकोति तीसु जनेसु पस्समानेसु बालदारको कहापणानं चित्तविचित्तदीघरस्सचतुरस्सपरिमण्डलभावमत्तमेव जानाति, ‘‘इदं मनुस्सानं उपभोगपरिभोगावहं रतनसम्मत’’न्ति न जानाति। गामिकपुरिसो तदुभयं जानाति, ‘‘अयं छेको महासारो, अयं कूटो, अयं अड्ढसारो, अयं पादसारो’’तिआदिकं पन विभागं न जानाति। हेरञ्ञिको सब्बेपि ते पकारे जानाति, जानन्तो च ओलोकेत्वापि जानाति, आकोटितसद्दं सुत्वापि जानाति, गन्धं घायित्वापि रसं सायित्वापि हत्थेन धारयित्वापि ‘‘असुकस्मिं गामे वा निगमे वा नगरे वा पब्बते वा नदीतीरे वा कतो’’तिपि ‘‘असुकआचरियेन कतो’’तिपि जानाति। तत्थ सञ्ञा असञ्जातवोहारबुद्धिनो बालदारकस्स कहापणदस्सनं विय विभागं अकत्वा पिण्डवसेनेव आरम्मणं गण्हाति नीलादिवसेन आरम्मणस्स उपट्ठानाकारग्गहणतो, विञ्ञाणं गामिकपुरिसस्स कहापणदस्सनमिव एकच्चविसेसग्गहणसमत्थताय, पञ्ञा अनवसेसग्गहणसमत्थताय हेरञ्ञिकस्स कहापणदस्सनमिव दट्ठब्बाति।&lt;br&gt;&#xA;११७८-८०. सभावपटिवेधनन्ति सको भावो, समानो वा भावो सभावो, तस्स पटिवेधनं ञातपरिञ्ञातीरणपरिञ्ञावसेन सभावसामञ्ञलक्खणपटिवेधनम्। घटपटादिपटिच्छादकस्स बाहिरन्धकारस्स दीपालोको विय यथावुत्तधम्मसभावपटिच्छादकस्स विद्धंसनरसा। उप्पज्जमानोयेव हि ञाणालोको हदयन्धकारं विधमेन्तो उप्पज्जतीति आह ‘‘सम्मोहनन्धकारस्स, विद्धंसनरसा मता’’ति। ततोयेव सब्बधम्मेसु असम्मुय्हनाकारेन पच्चुपतिट्ठति, कारणभूता वा सयं फलभूतं असम्मोहं पच्चुपतिट्ठापेतीति आह ‘‘असम्मोहपच्चुपट्ठाना’’ति। विपस्सनापञ्ञाय इधाधिप्पेतत्ता समाधि तस्सा पदट्ठानम्। तथा हि ‘‘समाहितो यथाभूतं पजानाती’’ति (सं॰ नि॰ ३.५; ४.९९; ५.१०७१; अ॰ नि॰ ११.२) सुत्तपदन्ति आह ‘‘समाधासन्नकारणा’’ति।&lt;br&gt;&#xA;११८१-२. धम्मसभावपटिवेधो नाम पञ्ञाय आवेणिको सभावो, न तेनस्सा कोचि विभागो लब्भतीति आह ‘‘लक्खणेनेकधा वुत्ता’’ति। लुज्जनपलुज्जनट्ठेन लोको वुच्चति वट्टं, तप्परियापन्नताय लोके नियुत्ता, तत्थ वा विदिताति लोकिका। तत्थ अपरियापन्नत्ता अलोकिका। कतमा पनेत्थ लोकिया, कतमा लोकुत्तरा चाति आह ‘‘लोकियेना’’तिआदि। लोकियकुसलचित्तुप्पादेसु मग्गसम्पयुत्ता लोकियेन मग्गेन युत्ता। विसेसतो पन दिट्ठिविसुद्धिआदिविसुद्धिचतुक्कसङ्गहितमग्गसंयुत्ता समुदाये पवत्ता पञ्ञा तदेकदेसेसुपि पवत्ततीति मग्ग-ग्गहणं कतं, पच्चेकम्पि वा सम्मादिट्ठिआदीनं मग्गसमञ्ञाति कत्वा। लोकतो उत्तरा उत्तिण्णाति लोकुत्तरा। लोकुत्तरापि हि मग्गसम्पयुत्ता भावेतब्बा, विपस्सनापरियोसाने लब्भतेवाति लोकुत्तर-ग्गहणं न विरुज्झति। तेनाह ‘‘लोकुत्तरेना’’तिआदि। सुतमयादितोतिआदिग्गहणेन भावनामयं सङ्गण्हाति।&lt;br&gt;&#xA;११८३-५. अत्तनोव चिन्तायाति तस्स तस्स अनवज्जस्स अत्थस्स साधने परोपदेसेन विना अत्तनो उपायचिन्तावसेनेव । भूरिपञ्ञेनाति महापञ्ञेन, पत्थटताय पथवीसमानपञ्ञेन वाति अत्थो। परतो पन सुत्वानाति परतो उपदेसं सुत्वा। सुतेनेव च निप्फन्नाति अन्तोगतहेत्वत्थमिदं विसेसनं, सुतेनेव निप्फन्नत्ताति अत्थो। ‘‘निप्फन्नत्ता सुतेन वा’’ति वा पाठो। यथा वापि तथा वाति परतो सुत्वा वा असुत्वा वा। अप्पनापत्ताति इदं सिखापत्तं भावनामयं दस्सेतुं वुत्तं, न पन अप्पनापत्ताव भावनामयाति। तिस्सोपि पनेता पञ्ञा पाळिवसेन एवं वेदितब्बा –&lt;br&gt;&#xA;‘‘तत्थ कतमा चिन्तामया पञ्ञा? योगविहितेसु वा कम्मायतनेसु योगविहितेसु वा सिप्पायतनेसु योगविहितेसु वा विज्जाठानेसु कम्मस्सकतं वा सच्चानुलोमिकं वा रूपं अनिच्चन्ति वा, वेदना, सञ्ञा, सङ्खारा, विञ्ञाणं अनिच्चन्ति वा, यं एवरूपं अनुलोमिकं खन्तिं दिट्ठिं रुचिं मुदिं पेक्खं धम्मनिज्झानक्खन्तिं परतो असुत्वा पटिलभति, अयं वुच्चति चिन्तामया पञ्ञा। तत्थ कतमा सुतमया पञ्ञा…पे॰… सुत्वा पटिलभति, अयं वुच्चति सुतमया पञ्ञा। सब्बापि समापन्नस्स पञ्ञा भावनामया पञ्ञा’’ति (विभ॰ ७६८)।&lt;br&gt;&#xA;एत्थ च किञ्चापि कम्मायतनादिवसेन चिन्तामयसुतमयपञ्ञा महग्गतलोकुत्तरवसेन भावनामयपञ्ञा च वुत्ता, इध पन अन्तिमभविकानं द्विन्नं बोधिसत्तानमेव लब्भमाना चिन्तामयभूता सच्चानुलोमिका पञ्ञा, पूरितपारमीनं अवसेसमहापञ्ञानं लब्भमाना सुतमया सच्चानुलोमिका पञ्ञा, लोकुत्तरप्पनापत्तापि भावनामयपञ्ञाव अधिप्पेता।&lt;br&gt;&#xA;११८६. पटिसम्भिदाचतुक्कस्साति अत्थधम्मनिरुत्तिपटिभानसङ्खातस्स पटिसम्भिदाचतुक्कस्स वसेन। ननु चेत्थ विपस्सनापञ्ञा अधिप्पेता, कस्मा पटिसम्भिदा आहटाति? विपस्सकानं ञाणपाटवत्थं पञ्ञाप्पभेदे निद्दिसियमाने पटिसम्भिदापञ्ञापि वत्तुकामताय, पटिसम्भिदापञ्ञाय वा विपस्सनाफलभूतत्ता लोकियलोकुत्तरपञ्ञाधिकारे वा लोकुत्तरपञ्ञाय सह पापुणितब्बं पटिसम्भिदापञ्ञम्पि वत्तुकामताय इधेव वुत्ताति। अत्थधम्मनिरुत्तीसु ञाणन्ति ‘‘अत्थे ञाणं अत्थपटिसम्भिदा, धम्मे ञाणं धम्मपटिसम्भिदा, तत्र धम्मनिरुत्ताभिलापे ञाणं निरुत्तिपटिसम्भिदा’’ति (विभ॰ ७१८) एवमागतं अत्थादीसु तीसु पभेदगतं ञाणत्तयम्। तीसुपीति यथावुत्तेसु तीसुपि पटिसम्भिदाञाणेसु गोचरकिच्चलक्खणरसपच्चुपट्ठानपदट्ठानभूमिआदिवसेन ते आरम्मणं कत्वा पच्चवेक्खन्तस्स इमानि ञाणानि इदमत्थजोतकानीति एवं पभेदगतं ञाणं, परित्तमहग्गतअप्पमाणवसेन वा तीसु ञाणेसु ञाणम्। पटिसम्भिदारम्मणम्पि हि पटिभानपटिसम्भिदा होति। तेनेव च सुत्तन्तभाजनीयपाळियं ‘‘ञाणेसु ञाण’’न्ति, अट्ठकथाय च ‘‘सब्बत्थकञाणं आरम्मणं कत्वा ञाणं पच्चवेक्खन्तस्स पभेदगतं ञाण’’न्ति (विभ॰ अट्ठ॰ ७१८) अविसेसेन वुत्तम्। एवञ्च कत्वा महग्गतपटिसम्भिदाञाणस्स अभावेपि निरुत्तिपटिसम्भिदा परित्तारम्मणा, तिस्सो पटिसम्भिदा सिया परित्तारम्मणा, सिया महग्गतारम्मणा, सिया अप्पमाणारम्मणाति पटिभानपटिसम्भिदाय महग्गतारम्मणतापि पञ्हापुच्छकपाळियं वुत्ता।&lt;br&gt;&#xA;अभिधम्मभाजनीये पन –&lt;br&gt;&#xA;‘‘यस्मिं समये कामावचरं कुसलं चित्तं उप्पन्नं होति सोमनस्ससहगतं ञाणसम्पयुत्तं रूपारम्मणं वा…पे॰… धम्मारम्मणं वा, यं यं वा पनारब्भ, तस्मिं समये फस्सो होति…पे॰… अविक्खेपो होति। ये वा पन तस्मिं समये अञ्ञेपि अत्थि अरूपिनो धम्मा, इमे धम्मा कुसला। तेसु धम्मेसु ञाणं धम्मपटिसम्भिदा। तेसं विपाके ञाणं अत्थपटिसम्भिदा। याय निरुत्तिया तेसं धम्मानं पञ्ञत्ति होति, तत्र धम्मनिरुत्ताभिलापे ञाणं निरुत्तिपटिसम्भिदा। येन ञाणेन तानि ञाणानि जानाति ‘इमानि ञाणानि इदमत्थजोतकानी’ति, तेसु ञाणेसु ञाणं पटिभानपटिसम्भिदा’’ति (विभ॰ ७२५) –&lt;br&gt;&#xA;चित्तुप्पादक्कमेन देसनाय पवत्तत्ता सावसेसो पाठो कतो। चित्तुप्पादसङ्गहिते अत्थे असेसेत्वा देसना हि अभिधम्मभाजनीये पवत्ता, न सब्बञेय्येति यथादस्सितविसयवचनवसेन ‘‘येन ञाणेन तानि ञाणानि जानाती’’ति वुत्तं, न तं अञ्ञारम्मणतं पटिसेधेति देसनाय अतप्परभावतो। एवञ्च कत्वा तत्थ निब्बाने, अनागतेपि अत्थपटिसम्भिदा सिया न वत्तब्बा अतीतारम्मणातिपि अनागतारम्मणातिपि पच्चुप्पन्नारम्मणातिपीति अत्थपटिसम्भिदाय निब्बानारम्मणता वुत्ता। एत्थ च अत्थोति सङ्खेपतो हेतुफलस्सेतं अधिवचनम्। हेतुफलञ्हि यस्मा हेतुअनुसारेन अरीयति अधिगमीयति सम्पापुणीयति, तस्मा अत्थोति वुच्चति। धम्मोतिपि सङ्खेपतो पच्चयस्सेतं अधिवचनम्। सो हि यस्मा तं तं दहति पवत्तेति, सम्पापुणितुं वा धारेति, तस्मा धम्मोति वुच्चति। निरुत्तीति सत्तानं मूलभासाभूता मागधिकभासा, याय बुद्धानं देसना होति। पटिभानन्ति हेट्ठा वुत्तं ञाणत्तयमेव। वुत्तञ्हेतं अभिधम्मे ‘‘दुक्खे ञाणं…पे॰… तस्स विपाके ञाणं अत्थपटिसम्भिदा’’तिआदि।&lt;br&gt;&#xA;११८७. यस्मा पनायं सङ्खेपत्थोव, पभेदवसेन च वुच्चमानो पाकटो होति, तस्मा तं सङ्गहेत्वा पभेदतोव अत्थादिके दस्सेतुं ‘‘यं किञ्चि पच्चयुप्पन्न’’न्तिआदि आरद्धम्। यं किञ्चि पच्चयुप्पन्नन्ति यं किञ्चि हेतादिपच्चयतो समुप्पन्नम्। तं पन ‘‘इदं इतो निब्बत्त’’न्ति एवं हेतुअनुसारेन विञ्ञायमानमेव इध अधिप्पेतं, तथा कुसलाकुसलफलभूता विपाका अब्यापारसन्तिवसेन विञ्ञायमाना, सेसा अब्यापारभूता किरिया धम्मा अविपाकसन्तिवसेन, असङ्खतं निस्सरणभूतो निरोधो निब्बुतिसन्तिवसेन, बुद्धवचनत्थभूतो खन्धादिपरमत्थधम्मो इमाय अयं दीपितोति एवं पाळिअनुसारेन विञ्ञायमानोव अत्थसमञ्ञं लभतीति आह ‘‘यं किञ्चि पच्चयुप्पन्न’’न्तिआदि। तत्थ हेतुफलं, भासितत्थो च सकसकहेतुपटिबद्धो, भासितपटिबद्धो च विञ्ञायतीति परियायतो, सेसं सकसकभाववसेनेव विञ्ञायतीति निप्परियायतोव अत्थो नाम। तत्थ परियायत्थो सुत्तन्तभाजनीयवसेन वुत्तो, निप्परियायत्थो अभिधम्मभाजनीयवसेनाति दट्ठब्बम्। भासितन्ति पाळिधम्ममाह। सेसं अत्थपञ्चकेसु वुत्तनयेन यथारहं योजेत्वा वेदितब्बम्।&lt;br&gt;&#xA;एत्थ च निब्बानं पत्तब्बो अत्थो, भासितत्थो ञापेतब्बो अत्थो, इतरो निब्बत्तेतब्बो अत्थोति तिविधो होति अत्थो। मग्गो सम्पापको हेतु, भासितं ञापको हेतु, इतरं निब्बत्तको हेतूति एवं तिविधो होतीति दट्ठब्बम्। किरियाधम्मानञ्चेत्थ अविपाकताय धम्मभावो न वुत्तो। यदि एवं विपाका न होन्तीति अत्थभावो न वत्तब्बो? न, पच्चयुप्पन्नभावतो। एवं सति कुसलाकुसलानम्पि पच्चयुप्पन्नत्ता अत्थभावो आपज्जति? नायं दोसो अप्पटिसिद्धत्ता। विपाकस्स पन पधानहेतुताय पाकटभावतो धम्मभावो एव तेसं वुत्तो, किरियानं पच्चयभावा धम्मभावो आपज्जतीति चे? नायं दोसो अप्पटिसिद्धत्ता। कम्मफलसम्बन्धस्स पन हेतुभावाभावतो धम्मभावो न युत्तोति। अपिच ‘‘अयं इमस्स पच्चयो, अयं पच्चयुप्पन्नो’’ति एवं भेदमकत्वा केवलं कुसलाकुसले विपाककिरियधम्मे च पच्चवेक्खन्तस्स धम्मत्थपटिसम्भिदा न होन्तीति तेसं अत्थधम्मता वुत्ताति दट्ठब्बम्।&lt;br&gt;&#xA;११८९. सभावनिरुत्तीति अविपरीतनिरुत्ति, अविपरीतनिरुत्तीति तस्स तस्स अत्थस्स बोधने सब्बकालं पटिनियतसम्बन्धो अब्यभिचारवोहारो मागधभासाति वुत्तं होति। सा हि सब्बकालं पटिनियतसम्बन्धो, इतरा भासा पन कालन्तरेन परिवत्तन्ति। अत्थतो पनेसा नामपञ्ञत्तीति आचरिया। यथाहु –&lt;br&gt;&#xA;‘‘निरुत्ति मागधा भासा, अत्थतो नामसम्मुती’’ति।&lt;br&gt;&#xA;अपरे पन – यदि सभावनिरुत्ति पञ्ञत्तिसभावा, एवं सति पञ्ञत्ति अभिलपितब्बा, न वचनन्ति आपज्जति, एवञ्च सति ‘‘तत्र धम्मनिरुत्ताभिलापे ञाणं निरुत्तिपटिसम्भिदा’’ति इदं न सक्का वत्तुं, अभिलपितब्बोति अभिलापो। न हि वचनतो अञ्ञं अभिलपितब्बं उच्चारेतब्बं अत्थि, अथ फस्सादिवचनेहि बोधेतब्बं अभिलपितब्बं, एवञ्च सति अत्थधम्मानम्पि बोधेतब्बत्ता तेसम्पि निरुत्तिभावो आपज्जति, अपिच अट्ठकथायं ‘‘फस्सोति च सभावनिरुत्ति, फस्सा फस्सन्ति न सभावनिरुत्ती’’ति (विभ॰ अट्ठ॰ ७१८) वचनतो विञ्ञत्तिविकारसहितो सद्दो निरुत्तीति दस्सितमेव, ‘‘तं सभावनिरुत्तिसद्दं आरम्मणं कत्वा पच्चवेक्खन्तस्स तस्मिं सभावनिरुत्ताभिलापे पभेदगतं ञाणं निरुत्तिपटिसम्भिदा, एवमयं निरुत्तिपटिसम्भिदा सद्दारम्मणा नाम जाता, न पञ्ञत्तिआरम्मणा’’ति च अट्ठकथायं (विभ॰ अट्ठ॰ ७१८) वुत्तत्ता निरुत्तिसद्दारम्मणाय सोतविञ्ञाणवीथिया परतो मनोद्वारे निरुत्तिपटिसम्भिदा पवत्तति, एवञ्च कत्वा ‘‘निरुत्तिपटिसम्भिदा परित्तारम्मणा’’ति वचनं उपपन्नं होतीति वदन्ति। आचरियजोतिपालत्थेरादयो पनाहु – ‘‘निरुत्तिपटिसम्भिदा पच्चुप्पन्नारम्मणा’’ति वचनं पच्चुप्पन्नं सद्दं गहेत्वा पच्छाजाननं सन्धाय वुत्तं, एवञ्च सति अञ्ञस्मिं पच्चुप्पन्नारम्मणे अञ्ञं पच्चुप्पन्नारम्मणन्ति वुत्तन्ति आपज्जति, यथा पन दिब्बसोतञाणं मनुस्सादिसद्दभेदनिच्छयस्स पच्चयभूतं तंतंसद्दविभावकं, एवं सभावासभावनिरुत्तिनिच्छयस्स पच्चयभूतं पच्चुप्पन्नसभावनिरुत्तिसद्दारम्मणं तंविभावकं ञाणं निरुत्तिपटिसम्भिदाति वुच्चमाने न कोचि पाळिविरोधो, तं सभावनिरुत्तिसद्दं आरम्मणं कत्वा पच्चवेक्खन्तस्साति च पच्चुप्पन्नसद्दारम्मणपच्चवेक्खणं पवत्तेन्तस्साति न न सक्का वत्तुम्। तम्पि हि ञाणं सभावनिरुत्तिं विभावेन्तमेव तंतंसद्दपच्चवेक्खणानन्तरं तंतंपभेदनिच्छयस्स हेतुभावतो निरुत्तिं भिन्दन्तं पटिविज्झन्तमेव उप्पज्जतीति च पभेदगतम्पि होतीति।&lt;br&gt;&#xA;११९०. तिविधन्ति इदं हेट्ठा विभावितनयमेवाति। पच्चवेक्खतोति इमानि ञाणानि इदमत्थजोतकानीति असम्मोहवसेन पच्चवेक्खन्तस्स। ननु च तीणि ञाणानिपि अत्थधम्मसभावं नातिवत्तन्तीति ञाणेसु ञाणं अत्थपटिसम्भिदा, धम्मपटिसम्भिदा च होति, कस्मा पन ‘‘तेसु…पे॰… मत’’न्ति विसुं वुत्तन्ति? सारम्मणेसु तीसु ञाणेसु पवत्तञाणस्स अधिप्पेतत्ता। यञ्हि ञाणारम्मणं ञाणं तस्स आरम्मणम्पि असम्मोहवसेन पटिविज्झन्तमेव पवत्तति, तं इध पटिभानपटिसम्भिदा नाम। एवञ्च कत्वा वुत्तं ‘‘इमानि ञाणानि इदमत्थजोतकानी’’ति। ञाणमत्तारम्मणं पन ञाणं अत्थपटिसम्भिदायेव। एत्थ च किञ्चापि अयं पटिसम्भिदा सारम्मणेसु ञाणेसु पवत्तति, आरम्मणानं पन पभेदं हेट्ठा ञाणत्तयमेव विभावेति। यथा किं? यथा धम्मदेसनाय असमत्थो बहुस्सुतो किञ्चापि धम्मकथिकेन कथेतब्बं धम्मं जानाति, देसना पन धम्मकथिकस्सेव विसयोति, एवंसम्पदमिदं दट्ठब्बम्। इमासु पन पच्छिमानं तिस्सन्नं सेखासेखमग्गक्खणे असम्मोहवसेन पटिवेधो होति, अत्थपटिसम्भिदाय आरम्मणकरणवसेनपि। तथा हि सा मग्गफलसभावापि होति। एवञ्च कत्वा सा लोकियलोकुत्तरा, सेसा तिस्सो लोकियाव। तेनाहु पोराणा –&lt;br&gt;&#xA;‘‘लाभो तासमसम्मोहा, सेखासेखपथक्खणे।&lt;br&gt;&#xA;अत्थपञ्ञा यथालम्बा, सा द्विधाञ्ञा तु सासवा’’ति॥&lt;br&gt;&#xA;११९१. इमा पन चतस्सो पटिसम्भिदा पञ्चहि आकारेहि विसदभावं गच्छन्तीति दस्सेतुं ‘‘परियत्ती’’तिआदि आरद्धम्। तत्थ परियत्ति नाम बुद्धवचनस्स परियापुणनं, पाळिअट्ठकथासु गण्ठिपदअत्थपदविनिच्छयकथा परिपुच्छा परितो सब्बतो ञातुं पुच्छाति कत्वा। सवनं सक्कच्चं अट्ठिं कत्वा सोतविञ्ञाणवसेन गहणं, अधिगमो मग्गुप्पत्ति। अट्ठकथायं पन ‘‘अधिगमो नाम अरहत्तमग्गुप्पत्ती’’ति (विभ॰ अट्ठ॰ ७१८) वुत्तम्। तं सेखभूमियं पभेदगमनं अप्पविसयं, असेखभूमियं बहुविसयन्ति कत्वा वुत्तम्। सातिसयं वा अधिगमनं सन्धायेव वुत्तम्। सेखेन पत्तानम्पि हि इमासं अरहत्तप्पत्तिया विसदभावाधिगमोति। पुब्बयोगो विय पन अरहत्तप्पत्ति अरहतोपि पटिसम्भिदाविसदताय पच्चयो न न होतीति पञ्चन्नम्पि यथायोगं सेक्खासेक्खपटिसम्भिदाविसदताय कारणता योजेतब्बा। पुब्बयोगो नाम पुब्बबुद्धानं सासने गतपच्चागतिकभावेन याव अनुलोमगोत्रभुसमीपं, ताव विपस्सनाभियोगो। अधिगमपुब्बयोगा चेत्थ अनुप्पन्नं उप्पादेन्ति, उप्पन्नञ्च विसदं करोन्ति, सेसानि पन सुविसदभावस्सेव पच्चयाति दट्ठब्बम्।&lt;br&gt;&#xA;११९२-४. एवं एकविधादिवसेन पञ्ञाय पभेदं दस्सेत्वा इदानि भावनाविधानं विभावेतुं ‘‘कथं भावेतब्बा’’तिआदि आरद्धम्। तत्थ यस्मा इमाय पञ्ञाय खन्धादयो धम्मा भूमि, सीलविसुद्धि चेव चित्तविसुद्धि चाति इमा द्वे विसुद्धियो मूलं, दिट्ठिविसुद्धि कङ्खावितरणविसुद्धि मग्गामग्गञाणदस्सनविसुद्धि पटिपदाञाणदस्सनविसुद्धि ञाणदस्सनविसुद्धीति इमा पञ्च विसुद्धियो सरीरं, तस्मा तेसु भूमिभूतेसु धम्मेसु उग्गहपरिपुच्छावसेन ञाणपरिचयं कत्वा मूलभूता द्वे विसुद्धियो सम्पादेत्वा सरीरभूता पञ्च विसुद्धियो सम्पादेन्तेन भावेतब्बाति दस्सेतुं ‘‘खन्धादीसू’’तिआदि आरद्धम्। खन्धादीसूति खन्धायतनधातुइन्द्रियपटिच्चसमुप्पादादिभेदेसु। भूमिभूतेसु चाति लक्खणादिग्गहणवसेन ञाणस्स पवत्तिट्ठानभूतेसु। सीलं चित्तविसुद्धिन्ति मूलभूतं सीलविसुद्धिं, चित्तविसुद्धिञ्च। सति हि सीलविसुद्धियं, चित्तविसुद्धियञ्च अयं पञ्ञा मूलजाता नाम होति, नासतीति। दिट्ठिविसुद्धादयो पञ्चाति उपब्रूहेतब्बत्ता सरीरभूता दिट्ठिविसुद्धिआदयो पञ्च। इमिस्सा हि पञ्ञाय सन्तानवसेन पवत्तमानाय पादपाणिसीसट्ठानिया दिट्ठिविसुद्धिआदयो इमा पञ्च विसुद्धियो अवयवेन समुदायूपलक्खणनयेन सरीरन्ति वेदितब्बा। ताय पञ्ञायाति उग्गहपरिपुच्छादिवसेन खन्धादीसु धम्मेसु पवत्तपञ्ञाय। जननादितोति जातिजरामरणादीहि।&lt;br&gt;&#xA;११९५-६. ‘‘भावेतब्बा’’ति वत्वा इदानि यस्मा खन्धादिभूमीसु सीलविसुद्धिचित्तविसुद्धिसङ्खातेहि मूलेहि सुप्पतिट्ठितेन पञ्चविसुद्धिसङ्खातसरीरस्स वड्ढनेनेव पञ्ञावड्ढना नाम होति, तस्मा विपस्सनापञ्ञाय भूमिभूतेसु खन्धादीसु एकदेसदस्सनत्थं ‘‘रूपञ्चा’’तिआदि वुत्तम्। तत्थाति तेसु पञ्चसु खन्धेसु। यं किञ्चीति अनवसेसपरियादानम्। अतीतानागतादिकन्तिआदिना पन तदेव एकादससु ओकासेसु पक्खिपित्वा दस्सेति। आदि-ग्गहणेन पच्चुप्पन्नस्स गहणम्।&lt;br&gt;&#xA;११९७-१२००. हीनन्तिआदीसु अकुसलकम्मसमुट्ठानताय हीनं, कुसलकम्मसमुट्ठानताय पणीतम्। अकुसलविपाकुप्पत्तिहेतुभूतताय वा हीनं, विपरियायेन पणीतम्। दुप्परिग्गहभूतसुखुमरूपादिवसेन दूरं, इतरवसेन सन्तिकन्तिआदिना अत्थो वेदितब्बो। सब्बं तं एकतो कत्वाति अतीतादिविभागभिन्नं सब्बं तं रूपरासिवसेन बुद्धिया एकज्झं गहेत्वा ‘‘महाउदकक्खन्धो’’तिआदीसु विय ‘‘रासट्ठेन रूपक्खन्धो’’ति वुच्चति। सुत्तेपि हि वुत्तं ‘‘तदेकज्झं अभिसंयूहित्वा अभिसङ्खिपित्वा’’ति। वेदनाक्खन्धोतिआदीसुपि एसेव नयो। एकेकेसु पन वेदनादीसु ‘‘समुद्दो मया दिट्ठो’’तिआदीसु विय समुदायवोहारस्स अवयवेपि दिस्सनतो खन्ध-सद्दो रुळ्हीवसेन पवत्ततीति दट्ठब्बम्। यं तं किञ्चि वेदयितलक्खणन्ति सम्बन्धो। वेदनाक्खन्धोयेव वेदनाक्खन्धता। वेदनाय अतीतादिविभागे वित्थारकथा विसुद्धिमग्गतो (विसुद्धि॰ २.४९७ आदयो) गहेतब्बा। अभिसङ्खारलक्खणन्ति सङ्खारक्खन्धस्स चेतनापधानताय एवं वुत्तं, सम्पयुत्तधम्मे आरम्मणे रासिकरणलक्खणं सम्पिण्डनलक्खणन्ति वुत्तं होति। अथ वा ‘‘सङ्खतमभिसङ्खरोन्ती’’ति (सं॰ नि॰ ३.७९) वुत्तत्ता यथा अत्तनो फलसङ्खतं सम्मदेव निप्फन्नं होति, एवं अभिसङ्खरणसभावन्ति अत्थो। अयं पन कुसलाकुसलचेतनाय वसेन वट्टति।&lt;br&gt;&#xA;१२०२-५. एवं विपस्सनापञ्ञाय भूमिभूते धम्मे एकदेसतो दस्सेत्वा इदानि सीलचित्तविसुद्धीनं हेट्ठा वुत्तत्ता ता अवत्वा इदं पञ्ञाभावनाय आदिभूतं दिट्ठिविसुद्धिं दस्सेतुं ‘‘चत्तारो च महाभूता’’तिआदि आरद्धम्। तं सम्पादेतुकामेन च योगावचरेन चतुधातुववत्थानवसेन वा द्वादसायतनवसेन वा पञ्चक्खन्धवसेन वा उभिन्नं सङ्खेपकोट्ठासानं वसेन वा पटिलद्धज्झानवसेन वा नामरूपस्स ववत्थापेतब्बभावेपि तेन तेन मुखेन ववत्थानप्पकासनस्स अतिपपञ्चावहत्ता यथाधिगतक्खन्धवसेनेव इध ववत्थानं दस्सितम्। एकासीतिया चित्तेनाति एकासीतिया लोकियचित्तेन। लोकुत्तरचित्तानि पन नेव सुक्खविपस्सकस्स, न समथयानिकस्स परिग्गहं गच्छन्ति अनधिगतत्ता। चत्तारोरूपिनो खन्धेति चत्तारो अरूपिनो खन्धे। सीतुण्हादिविरोधिपच्चयसमवाये विकारापज्जनतो रूपं रुप्पनलक्खणम्। आरम्मणाभिमुखं नमनतो नामं नमनलक्खणम्। परिगण्हतीति परिच्छेदकारिकाय पञ्ञाय परिच्छिन्दित्वा गण्हाति।&lt;br&gt;&#xA;१२०६-९. तालस्स कन्दं तु यमकन्ति द्वीहि बीजेहि निब्बत्तितं एकीभूतं यमकतालकन्दम्। तञ्हि यमकं भिन्नसन्तानम्पि अभिन्नं विय उपट्ठाति, एवं रूपारूपधम्माति। नामञ्च रूपञ्चाति एतेनेव तस्स दुविधभावे सिद्धे ‘‘द्विधा ववत्थपेती’’ति इदं नामरूपविनिमुत्तस्स अञ्ञस्स अभावदस्सनत्थम्। तेनेवाह ‘‘नामतो रूपतो’’तिआदि। नामरूपमत्तताय अविनिच्छितत्ता, सन्तानादिघनभेदस्स च अकतत्ता अभिनिवेसेन विना समूहेकत्तग्गहणवसेन ‘‘सत्तो’’ति पवत्तो सम्मोहो सत्तसम्मोहो, तस्स घातत्थं विक्खम्भनत्थम्। बहुसुत्तवसेनाति ‘‘यथा ही’’तिआदिना इध दस्सितानं, अञ्ञेसञ्च ‘‘रूपञ्च हिदं, महालि, अत्ता अभविस्स , नयिदं रूपं आबाधाय संवत्तेय्या’’ति (महाव॰ २०; सं॰ नि॰ ३.५९) एवमादीनं सम्बहुलानं सुत्तन्तानं वसेन। तन्ति तं नामरूपम्।&lt;br&gt;&#xA;१२१०-२. अङ्गसम्भाराति अङ्गसम्भारहेतु तन्निमित्तं अमुञ्चित्वा सति एव तस्मिन्ति अत्थो। सद्दोति वोहारो। खन्धेसूति पञ्चसु उपादानक्खन्धेसु सन्तेसु ते अमुञ्चित्वाव सत्तोति सम्मुति वोहारो। इदं वुत्तं होति – यथा अक्खचक्कपञ्जरईसादीसु अङ्गसम्भारेसु एकेनाकारेन एकज्झं रासि हुत्वा सण्ठितेसु ‘‘रथो’’ति वोहारमत्तं होति, परमत्थतो पन एकेकस्मिं अङ्गे उपपरिक्खियमाने रथो नाम नत्थि, एवमेव उपादानक्खन्धसङ्खातेसु रूपारूपधम्मेसु सन्तानवसेन पवत्तमानेसु ‘‘सत्तो’’ति वा ‘‘पुग्गलो’’ति वा ‘‘जीवो’’ति वा वोहारमत्तं, परमत्थतो पन एकेकस्मिं धम्मे उपपरिक्खियमाने ‘‘अस्मी’’ति वा ‘‘अह’’न्ति वा गाहस्स वत्थुभूतो सत्तो नाम नत्थि, केवलं नामरूपमत्तमेव अत्थीति। एवं पस्सतो हि दस्सनं यथाभूतदस्सनं नाम होति, यं दिट्ठिविसुद्धीति वुच्चति। सचे कोचि सत्तो नाम नत्थि, कथञ्चरहि नामरूपमत्ते गमनादिअत्थकिच्चसिद्धता होतीति अनुयोगं सन्धायाह ‘‘यथापी’’तिआदि। अयं पनेत्थ सङ्खेपत्थो – यथा दारुमयं यन्तं निज्जीवं जीवविरहितं अब्भन्तरे वत्तमानस्स जीवस्स अभावतो ततोयेव निरीहकं निब्यापारं, अथ च पन दारुरज्जुसमायोगे पच्चयविसेसवसेन तं दारुयन्तं गच्छतिपि तिट्ठतिपि, सजीवं सब्यापारं विय गमनादिकिच्चं साधेन्तमिव खायति, तथा इदं नामरूपम्पि किञ्चापि निज्जीवं निरीहकञ्च, अथ च पन अञ्ञमञ्ञसङ्खतपच्चयविसेसस्स समायोगे सजीवं सब्यापारं गच्छन्तं तिट्ठन्तञ्च खायतीति।&lt;br&gt;&#xA;१२१३. सच्चतोति भूततो, परमत्थतोति वुत्तं होति। इदं नामरूपं अभिसङ्खतं यन्तमिव सुञ्ञं जीवादिना। पच्चयेहि अभिसङ्खतं इदं नामरूपं यन्तमिव सुञ्ञन्ति वा सम्बन्धो। दुक्खस्स पुञ्जोति निच्चातुरताय दुक्खस्स रासि। तिणकट्ठसादिसोति अत्तसुञ्ञताय तिणकट्ठसमो।&lt;br&gt;&#xA;१२१५. यमकन्ति युगळम्। सो च यमकभावो अञ्ञमञ्ञनिस्सितभावेनाति आह ‘‘उभो अञ्ञोञ्ञनिस्सिता’’ति। ततो एव एकस्मिं भिज्जमानस्मिं उभो भिज्जन्ति। न हि कदाचि पञ्चवोकारभवे मरणवसेन रूपे निरुज्झन्ते अरूपं अनिरुज्झन्तं, अरूपे वा निरुज्झन्ते रूपं अनिरुज्झन्तं अत्थि। एकवोकारभवचतुवोकारभवेसु पन तेसं अञ्ञमञ्ञं अनिस्साय पवत्तिया कारणं हेट्ठा वुत्तमेवाति। सो पनायं भङ्गो पच्चयवसेनेव, पच्चयनिरोधेनेव नामरूपनिरोधोति अत्थो। पच्चयाति पच्चयभूता, अञ्ञमञ्ञस्स पच्चया होन्तापि एकस्मिं भिज्जमानस्मिं उभो भिज्जन्तियेवाति अत्थो।&lt;br&gt;&#xA;१२१६-९. नित्तेजन्ति तेजहीनं आनुभावविरहितम्। यत्थ पन तं नित्तेजं, तं दस्सेतुं ‘‘न ब्याहरती’’तिआदि वुत्तम्। न हि अञ्ञथा सद्दहनुस्साहनादीसु नामं नित्तेजन्ति सक्का वत्तुं, नापि रूपं सन्धारणाबन्धनादीसु। तेनेव हि ‘‘तथा रूपम्पि नित्तेज’’न्ति वत्वा ‘‘भुञ्जामीति…पे॰… न विज्जती’’ति वुत्तम्।&lt;br&gt;&#xA;१२२०-१. नामं निस्सायातिआदिना ब्यतिरेकवसेनपि नामरूपानं नित्तेजतंयेव विभावेति । रूपञ्हि गमनादिकिरियासु नामं निस्साय पवत्तति, नामं दस्सनादिकिरियासु रूपं निस्साय। अञ्ञमञ्ञं सन्निस्साय चस्स अत्तकिच्चसिद्धिपि पच्चेकं असमत्थतं विभावेति। तथा हि नामरूपस्स अत्तसुञ्ञता, निब्यापारता च सुट्ठुतरं पाकटा होन्तीति। कथं पन पच्चेकं असमत्थानं समुदितभावे सति समत्थता होति असामग्गियं अहेतूनं सामग्गियम्पि अहेतुकभावापत्तितो। न हि पच्चेकं दट्ठुं असक्कोन्तानं सतम्पि सहस्सम्पि समुदितं दट्ठुं सक्कोतीति चोदनं हदये कत्वा आह ‘‘इमस्स पना’’तिआदि। उपमायपि हि असिद्धो अत्थो साधेतब्बो। तेनेवाह ‘‘उपमं ते करिस्सामि, उपमायपि इधेकच्चे विञ्ञू पुरिसा भासितस्स अत्थं जानन्ती’’ति (म॰ नि॰ १.२५८; अ॰ नि॰ ८.८; १०.९५; जा॰ २.१९.२४)। अयं पनेत्थ जच्चन्धपीठसप्पीनं उपमा – यथा जच्चन्धो च पीठसप्पी च दिसा पक्कमितुकामा अस्सु। जच्चन्धो पीठसप्पिं एवमाह ‘‘अहं खो, भणे, सक्कोमि पादेहि पादकरणीयं कातुं, नत्थि च मे चक्खूनि, येहि समं विसमं पस्सेय्य’’न्ति। पीठसप्पी जच्चन्धं एवमाह ‘‘अहं खो, भणे, सक्कोमि चक्खुना चक्खुकरणीयं कातुं, नत्थि च मे पादा, येहि अभिक्कमेय्यं पटिक्कमेय्यं वा’’ति। सो तुट्ठहट्ठो जच्चन्धो पीठसप्पिं अंसकूटं आरोपेसि, पीठसप्पी जच्चन्धस्स अंसकूटे निसीदित्वा एवमाह ‘‘वामं मुञ्च, दक्खिणं गण्ह, दक्खिणं मुञ्च, वामं गण्हा’’ति। तत्थ जच्चन्धोपि नित्तेजो दुब्बलो न सकेन बलेन गच्छति, तथेव पीठसप्पी न सकेन बलेन गच्छति, न च तेसं अञ्ञमञ्ञं निस्साय गमनं न पवत्तति, एवमेव नामम्पि नित्तेजं न सकेन तेजेन उप्पज्जति, न तासु तासु किरियासु पवत्तति, रूपम्पि नित्तेजं न सकेन तेजेन उप्पज्जति, न तासु तासु किरियासु पवत्तति, न च तेसं अञ्ञमञ्ञं निस्साय उप्पत्ति वा पवत्ति वा न होतीति। तेनाहु पोराणा –&lt;br&gt;&#xA;‘‘न सकेन बलेन जायरे,&lt;br&gt;&#xA;नोपि सकेन बलेन तिट्ठरे।&lt;br&gt;&#xA;परधम्मवसानुवत्तिनो,&lt;br&gt;&#xA;जायरे सङ्खता अत्तदुब्बला॥&lt;br&gt;&#xA;‘‘परपच्चयतो च जायरे, परआरम्मणतो समुट्ठिता।&lt;br&gt;&#xA;आरम्मणपच्चयेहि च, परधम्मेहि चिमे पभाविता’’ति॥ (विसुद्धि॰ २.६७७)।&lt;br&gt;&#xA;१२२२-३. इदानि नावायन्तिकूपमायपि नामरूपानं अवसवत्तितं विभावेतुं ‘‘यथा ही’’तिआदिगाथाद्वयं वुत्तम्। तत्थ निस्सायाति पतिट्ठाय। यन्तीति गच्छन्ति। मनुस्से निस्सायाति नेतुभूते नियामककम्मकरादिमनुस्से अपस्साय। न हि तेसं अरणग्गहणलङ्कारसण्ठापनउदकसिञ्चनादिकिरियाय विना नावा इच्छितदेसं पापुणाति, यथा पन उभोपि अञ्ञमञ्ञं निस्साय अण्णवे गच्छन्ति, एवं नामञ्च रूपञ्च उभो अञ्ञमञ्ञं निस्सिता पवत्तन्तीति अधिप्पायो।&lt;br&gt;&#xA;१२२४. सत्तसञ्ञं विनोदेत्वाति यथावुत्तनयेहि अनादिकालभावितं खन्धपञ्चके सत्तग्गाहं विक्खम्भेत्वा। नाम…पे॰… वुच्चतीति ‘‘इदं नामं, एत्तकं नामं, न इतो भिय्यो। इदं रूपं, एत्तकं रूपं, न इतो भिय्यो’’ति च एवं सब्बाकारेन तेसं लक्खणसल्लक्खणमुखेन तमत्थभावदस्सनं एतं अत्तदिट्ठिमलविसोधनतो दिट्ठिविसुद्धीति वुच्चति बुद्धादीहीति अत्थो। न केवलञ्चेतं दिट्ठिविसुद्धियेव वुच्चति, नामरूपववत्थापनन्तिपि एतस्सेव अधिवचनन्ति वेदितब्बम्। जातिआदितोति जातिजराब्याधिआदितो दुक्खतो। यथाह ‘‘जातिपि दुक्खा, जरापि दुक्खा, ब्याधिपि दुक्खो, मरणम्पि दुक्खं, यम्पिच्छं न लभति, तम्पि दुक्खं, संखित्तेन पञ्चुपादानक्खन्धा दुक्खा’’ति (महाव॰ १४; सं॰ नि॰ ५.१०८१; पटि॰ म॰ २.३०)। अन्तद्वयन्ति सस्सतुच्छेदसङ्खातं अन्तद्वयम्। अथ वा सत्तस्स अच्चन्तं अत्थिभावसङ्खातं, तस्स नत्थिभावसङ्खातञ्च अन्तद्वयम्। परमत्थतो अनुपलब्भनतो हि सत्तो अत्थीति वज्जितब्बमेव, लोकसङ्केततोव उपलब्भनतो नत्थीतिपि वज्जितब्बमेवाति। सुट्ठुतरं परिसुद्धं करोतीति सम्बन्धो। दिट्ठिगतानि मलानीति दिट्ठिगतसङ्खातानि मलानि। असेसं निस्सेसतो नासं विनासं विक्खम्भनं उपेन्ति। तथा हेतं दिट्ठिमलविसोधनतो दिट्ठिविसुद्धीति वुच्चति।&lt;br&gt;&#xA;इति अभिधम्मत्थविकासिनिया नाम&lt;br&gt;&#xA;अभिधम्मावतारसंवण्णनाय&lt;br&gt;&#xA;दिट्ठिविसुद्धिनिद्देसवण्णना निट्ठिता।&lt;/p&gt;</description>
    </item>
    <item>
      <title>१९. एकूनवीसतिमो परिच्छेदो</title>
      <link>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/19_ekUnavIsatimo_parichChedo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/19_ekUnavIsatimo_parichChedo/</guid>
      <description>&lt;p&gt;१९. एकूनवीसतिमो परिच्छेदो&lt;/p&gt;&#xA;&lt;h2 id=&#34;कङखवतरणवसदधनददसवणणन&#34;&gt;कङ्खावितरणविसुद्धिनिद्देसवण्णना&lt;/h2&gt;&#xA;&lt;p&gt;१२२७. अनन्तरं निद्दिट्ठाय दिट्ठिविसुद्धिया विसयभावेन दस्सितत्ता ‘‘एतस्सा’’ति वुत्तं, न तदञ्ञतो विसेसनत्थं तदञ्ञस्स च अभावतो। अज्झत्तं वा हि विपस्सनाभिनिवेसो होतु बहिद्धा वा, अत्थसिद्धियं पन लक्खणतो सब्बम्पि नामरूपं अनवसेसतो परिग्गहितमेव होतीति। जानित्वा हेतुपच्चयेति हेतुपच्चये परिग्गण्हित्वा, हेतुपच्चये परिग्गण्हनहेतूति वुत्तं होति। पच्चयपरिग्गहणहेतु हिस्स अद्धत्तये कङ्खावितरणं होतीति। वितरित्वाति अतिक्कमित्वा, विक्खम्भेत्वाति अत्थो। तं पन ञाणं तथाविगतं वसिभावप्पत्तं झानं विय योगिनो सन्ताने पबन्धवसेन पवत्ततीति कत्वा वुत्तं ‘‘ठित’’न्ति।&lt;br&gt;&#xA;१२२९-३०. नामरूपस्स…पे॰… आवज्जित्वाति यथा नाम कुसलो भिसक्को रोगं दिस्वा तस्स समुट्ठानं परियेसति, यथा वा पन अनुकम्पको पुरिसो कुमारं उत्तानसेय्यं रथिकाय निपन्नं दिस्वा ‘‘कस्स नु खो अयं पुत्तको’’ति तस्स मातापितरो आवज्जति, एवमेवं नामरूपस्स को हेतु, को वा पच्चयो भवे। न तावेतं अहेतुकं सब्बत्थ, सब्बदा, सब्बेसञ्च एकसदिसभावापत्तितो, न इस्सरादिहेतुकं नामरूपतो उद्धं इस्सरादीनं अभावतो। येपि नामरूपमत्तमेव इस्सरादयोति वदन्ति तेसं इस्सरादिसङ्खातनामरूपस्स अहेतुभावापत्तितो, तस्मा भवितब्बमस्स हेतुपच्चयेहि, ‘‘को नु खो’’ति नामरूपस्स हेतुपच्चये आवज्जित्वाति अत्थो। एवं ताव कत्वा इमस्स नामरूपस्स हेतुपच्चये परिग्गण्हन्तेन ओळारिकत्ता, सुपाकटत्ता च रूपस्स पच्चयपरिग्गहो सुकरोति पठमं तस्स पच्चयपरिग्गहो कातब्बोति दस्सेन्तो आह ‘‘रूपकायस्सा’’तिआदि। तत्थ यथा नामरूपस्स पच्चयपरिग्गहो अहेतुविसमहेतुवादनिवत्तिया होति, एवं निब्बिदाविरागावहभावेन तत्थ तत्थ अभिरतिनिवत्तियापि इच्छितब्बोति तं द्वत्तिंसाकारवसेन दस्सेतुं ‘‘केसा लोमा’’तिआदि वुत्तम्।&lt;br&gt;&#xA;१२३२-३. अविज्जा…पे॰… मतोति अविज्जा तण्हा उपादानं कम्मन्ति इदं चतुब्बिधं धम्मजातं एतस्स यथावुत्तस्स रूपकायस्स हेतु, चतुब्बिधो आहारो पच्चयोति अत्थो। कस्मा पन पुरिमं हेतु, इतरो पच्चयोति चोदनं सन्धाय ‘‘जनको’’तिआदिं वत्वा तं लोकवसेन समत्थेतुं ‘‘हेत्वङ्कुरस्सा’’तिआदि वुत्तम्। तत्थ जनकोति, अनुपालकोति च अन्तोगतहेत्वत्थमिदं विसेसनं, जनकत्ता, अनुपालकत्ताति वुत्तं होति। तत्थ जनकत्ताति निब्बत्तकत्ता। इमिना बीजं विय अङ्कुरस्स अविज्जादयो रूपकायस्स असाधारणकारणताय हेतूति दस्सितम्। अनुपालकत्ताति उपत्थम्भकत्ता। इमिना पन अङ्कुरस्स पथवीसलिलादयो विय आहारो साधारणकारणताय पच्चयोति दस्सितन्ति वेदितब्बम्।&lt;br&gt;&#xA;१२३४-७. इतिमे…पे॰… गताति एवमेते अविज्जादयो पञ्च धम्मा यथारहं हेतुभावं, पच्चयभावञ्च गता। माताव उपनिस्सयाति अविज्जा भवेसु विज्जमानदोसपटिच्छादनभावेन, तण्हा पत्थनाभावेन, उपादानं दळ्हग्गाहभावेनाति एवं सङ्खारभवानं हेतुभूता जनकसहायताय भवनिकन्तितंसहजातआसन्नकारणत्ता अभिसङ्खारिका, अपस्सयभूता वाति माता विय उपनिस्सया होन्ति। यथा पितुजनितसुक्के पुत्तस्स उप्पत्तीति पिता जनको, एवं कम्मं सत्तस्स उप्पादकत्ता जनकन्ति आह। यथा धाती जातस्स कुमारस्स वड्ढिता सन्धारिका, एवं आहारो उप्पन्नस्स कायस्स ब्रूहेता, सन्धारको चाति वुत्तं ‘‘धाती…पे॰… भवे’’ति। कामञ्चेत्थ अविज्जादयो नामकायस्सापि पच्चयो, पकारन्तरेन पन तस्स पाकटं पच्चयपरिग्गहविधिं दस्सेतुं ‘‘चक्खुञ्चा’’तिआदि वुत्तम्। तत्थ चक्खुञ्चाति च-सद्दो समुच्चयत्थो, तेन चक्खुविञ्ञाणस्स आवज्जनादिं अज्झत्तं सब्बं पच्चयजातं सङ्गण्हाति। रूपमालोकमेव चाति पन च-सद्देन यथा बाहिररूपं चक्खुविञ्ञाणस्स आरम्मणपच्चयो, यथा च आलोको उपनिस्सयपच्चयो, एवं अञ्ञम्पि बाहिरं पच्चयजातं सङ्गण्हाति। पटिच्चाति पच्चयभूतं लद्धाति अत्थो। तेन चक्खुस्स निस्सयपुरेजातइन्द्रियविप्पयुत्तअत्थिअविगतवसेन, रूपालोकानञ्च यथासम्भवं आरम्मणउपनिस्सयपुरेजातअत्थिअविगतवसेन, इतरेसञ्च सद्दसङ्गहितानं अनन्तरादिसहजातादिवसेन पच्चयभावं दस्सेति। आदि-सद्देन फस्सादीनं विय सह पच्चयेहि सोतविञ्ञाणादीनं सङ्गहो वेदितब्बो। एवं सम्मसनूपगं सब्बं नामं सह पच्चयेन सङ्गहितं होति। तेनाह ‘‘नामकायस्स पच्चयं परिगण्हती’’ति।&lt;br&gt;&#xA;१२३८-४०. दिस्वानाति एतरहि पवत्तिं दिस्वा। तथेविदन्ति इमिना न केवलं सप्पच्चयतामत्तमेव पच्चामट्ठं, अथ खो यादिसेहि एतरहि पवत्तति, तादिसेहि अविज्जादिपच्चयेहेव अतीतेपि पवत्तित्थाति पच्चयसहिततापि पच्चामट्ठाति दट्ठब्बम्। पुब्बन्तेति अतीतखन्धप्पबन्धकोट्ठासे। पञ्चधागताति –&lt;br&gt;&#xA;‘‘अहोसिं नु खो अहमतीतमद्धानं, न नु खो अहोसिं अहमतीतमद्धानं, किं नु खो अहोसिं अहमतीतमद्धानं, कथं नु खो अहोसिं अहमतीतमद्धानं, किं हुत्वा किं अहोसिं नु खो अहमतीतमद्धान’’न्ति (म॰ नि॰ १.१८; सं॰ नि॰ २.२०; महानि॰ १७४) –&lt;br&gt;&#xA;पञ्चहि आकारेहि आगता, पवत्ता वा। अपरन्तेति अनागते खन्धप्पबन्धकोट्ठासे। पञ्चधा समुदीरिताति –&lt;br&gt;&#xA;‘‘भविस्सामि नु खो अहमनागतमद्धानं, न नु खो भविस्सामि अहमनागतमद्धानं, किं नु खो भविस्सामि अहमनागतमद्धानं, कथं नु खो भविस्सामि अहमनागतमद्धानं, किं हुत्वा किं भविस्सामि नु खो अहमनागतमद्धान’’न्ति (म॰ नि॰ १.१८; सं॰ नि॰ २.२०; महानि॰ १७४) –&lt;br&gt;&#xA;एवं पञ्चधा कथिता।&lt;br&gt;&#xA;१२४१. पच्चुप्पन्नेपि अद्धानेति एतरहि पटिसन्धिं आदिं कत्वा चुतिपरियन्ते अद्धानेपि। अद्धान-ग्गहणेन चेत्थ पच्चुप्पन्नखन्धकोट्ठासमेव वदति। न हि तब्बिनिमुत्तो अञ्ञो कोचि कालो नाम अत्थीति। छब्बिधा परिकित्तिताति –&lt;br&gt;&#xA;‘‘अहं नु खोस्मि, नो नु खोस्मि, किं नु खोस्मि, कथं नु खोस्मि, अयं नु खो सत्तो कुतो आगतो, सो कुहिं गामी च भविस्सती’’ति (म॰ नि॰ १.१८; सं॰ नि॰ २.२०; महानि॰ १७४) –&lt;br&gt;&#xA;एवं छब्बिधा वुत्ता। ‘‘सब्बे तसन्ति दण्डस्सा’’तिआदीसु (ध॰ प॰ १२९-१३०) विय पदेसेपि सब्ब-सद्दस्स पवत्तनतो ‘‘सब्बा’’ति वत्वापि ‘‘अनवसेसा’’ति वुत्तम्। नत्थि एतिस्सा अवसेसो अवसिट्ठोति अनवसेसा, सोळसविधापि चेसा एककङ्खावसेनापि अनवसिट्ठा हुत्वाति वुत्तं होति। पहिय्यतीति विक्खम्भनवसेन पहिय्यति। कामं नामरूपमत्तं विना सत्तस्स अदस्सनेन दिट्ठिविसुद्धियाव पच्चुप्पन्ने कङ्खा पहीना, अतीतानागते कङ्खानं पहानेन पन पच्चुप्पन्ने कङ्खाय अतिसयप्पहानं दस्सेतुं इधेव सा वुत्ता। अथ वा पच्चुप्पन्ने निस्सत्तनामरूपस्स पच्चयेसु पवत्तकङ्खाय इधेव तीरणतो सा इध वुत्ता। वण्णभणनं वा एतं इध पच्चुप्पन्नकङ्खाय पहानवचनं यथा तं सोतापत्तिमग्गादीसु पहीनानम्पि च पञ्चन्नं ओरम्भागियानं संयोजनानं पहानातिआदिना अनागामिमग्गादीसु वचनन्ति।&lt;br&gt;&#xA;१२४२. कम्मविपाकानं वसेनापीति पुरिमकम्मभवस्मिं मोहो अविज्जा, आयूहनं सङ्खारा, निकन्ति तण्हा, उपगमनं उपादानं, चेतना भवो इति इमे पञ्च धम्मा पुरिमकम्मभवस्मिं इध पटिसन्धिया पच्चया, इध पटिसन्धि विञ्ञाणं, ओक्कन्ति नामरूपं, पसादो आयतनं, फुट्ठो फस्सो, वेदयितं वेदना इति इमे पञ्च धम्मा इधूपपत्तिभवस्मिं पुरे कतस्स कम्मस्स पच्चया, इध परिपक्कत्ता आयतनानं मोहो अविज्जा…पे॰… चेतना भवो इति इमे पञ्च धम्मा कम्मभवस्मिं आयतिं पटिसन्धिया पच्चयाति एवं वुत्तानं कम्मवट्टविपाकवट्टानं वसेन। किलेसवट्टोपि चेत्थ कम्मसहायताय कम्मवट्टेनेव सङ्गहितोति दट्ठब्बम्।&lt;br&gt;&#xA;१२४३. दिट्ठधम्मवेदनीयन्ति एत्थ दिट्ठधम्मो वुच्चति पच्चक्खभूतो पच्चुप्पन्नो अत्तभावो, तत्थ वेदितब्बफलं कम्मं दिट्ठधम्मवेदनीयम्। उपपज्जापरापरियाहोसिकम्मवसा पनाति उपपज्जवेदनीयअपरापरियवेदनीयअहोसिकम्मवसेन। उत्तरपदलोपवसेन हि ‘‘उपपज्जापरापरिय’’न्ति वुत्तम्। तत्थ पच्चुप्पन्नभवतो अनन्तरं उपपज्जित्वा वेदितब्बफलं कम्मं उपपज्जवेदनीयम्। अपरे अपरे दिट्ठधम्मतो अञ्ञस्मिं अञ्ञस्मिं यत्थकत्थचि अत्तभावे वेदितब्बफलं कम्मं अपरापरियवेदनीयम्। अहोसि एव कम्मं, न तस्स विपाको अहोसि, अत्थि, भविस्सति चाति एवं वत्तब्बकम्मं अहोसिकम्मम्।&lt;br&gt;&#xA;पटिपक्खेहि अनभिभूतताय, पच्चयविसेसेन पटिलद्धविसेसताय च बलवभावप्पत्ता तादिसस्स पुब्बाभिसङ्खारस्स वसेन सातिसया हुत्वा पवत्ता पठमजवनचेतना तस्मिंयेव अत्तभावे फलदायिनी दिट्ठधम्मवेदनीया नाम। सा हि वुत्ताकारेन बलवति जवनसन्ताने गुणविसेसयुत्तेसु उपकारानुपकारवसप्पवत्तिया, आसेवनालाभेन अप्पविपाकताय च इतरद्वयं विय पवत्तसन्तानुपरमापेक्खं, ओकासलाभापेक्खञ्च कम्मं न होतीति इधेव पुप्फमत्तं विय पवत्तिविपाकमत्तं अहेतुकफलं देति, सहेतुकफलदाने पन पटिसन्धिआकड्ढनम्पि आपज्जेय्य। तथा असक्कोन्तन्ति कम्मस्स विपाकदानं नाम उपधिप्पयोगादिपच्चयन्तरसमवायेनेव होतीति तदभावतो तस्मिंयेव अत्तभावे विपाकं दातुं असक्कोन्तम्। अहोसिकम्मं…पे॰… विपाकोति एत्थ ‘‘अहोसि कम्म’’न्ति पदं विसुं विसुं योजेतब्बं ‘‘अहोसि कम्मं नाहोसि कम्मविपाको, अहोसि कम्मं न भविस्सति कम्मविपाको, अहोसि कम्मं नत्थि कम्मविपाको’’ति (पटि॰ म॰ १.२३४)। तत्थ सकसककालातिक्कन्तस्स उपपज्जवेदनीयस्स, दिट्ठधम्मवेदनीयस्स च वसेन पुरिमं वुत्तम्। तञ्हि कम्मस्स , विपाककालस्स च अतीतत्ता तथा वत्तब्बत्तं लभति, दुतियं अनागते अरहत्तं पापुणन्तस्स पुरिमभवेसु कतं अदिन्नविपाकं अपरापरियवेदनीयं सन्धाय वुत्तं, ततियं पन अनन्तरभवे कतं उपपज्जवेदनीयं, अरहतो अतीतभवेसु कतं अपरापरियवेदनीयञ्च सन्धाय वुत्तम्। अपरे पन ‘‘एकमेव अतीतं कम्मं अद्धत्तये विपाकाभावं सन्धाय तिधा विभजित्वा वुत्त’’न्ति वदन्ति।&lt;br&gt;&#xA;अत्थसाधिकाति दानादिपाणातिपातादिअत्थस्स निप्फादिका। का पन साति आह ‘‘सत्तमजवनचेतना’’ति। सा हि सन्निट्ठापकचेतना वुत्तनयेन पटिलद्धविसेसा, पटिसन्धिया अनन्तरपच्चयभाविनो विपाकसन्तानस्स अनन्तरपच्चयभावेन वा तथा अभिसङ्खता समाना अनन्तरत्तभावे विपाकदायिनी उपपज्जवेदनीयं नाम। येभुय्यवुत्तिया चेत्थ ‘‘सत्तमजवनचेतना’’ति वुत्तम्। पच्चवेक्खणवसितादिपवत्तियं पन पञ्चमादिकापि होति। विपाकं देतीति पटिसन्धिं दत्वा पवत्तिविपाकं देति, अदिन्नपटिसन्धिकं पन पवत्तिविपाकं देतीति नत्थि। चुतिअनन्तरञ्हि उपपज्जवेदनीयस्स ओकासोति आचरिया। पटिसन्धिया पन दिन्नाय जातिसतेपि पवत्तिविपाकं देति। तेनाह भगवा ‘‘तिरच्छानगते दानं दत्वा सतगुणा पाटिकङ्खितब्बा’’ति (म॰ नि॰ ३.३७९)। उभिन्न…पे॰… देतीति यथावुत्तकारणविरहतो दिट्ठधम्मूपपज्जवेदनीयभावं असम्पत्ता पञ्च चेतना विपाकदानसभावस्स अनुपच्छिन्नत्ता यदा ओकासं लभति, तदा पटिसन्धिविपाकं, पवत्तिविपाकं वा देति। सति संसारप्पवत्तियाति इमिना असति संसारप्पवत्तियं अहोसिकम्मपक्खे तिट्ठति विपच्चनोकासस्स अभावतोति दीपेति।&lt;br&gt;&#xA;१२४४. एवं ताव विपाकदानकालवसेन चतुब्बिधं दस्सेत्वा इदानि विपाकदानपरियायतो, किच्चतो च चतुब्बिधतं दस्सेतुं ‘‘गरुक’’न्तिआदि वुत्तम्। तत्थ गरुकन्ति महासावज्जं, महानुभावञ्च अञ्ञेन कम्मेन पटिबाहितुं असक्कुणेय्यकम्मम्। बहुलन्ति अभिण्हसो कतं, एकवारं कत्वापि अभिण्हसमासेवितञ्च। आसन्नन्ति मरणासन्नकाले अनुस्सरितं, तदा कतञ्च। कटत्ताकम्मन्ति गरुकादिभावं असम्पत्तं कतमत्ततोयेव कम्मन्ति वत्तब्बकम्मम्। तत्थ कुसलं वा होतु अकुसलं वा, गरुकागरुकेसु यं गरुकं मातुघातकादिकम्मं वा महग्गतकम्मं वा, तदेव पठमं विपच्चति। तथा बहुलाबहुलेसु यं बहुलं सुसील्यं दुस्सील्यं वा, तदेव पठमं विपच्चति। दूरासन्नेसु यं आसन्नं मरणकाले अनुस्सरितं, तेनेव उपपज्जति। आसन्नकाले कते च वत्तब्बमेव नत्थीति। कटत्ता पन कम्मं पुनप्पुनं लद्धासेवनं पुरिमानं अभावे पटिसन्धिं आकड्ढति। इति गरुकं सब्बपठमं विपच्चति। तथा हि तं ‘‘गरुक’’न्ति वुत्तम्। गरुके असति बहुलीकतं, तस्मिम्पि असति आसन्नं, तस्मिम्पि असति कटत्ताकम्मन्ति वुत्तं ‘‘पुरिमजातीसु कतकम्मं विपच्चती’’ति।&lt;br&gt;&#xA;१२४५. पटिसन्धिदानादिवसेन विपाकसन्तानस्स निब्बत्तकं जनकम्। सुखदुक्खसन्तानस्स, नामरूपप्पबन्धस्स वा चिरतरप्पत्तिहेतुभूतं उपत्थम्भकम्। तेनाह ‘‘सुखदुक्खं उपत्थम्भेति, अद्धानं पवत्तेती’’ति। सुखदुक्खे पवत्तमाने बव्हाबाधतादिपच्चयूपनिपातनेन सणिकं सणिकं तस्स विबाधकं उपपीळकम्। तेनाह ‘‘सुखदुक्खं पीळेति बाधति, अद्धानं पवत्तितुं न देती’’ति। तथा पटिपक्खकम्मविपाकस्स अप्पवत्तिकरणवसेन उपच्छेदकं पटिबाहकं उपघातकम्। तेनाह ‘‘तस्स विपाकं पटिबाहित्वा’’ति।&lt;br&gt;&#xA;रूपञ्च अरूपविपाकक्खन्धो चाति रूपारूपविपाकक्खन्धो, कम्मजरूपस्सापि विपाकपरियायो अत्थीति ‘‘रूपारूपविपाकक्खन्धे’’ति वुत्तम्। अञ्ञेन कम्मेनाति कुसलेन वा अकुसलेन वा अञ्ञेन कम्मेन कत्तुभूतेन दिन्नाय पटिसन्धिया विपाके जनिते। तेनाह ‘‘जनिते विपाके’’ति। पवत्तिविपाकं सन्धाय ‘‘जनिते विपाके’’ति वदन्ति। उप्पज्जनकसुखदुक्खं उपत्थम्भेतीति उपत्थम्भककम्मं कुसलं समानं अञ्ञेनपि कुसलकम्मेन उप्पज्जमानकं सुखं तस्स पटिपक्खविबाधनवसेन उपत्थम्भेति। अकुसलं अञ्ञेन अकुसलकम्मेन उपपज्जमानं दुक्खं तथेव उपत्थम्भेति। एवञ्च उपत्थम्भेन्तं तं दीघकालं पवत्तेति नामाति आह ‘‘अद्धानं पवत्तेती’’ति। उप्पज्जनकसुखदुक्खं पीळेतीति उपपीळकं अकुसलं समानं सुखितस्स रोगादिअन्तरायकारणसम्पादकभावेन सुखसन्तानं उपच्छिन्दन्तं पीळेति, कुसलञ्च रोगादिना दुक्खितस्स भेसज्जादिसुखादिकारणसम्पादकभावेन दुक्खसन्तानं विच्छिन्दन्तं पीळेति। केचि पन ‘‘सुखदुक्खस्स कारणं असम्पादेन्तम्पि पटिसन्धिदायककम्मस्स पवत्तिविपाकं पटिबाहित्वा सयं विपाकदायककम्मं उपपीळककम्म’’न्ति वदन्ति। एवं सन्ते पन पटिसन्धिदायकमेव जनककम्मन्ति वुत्तं सिया।&lt;br&gt;&#xA;अपिच उपघातकेन सह इमस्स विसेसभावो आपज्जति, तं पटिसन्धिविपाकस्स पटिबाहकन्ति चे? तं न, अविसेसेन वुत्तत्ताति। ‘‘दुब्बलं कम्मं घातेत्वा’’ति वुत्ते ‘‘ननु तस्स पुब्बेयेव सिद्धत्ता, निरुद्धत्ता च कथमिदं तदुपघातकं होती’’ति आपन्नं चोदनं सन्धाय कम्मस्स घातनं नाम तस्स विपाकपटिबाहनमेवाति दस्सेन्तो आह ‘‘तस्स विपाकं पटिबाहित्वा’’ति। तंपटिबाहनञ्च अत्तनो विपाकुप्पत्तिया ओकासकरणन्ति वुत्तं ‘‘अत्तनो विपाकस्स ओकासं करोती’’ति। विपच्चनाय कतोकासं कम्मं विपक्कमेव नाम होतीति आह ‘‘एवं…पे॰… उप्पन्नं नाम होती’’ति।&lt;br&gt;&#xA;उपपीळकं अञ्ञस्स विपाकं उपच्छिन्दति, न सयं अत्तनो विपाकं देति, उपघातकं पन दुब्बलकम्मं उपच्छिन्दित्वा अत्तनो विपाकं उप्पादेतीति अयमेतेसं विसेसो। केचि पन आचरिया अपरेनापि नयेन जनकादिकम्मं इच्छन्ति। कथं? यस्मिं कम्मे कते पटिसन्धियं, पवत्ते च विपाककटत्तारूपानं उप्पत्ति होति, तं जनकम्। यस्मिं पन कते अञ्ञेन जनितस्स इट्ठस्स वा अनिट्ठस्स वा फलस्स विबाधकविच्छेदकपच्चयानुप्पत्तिया, उपब्रूहकपच्चयुप्पत्तिया च जनकानुभावानुरूपं परिपोसकचिरतरप्पबन्धा होन्ति, तं उपत्थम्भकम्। जनकेन निब्बत्तितं कुसलफलं, अकुसलफलं वा येन पच्चनीकभूतेन रोगधातुविसमतादिनिमित्तताय बाधीयति, तं उपपीळकम्। येन पन कम्मुना जनकसामत्थियवसेन चिरतरप्पबन्धारहम्पि समानं फलविच्छेदकपच्चयुप्पत्तिया उपहञ्ञति विच्छिज्जति, तं उपघातकन्ति।&lt;br&gt;&#xA;एत्थ च केचि अप्पाबाधदीघायुकतासंवत्तनवसेन दुतियस्स कुसलभावं, बव्हाबाधअप्पायुकतासंवत्तनवसेन पच्छिमानं द्विन्नं अकुसलभावञ्च वण्णेन्ति, भूरिदत्तादीनं पन नागादीनं, इतो अनुप्पदिन्नयापनकपेतानञ्च अपायेसु अकुसलविपाकस्स उपत्थम्भनूपपीळनूपघातकानि कम्मानि सन्तीति चतुन्नम्पि कुसलाकुसलभावो न विरुज्झति। किञ्चापि कम्मानं कम्मन्तरञ्चेव विपाकन्तरञ्च बुद्धानं कम्मविपाकञाणस्सेव याथावसरसतो पाकटं होति। बुद्धावेणिकञ्हेतं असाधारणं सावकेहि, विपस्सकेन पन एकदेसतो जानितब्बम्। न हि सब्बेन सब्बं अजानन्तस्स पच्चयपरिग्गहो परिपूरति, तस्मा तादिसं परिग्गहं सन्धाय ‘‘इति इम’’न्तिआदि वुत्तम्। यादिसेहि पच्चयेहि पच्चुप्पन्ने अद्धाने नामरूपस्स पवत्ति, तादिसेहेव इतरस्मिम्पि अद्धद्वयेति एवं यथा अतीतानागते नयं नेति, तं दस्सेतुं ‘‘यथा इद’’न्तिआदि वुत्तम्। अद्धत्तयेपि किरियाकिरियाफलमत्ततादस्सनपरत्ता चोदनाय। इती कम्मञ्चेवातिआदिना वुत्तस्सेवत्थस्स निगमनवसेन वुत्तम्। तस्सेवं…पे॰… पहिय्यतीति तस्सेवं समनुपस्सतो या सा पुब्बन्तादयो आरब्भ ‘‘अहोसिं नु खो अह’’न्तिआदिना नयेन पवत्ता विचिकिच्छा पहिय्यति।&lt;br&gt;&#xA;१२४६-८. पहीनाय पन ताय सब्बभवयोनिगतिठितिसत्तावासेसु हेतुफलसम्बन्धवसेनेव पवत्तनामरूपमत्तमेव खायति। तेनेवाह ‘‘हेतुफलस्स सम्बन्धवसेनेवा’’तिआदि। कारणसामग्गियं दानादीहि साधितकिरियाय पवत्तमानाय कारणमत्ते कत्तुवोहारोति आह ‘‘कारणतो उद्धं कारणं न च पस्सती’’ति। पाक…पे॰… पटिवेदकं न पस्सतीति सम्बन्धो। पाकपटिवेदकन्ति विपाकविन्दकम्। एवं अपस्सन्तो पन कारणे सति कारकोति, विपाकप्पवत्तिया सति पटिसंवेदकोति समञ्ञामत्तेनेव पण्डिता वोहरन्ति। इच्चेवं सम्मप्पञ्ञाय पस्सति। सुद्धधम्माति केनचि सत्तेन वा पुग्गलेन वा अमिस्सधम्मा। एवेतन्ति एवंविधं एतं दस्सनं सम्मदस्सनं, अविपरीतदस्सनन्ति अत्थो।&lt;br&gt;&#xA;१२४९. बीजरुक्खादिकानं वाति यथा बीजतो रुक्खो, रुक्खतो बीजन्ति एवं कारणपरम्परगवेसने अनादिकालिकत्ता बीजरुक्खसन्तानस्स पुब्बा कोटि नत्थि, एवं कम्मपच्चया विपाको, विपाकपच्चया कम्मन्ति परियेसने अनादिकालिकत्ता कम्मविपाकसन्तानस्स पुब्बा कोटि न पञ्ञायति। आदि-सद्देन ‘‘कुक्कुटिया अण्डं, अण्डतो कुक्कुटी, पुनपि कुक्कुटिया अण्ड’’न्ति एवमादिं सङ्गण्हाति।&lt;br&gt;&#xA;१२५०-३. अनागतेपि संसारेति यथा अतीते, एवं अनागतेपि अद्धाने खन्धानं पटिपाटीतिआदिना वुत्तसंसारे सति। अप्पवत्ति न दिस्सतीति कम्मतो विपाको भविस्सति, विपाकतो कम्मन्ति अनागते कारियपरम्पराय गवेसियमानाय अपरिक्खीणसंयोजनस्स कम्मविपाकानं अप्पवत्तनं न दिस्सति, पवत्तति एवाति अत्थो। हेतुफलसम्बन्धवसेन पवत्तमाने संसारे ‘‘पुब्बा कोटि न पञ्ञायती’’ति वचनेन कारणे आदिस्स अभावो वुत्तो, ‘‘अप्पवत्ति न दिस्सती’’ति वचनेन फलस्स अवसानाभावो वुत्तोति। एतमत्थन्ति ‘‘कम्मस्स कारको नत्थी’’तिआदिना वुत्तमत्थम्। असयंवसीति न सयंवसिनो, मिच्छाभिनिवेसपरवसाति अत्थो। अञ्ञमञ्ञविरोधिनोति इतरीतरविरुद्धा दिट्ठियो वा दिट्ठिया वा अञ्ञमञ्ञेन सह विरोधिनो। गम्भीरञाणगोचरताय गम्भीरम्। तथा निपुणम्। सत्तसुञ्ञताय, अञ्ञमञ्ञसभावसुञ्ञताय च सुञ्ञम्। पच्चयन्ति नामरूपस्स पच्चयं, तप्पच्चयपटिवेधेनेव च सब्बं पटिविद्धं होतीति।&lt;br&gt;&#xA;१२५४-६. कम्मं नत्थि विपाकम्हीति कुट्टादीसु रजादि विय विपाके सन्तिट्ठमानं कम्मं नत्थि। पाको कम्मे न विज्जतीति तथा कम्मे सन्तिट्ठमानो विपाको नत्थि। यथावुत्तमेवत्थं उपमाय विभावेतुं ‘‘यथा न सूरिये’’तिआदि वुत्तम्। मणिम्हीति सूरियकन्तमणिम्हि। न तेसं बहि सो अत्थीति ते मुञ्चित्वा तेहि बहि सो अग्गि नत्थि। सम्भारेहीति समङ्गीभूतेहि आतपादीहि तीहि कारणेहि। न अन्तो कम्मस्सातिआदि अत्थतो हेट्ठा वुत्तम्पि उपमानिगमनत्थं पुनपि वुत्तन्ति दट्ठब्बम्।&lt;br&gt;&#xA;१२५७-८. यदि हेतु, फलञ्च अञ्ञमञ्ञरहितं, कथं हेतुतो फलं निब्बत्ततीति आह ‘‘कम्मञ्च खो उपादाया’’ति। न केवलं कम्मफलमेव सुञ्ञं कत्तुरहितं, सब्बम्पि धम्मजातं कारकरहितन्ति दस्सेतुं ‘‘न हेत्थ देवो’’तिआदिगाथा वुत्ता। हेतुसम्भारपच्चयाति एकेन हेतुना एकस्स, अनेकस्स वा फलस्स अनिब्बत्तितो हेतुसमूहनिमित्तं, सम्भारोति वा पच्चयाधिवचनन्ति हेतुपच्चयनिमित्तन्ति अत्थो।&lt;br&gt;&#xA;१२५९. अद्धासु तरित्वा कङ्खन्ति तीसु अद्धासु सोळसविधं कङ्खं वितरित्वा। न केवलमेतं सोळसविधमेव कङ्खं वितरति, अथ खो ‘‘सत्थरि कङ्खती’’तिआदिनयप्पवत्तं (ध॰ स॰ ११२३; विभ॰ ९१५) अट्ठविधं कङ्खम्पि पजहति। तथा हेत्थ बुद्धो धम्मो सङ्घो सिक्खाति कङ्खाय गोचरभूता लोकिया धम्मा अधिप्पेता। न हि लोकुत्तरधम्मे आरब्भ किलेसा पवत्तितुं सक्कोन्ति। पुब्बन्तोति अतीता खन्धायतनधातुयो, अपरन्तोति अनागता, पुब्बन्तापरन्तोति तदुभयं, अद्धापच्चुप्पन्नं वा तदुभयभागयुत्तत्ता। पटिच्चसमुप्पन्नधम्मग्गहणेन गहितो अट्ठमो कङ्खाविसयो नामरूपमत्तं, इदप्पच्चयता-ग्गहणेन पन तस्स पच्चयो गहितो, तस्मा सोळसवत्थुकाय पहीनाय अट्ठवत्थुका कङ्खा अप्पतिट्ठाव होतीति। एतासञ्च पहानेन द्वासट्ठिदिट्ठिगतानिपि विक्खम्भन्ति दिट्ठेकट्ठत्ता विचिकिच्छाय। यथा हि दिट्ठि समुच्छिज्जमाना विचिकिच्छाय सद्धिंयेव समुच्छिज्जति, एवं विचिकिच्छा विक्खम्भियमाना दिट्ठिया सद्धिंयेव विक्खम्भीयति। अत्ताभिनिवेसूपनिस्सया हि ‘‘अहोसिं नु खो अह’’न्तिआदिनयप्पवत्ता (म॰ नि॰ १.१८; सं॰ नि॰ २.२०; महानि॰ १७४) सोळसवत्थुका कङ्खा, सा एव च पुब्बन्तादिवत्थुभावेन वुत्ता, अत्ताभिनिवेसवत्थुकानि द्वासट्ठि दिट्ठिगतानि, बुद्धादिवत्थुका च तदेकट्ठाति। उट्ठितन्ति उप्पज्जित्वा ठितम्।&lt;br&gt;&#xA;१२६०-२. कङ्खावितरणं नामाति यथावुत्तकङ्खावितरणतो कङ्खावितरणं नाम। न केवलं कङ्खावितरणं नाम, धम्मट्ठितिञाणन्तिपि यथाभूतञाणन्तिपि सम्मादस्सनन्तिपि इदं समुदीरितम्। एत्थ च धरीयन्ति अत्तनो पच्चयेहीति धम्मा, तिट्ठति एत्थ फलं तदायत्तवुत्तितायाति ठिति, धम्मानं ठिति धम्मट्ठिति, पच्चयधम्मा। अथ वा धम्मोति कारणं ‘‘धम्मपटिसम्भिदा’’तिआदीसु (विभ॰ ७१८-७२१) विय, धम्मस्स ठितिसभावो, धम्मतो च अञ्ञो सभावो नत्थीति पच्चयधम्मानं पच्चयभावो, धम्मट्ठितियं ञाणं धम्मट्ठितिञाणम्। सङ्खारानं यथाभूतं अनिच्चतादि यथाभूतं, तत्थ ञाणन्ति यथाभूतञाणम्। सम्मा पस्सतीति सम्मादस्सनम्। लद्धप्पतिट्ठोति सासने पतिट्ठा नाम अरियमग्गो। अयं पन तं अनधिगतोपि तदधिगमुपायपटिपत्तियं ठितत्ता लद्धप्पतिट्ठो विय होतीति ‘‘लद्धप्पतिट्ठो’’ति वुत्तो। ततोयेव चूळको सोतापन्नो, लोकियाहि सीलसमाधिपञ्ञाहि समन्नागतत्ता उत्तरि अप्पटिविज्झन्तो सोतापन्नो विय नियतो, सुगतिपरायणो च होतीति चूळसोतापन्नो। सोतापन्नो हि खीणापायदुग्गतिविनिपातोति। अथ वा लद्धप्पतिट्ठो कङ्खावितरणविसुद्धिसमधिगमेन। सप्पच्चयनामरूपदस्सनेन हि सम्मद्दितदिट्ठिकण्टको विनिद्धुतअहेतुकविसमहेतुवादो यथासकपच्चयेहेव धम्मप्पवत्तिं ञत्वा सासने पतिट्ठितसद्धो लद्धप्पतिट्ठो नाम होतीति। नामरूपववत्थानेन दुक्खसच्चं, धम्मट्ठितिञाणेन समुदयसच्चं, तस्सेव अपरभागे अनिच्चतो मनसिकारादिविधिना मग्गसच्चञ्च अभिञ्ञाय पवत्तिया दुक्खभावं दिस्वा तस्स अप्पवत्ते निरोधे एकंसेनेव निन्नज्झासयताय लोकियेनेव ञाणेन चतुन्नं अरियसच्चानं अधिगतत्ता अपायेसु अभब्बुप्पत्तिको, सोतापन्नभूमियञ्च भब्बुप्पत्तिको होतीति चूळसोतापन्नो नामाति वुत्तं ‘‘सोतापन्नो हि चूळको’’ति। तस्माति यस्मा एवं महानिसंसमेतं ञाणं, तस्मा सपञ्ञो अत्तनो हितानुपेक्खनपञ्ञाय समन्नागतो। तेनाह ‘‘अत्थकामो’’ति।&lt;br&gt;&#xA;इति अभिधम्मत्थविकासिनिया नाम&lt;br&gt;&#xA;अभिधम्मावतारसंवण्णनाय&lt;br&gt;&#xA;कङ्खावितरणविसुद्धिनिद्देसवण्णना निट्ठिता।&lt;/p&gt;</description>
    </item>
    <item>
      <title>२०. वीसतिमो परिच्छेदो</title>
      <link>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/20_vIsatimo_parichChedo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/20_vIsatimo_parichChedo/</guid>
      <description>&lt;p&gt;२०. वीसतिमो परिच्छेदो&lt;/p&gt;&#xA;&lt;h2 id=&#34;मगगमगगञणदससनवसदधनददसवणणन&#34;&gt;मग्गामग्गञाणदस्सनविसुद्धिनिद्देसवण्णना&lt;/h2&gt;&#xA;&lt;p&gt;१२६३. इदानि कङ्खावितरणविसुद्धिया अनन्तरं उद्दिट्ठाय मग्गामग्गञाणदस्सनविसुद्धिया निद्देसक्कमो अनुप्पत्तो, सा पन यस्मा ओभासादिउपक्किलेससम्भवे सति होति, ओभासादयो च उदयब्बयञाणे सम्भवन्ति, उदयब्बयञाणञ्च तिलक्खणविपस्सनाय सति उप्पज्जति, तस्स च कलापसम्मसनं आदि। तञ्हि अतीतादिभेदभिन्नानं धम्मानं सङ्खिपित्वा ववत्थानवसेन पवत्तनतो आदिकम्मिकस्स सुकरसम्मसनं, तस्मा पठमं तत्थेव अभियोगं करोन्तेन कमतो तं सम्पादेतब्बन्ति दस्सेतुं ‘‘कलापसम्मसनेनेवा’’तिआदि आरद्धम्। अथ वा द्विन्नं विसुद्धीनमन्तरे कलापसम्मसनं होति, तञ्च खो द्वीसु एकाय विसुद्धिया सङ्गहेतब्बं, मग्गामग्गञाणस्स च आदिभूतत्ता तत्थेवस्स सङ्गहो युत्तोति एत्थेव नं सङ्गहितुकामताय वुत्तं ‘‘कलापसम्मसनेनेवा’’तिआदि। केचि पन कलापसम्मसनं नाम एकविसुद्धियम्पि न अन्तोगधन्ति तं अनामसित्वाव विपस्सनाचारं वण्णेन्ति। कलापसम्मसनेनेवाति अतीतादिभेदभिन्नानं धम्मानं सङ्खिपित्वा ववत्थानवसेन कलापतो, कलापानं वा सम्मसनेन मग्गामग्गञाणदस्सनविपस्सनाय योगो करणीयो। अथ वा भुम्मत्थे करणनिद्देसवसेन कलापसम्मसने योगो करणीयोति अत्थो। ‘‘कलापसम्मसनेनेव योगो करणीयो’’ति वत्वापि तं पन विसुद्धिमग्गतो (विसुद्धि॰ २.६९२) गहेतब्बन्ति गन्थवित्थारपरिहारत्थं इध न दस्सितन्ति।&lt;br&gt;&#xA;१२६४. पच्चुप्पन्नस्स धम्मस्साति सन्ततिपच्चुप्पन्नस्स, खणपच्चुप्पन्नस्स वा। आदितो पन खणपच्चुप्पन्नस्स उदयवयं दुप्परिग्गहं, तस्मा सन्ततिपच्चुप्पन्नवसेन पठमं उदयब्बयानुपस्सनं कातब्बम्। निब्बत्तीति द्विन्नं पच्चुप्पन्नानं वसेन पठमाभिनिब्बत्ति च खणनिब्बत्ति च। विपरिणामोति विनासो।&lt;br&gt;&#xA;१२६५. अनुपस्सनापि ञाणन्ति या उदयस्स च वयस्स च अनुपस्सना, सा ञाणन्ति वरञाणेन सम्मासम्बुद्धेन देसितम्। तत्रायं पाळि –&lt;br&gt;&#xA;‘‘कथं पच्चुप्पन्नानं धम्मानं विपरिणामानुपस्सने पञ्ञा उदयब्बयानुपस्सने ञाणं? जातं रूपं पच्चुप्पन्नं, तस्स निब्बत्तिलक्खणं उदयो। विपरिणामलक्खणं वयो। अनुपस्सना ञाणम्। जाता वेदना…पे॰… सञ्ञा… सङ्खारा… विञ्ञाणं… जातं चक्खुं…पे॰… जातो भवो पच्चुप्पन्नो, तस्स निब्बत्तिलक्खणं उदयो। विपरिणामलक्खणं वयो। अनुपस्सना ञाण’’न्ति (पटि॰ म॰ १.४९)।&lt;br&gt;&#xA;एत्थ पन उदयदस्सनं यावदेव खयदस्सनन्ति वयदस्सनस्स पधानतं दस्सेतुं ‘‘विपरिणामानुपस्सने पञ्ञा’’ति वत्वा तं पन वयदस्सनं उदयदस्सनपुब्बकन्ति वुत्तं ‘‘उदयब्बयानुपस्सने ञाण’’न्ति।&lt;br&gt;&#xA;१२६६-८. पुब्बे उप्पत्तितोति जननतो पुब्बे अनुप्पन्नस्साति वुत्तं होति। निचयो रासि वा नत्थि, यतो आगच्छेय्य उप्पज्जमानं अलद्धत्तभावस्स सब्बेन सब्बं अविज्जमानत्ता। तेनाह ‘‘तथा उप्पज्जतो’’तिआदि। यथा अनागते अद्धाने इमे धम्मा सब्बेन सब्बं नत्थि, एवं अतीतेपि अद्धानन्ति दस्सेन्तो ‘‘तथा निरुज्झमानस्सा’’तिआदिं वत्वा अविज्जमानानंयेव रूपारूपधम्मानं हेतुपच्चयसमवाये उप्पादो, उप्पज्जित्वा च सब्बसो अभावूपगमोति इममत्थं समुदायगतं तदेकदेसभूताय उपमाय विभावेतुं इमस्मिं ठाने अट्ठकथाय (विसुद्धि॰ २.७२३) वीणूपमा आगता। सा इधापि आहरित्वा वत्तब्बाति अधिप्पायेन ‘‘एत्थ वीणूपमा’’तिआदिमाह। एतस्सत्थस्साति अविज्जमानानंयेव उप्पादो, उप्पन्नानञ्च परतो अभावोति इमस्स अत्थस्स पकासने। वीणूपमाति वीणावसेन आगता उपमा। सा पनेवं दट्ठब्बा – यथा वीणाय वादियमानाय उप्पन्नस्स सद्दस्स नेव उप्पत्तितो पुब्बे सन्निचयो अत्थि, न उप्पज्जमानो सन्निचयतो आगतो। न निरुज्झमानस्स दिसाविदिसागमनं अत्थि, न निरुद्धो कत्थचि सन्निचितो तिट्ठति, अथ खो वीणञ्च वीणवादनञ्च पुरिसस्स च तज्जं वायामं पटिच्च अहुत्वा सम्भोति, हुत्वा पटिवेति, एवं सब्बेपि रूपारूपधम्मा अहुत्वा सम्भोन्ति, हुत्वा पटिवेन्तीति।&lt;br&gt;&#xA;१२६९-७०. एवं सङ्खेपतो उदयब्बयमनसिकारविधिं दस्सेत्वा पुन यानि एतस्सेव उदयब्बयञाणस्स विभङ्गे ‘‘अविज्जासमुदया रूपसमुदयो’’ति (पटि॰ म॰ १.५०) पच्चयसमुदयट्ठेन रूपक्खन्धस्स उदयं पस्सति, ‘‘तण्हासमुदया…पे॰… कम्मसमुदया…पे॰… आहारसमुदया रूपसमुदयो’’ति (पटि॰ म॰ १.५०) पच्चयसमुदयट्ठेन रूपक्खन्धस्स उदयं पस्सति, निब्बत्तिलक्खणं पस्सन्तोपि रूपक्खन्धस्स उदयं पस्सति, रूपक्खन्धस्स उदयं पस्सन्तो इमानि पञ्च लक्खणानि पस्सति। ‘‘अविज्जानिरोधा रूपनिरोधो’’ति (पटि॰ म॰ १.५०) पच्चयनिरोधट्ठेन रूपक्खन्धस्स वयं पस्सति, ‘‘तण्हानिरोधा…पे॰… कम्मनिरोधा…पे॰… आहारनिरोधा रूपनिरोधो’’ति (पटि॰ म॰ १.५०) पच्चयनिरोधट्ठेन रूपक्खन्धस्स वयं पस्सति, विपरिणामलक्खणं पस्सन्तोपि रूपक्खन्धस्स वयं पस्सति, रूपक्खन्धस्स वयं पस्सन्तो इमानि पञ्च लक्खणानि पस्सति। तथा ‘‘अविज्जासमुदया वेदनासमुदयो’’ति (पटि॰ म॰ १.५०) पच्चयसमुदयट्ठेन वेदनाक्खन्धस्स उदयं पस्सति, ‘‘तण्हासमुदया…पे॰… कम्मसमुदया…पे॰… फस्ससमुदया वेदनासमुदयो’’ति (पटि॰ म॰ १.५०) पच्चयसमुदयट्ठेन वेदनाक्खन्धस्स उदयं पस्सति, निब्बत्तिलक्खणं पस्सन्तो वेदनाक्खन्धस्स उदयं पस्सति, वेदनाक्खन्धस्स उदयं पस्सन्तो इमानि पञ्च लक्खणानि पस्सति। ‘‘अविज्जानिरोधा…पे॰… तण्हानिरोधा…पे॰… कम्मनिरोधा…पे॰… फस्सनिरोधा वेदनानिरोधो’’ति (पटि॰ म॰ १.५०) पच्चयनिरोधट्ठेन वेदनाक्खन्धस्स वयं पस्सति, विपरिणामलक्खणं पस्सन्तोपि वेदनाक्खन्धस्स वयं पस्सति, वेदनाक्खन्धस्स वयं पस्सन्तो इमानि पञ्च लक्खणानि पस्सति, वेदनाक्खन्धस्स विय सञ्ञासङ्खारविञ्ञाणक्खन्धानम्। अयं पन विसेसो – विञ्ञाणक्खन्धस्स फस्सट्ठाने ‘‘नामरूपसमुदया नामरूपनिरोधा’’ति।&lt;br&gt;&#xA;एवं एकेकस्स खन्धस्स उदयब्बयदस्सने दस दस कत्वा समपञ्ञास लक्खणानि वुत्तानि, तेसं वसेनपि ‘‘एवम्पि रूपसमुदयो, एवम्पि रूपवयो, एवम्पि रूपं उदेति, एवम्पि रूपं वेती’’ति पच्चयतो चेव खणतो च वित्थारेन च मनसिकारविधिं दस्सेतुं ‘‘तस्सेव ञाणस्सा’’तिआदि आरद्धम्। तत्थ अविज्जासमुदयाति अविज्जाय उप्पादा , अत्थिभावाति अत्थो। निरोधविरुद्धो हि उप्पादो अत्थिभावो होति, तस्मा पुरिमभवसिद्धाय अविज्जाय सति इमस्मिं भवे रूपसमुदयो रूपस्स उप्पादो होतीति अत्थो। आदि-सद्दसङ्गहितेसु ‘‘तण्हासमुदया रूपसमुदयो, कम्मसमुदया रूपसमुदयो, आहारसमुदया रूपसमुदयो’’ति च, तथा वयदस्सने ‘‘अविज्जानिरोधा रूपनिरोधो, तण्हानिरोधा… कम्मनिरोधा… आहारनिरोधा रूपनिरोधो’’ति च आदीसु अविज्जादीहि तीहि अतीतकालिकानि तेसं सहकारीकारणभूतानि उपादानादीनिपि गहितानेवाति वेदितब्बम्।&lt;br&gt;&#xA;पवत्तिपच्चयेसु कबळीकाराहारस्स बलवताय सो एव गहितो ‘‘आहारसमुदया’’ति। तस्मिं पन गहिते पवत्तिपच्चयतासामञ्ञेन उतुचित्तानिपि गहितानेव होन्तीति चतुसमुट्ठानिकरूपस्स पच्चयतो उदयदस्सनं विभावितमेवाति दट्ठब्बम्। अविज्जातण्हूपनिस्सयसहितेनेव कम्मुना रूपकायस्स निब्बत्ति, असति च अविज्जूपनिस्सयाय भवनिकन्तिया जातिया असम्भवोयेवाति। यथा रूपस्स अविज्जातण्हूपनिस्सयता, एवं वेदनादीनम्पि दट्ठब्बा। आहारो पन उप्पन्नस्स रूपस्स पोसको कबळीकाराहारस्स अधिप्पेतत्ता, कामं यथाधिट्ठानत्ता वा देसनाय। उक्कट्ठनिद्देसेन वा आहारग्गहणम्। अविज्जानिरोधाति अग्गमग्गञाणेन अविज्जाय अनुप्पादनिरोधतो अनागतस्स रूपस्स अनुप्पादनिरोधो होति पच्चयाभावे अभावतो। ‘‘तण्हानिरोधा कम्मनिरोधो’’ति एत्थापि एसेव नयो। आहारनिरोधाति पवत्तिपच्चयस्स कबळीकाराहारस्स अभावे। रूपनिरोधोति तंसमुट्ठानरूपस्स अभावो होतीति। सेसं हेट्ठा वुत्तनयानुसारेन वेदितब्बम्। अयं पन विसेसो – ‘‘फुट्ठो वेदेति, फुट्ठो सञ्जानाति, फुट्ठो चेतेतीति (सं॰ नि॰ ४.९३), फस्सपच्चया वेदना, चक्खुसम्फस्सजा वेदना, सञ्ञा चेतना’’ति वचनतो फस्सो वेदनासञ्ञासङ्खारक्खन्धानं पवत्तिपच्चयो, तन्निरोधा च तेसं निरोधो, महापदानमहानिदानसुत्तेसु , अभिधम्मे च अञ्ञमञ्ञपच्चयवारे ‘‘नामरूपपच्चया विञ्ञाण’’न्ति (दी॰ नि॰ २.५७, ९७; कथा॰ ७१९) वचनतो नामरूपं विञ्ञाणस्स पवत्तिपच्चयो, तन्निरोधा च तस्स निरोधोति वुत्तं ‘‘फस्ससमुदया वेदनासमुदयो’’तिआदि।&lt;br&gt;&#xA;१२७१. दस दसाति रूपक्खन्धस्स उदयदस्सने अविज्जा तण्हा कम्मं आहारोति इमेसं पच्चयानं अत्थितासङ्खतलक्खणानि चेव रूपस्स निब्बत्तिलक्खणञ्चाति इमानि पञ्च लक्खणानि, वयदस्सने अविज्जादीनं चतुन्नं पच्चयानं अनुप्पादनिरोधो, रूपस्स खणनिरोधो चाति इमानि पञ्च लक्खणानीति रूपक्खन्धस्स दस लक्खणानि, तथा वेदनाक्खन्धादीनं चतुन्नं चत्तालीस लक्खणानीति एवं समपञ्ञास लक्खणानि होन्ति। तेनाह ‘‘पञ्ञास लक्खणानी’’ति। लक्खणट्ठो पन तेसं चतुन्नं पच्चयानं अत्थिता, अनुप्पादनिरोधो चाति अट्ठ लक्खीयति एतेहि रूपादीनं उदयो च वयो चाति लक्खणानि। चतुन्नञ्हि पच्चयानं अत्थिताहि रूपादिउदयो लक्खीयति, अनुप्पादनिरोधअच्चन्तनिरोधेहि वयो, निब्बत्तिविपरिणामानि पन सङ्खतलक्खणानेवाति। धम्मे समनुपस्सतीति रूपादिके धम्मे उदयब्बयवन्ते समनुपस्सति। एत्थ च केचि ताव आहु ‘‘अरूपक्खन्धानं उदयब्बयदस्सनं अद्धासन्ततिवसेन, न खणवसेना’’ति, तेसं मतेन खणतो उदयब्बयदस्सनमेव न सिया। अपरे पनाहु ‘‘पच्चयतो उदयब्बयदस्सनेन अतीतादिविभागं अनामसित्वा सब्बसाधारणतो अविज्जादिपच्चया वेदनाय सम्भवं लब्भमानतं पस्सति, न उप्पादम्। अविज्जादिअभावे च तस्सा असम्भवं अलब्भमानतं पस्सति, न भङ्गक्खणतो। उदयब्बयस्स दस्सने पच्चुप्पन्नानं उप्पादं, भङ्गञ्च पस्सती’’ति, तं अयुत्तम्। सन्ततिवसेन हि रूपारूपधम्मे उदयब्बयतो मनसि करोन्तस्स अनुक्कमेन भावनाय बलप्पत्तकाले ञाणस्स तिक्खविसदभावप्पत्तिया खणतो उदयब्बया उपट्ठहन्तीति।&lt;br&gt;&#xA;१२७२-५. अयञ्हि पठमं पच्चयतो उदयब्बयं मनसि करोन्तो पच्छा अविज्जादिके पच्चयधम्मे विस्सज्जेत्वा उदयब्बयवन्ते खन्धे गहेत्वा तेसं पच्चयतो उदयब्बयदस्सनमुखेन खणतोपि उदयब्बयं मनसि करोति। तस्स यदा ञाणं तिक्खं विसदं हुत्वा पवत्तति, तदा रूपारूपधम्मा खणे खणे उप्पज्जन्ता, भिज्जन्ता च हुत्वा उपट्ठहन्ति। तेन वुत्तं ‘‘एवं रूपुदयो होती’’तिआदि। तत्थ एवं रूपुदयोति एवं वुत्तनयेन अविज्जासमुदया…पे॰… तण्हासमुदया…पे॰… कम्म…पे॰… आहारसमुदयापि रूपस्स सम्भवो । एवमस्स वयोति एवं वुत्तनयेनेव अविज्जानिरोधा…पे॰… तण्हानिरोधा…पे॰… कम्म…पे॰… आहारनिरोधा रूपस्स वयो अनुप्पादोति अयं पच्चयतो वित्थारेन मनसिकारो। उदेति एवं रूपम्पीति एवं समुदयतो कम्मसमुट्ठानरूपम्पि आहारउतुचित्तसमुट्ठानरूपम्पि उदेति उप्पज्जति निब्बत्तति। एवं रूपं तु वेतीति कम्मसमुट्ठानरूपम्पि आहारउतुचित्तसमुट्ठानरूपम्पि एवं वेति निरुज्झतीति अयं खणतो वित्थारेन मनसिकारो। तेन वुत्तं ‘‘एवं पच्चयतोपेत्थ खणतो उदयब्बय’’न्ति। सब्बधम्मा पाकटा होन्तीति इति इमे धम्मा अहुत्वा सम्भोन्ति, हुत्वा पटिवेन्ति। यथा पच्चुप्पन्ने, एवं अतीतानागतेपीति नयवसेन अतीतादिधम्मानं द्वेधा उदयब्बयं पस्सतो सच्चपटिच्चसमुप्पादनयलक्खणभेदा पाकटा होन्ति। तस्सेवं पाकटीभूतसब्बधम्मसभावस्स ‘‘एवं किर नामिमे धम्मा अनुप्पन्नपुब्बा उप्पज्जन्ति, उप्पन्ना निरुज्झन्ती’’ति निच्चनवाव हुत्वा सङ्खारा उपट्ठहन्ति। न केवलञ्च निच्चनवाव, उदके दण्डकेन कतलेखा विय, आरग्गे ठपितसासपो विय, विज्जुसञ्चारो विय च परित्तकालट्ठायिनो उपट्ठहन्ति। तेनाह ‘‘उदके दण्डराजीवा’’तिआदि। उदके दण्डराजिआदयोव किञ्चापि उत्तरुत्तरि अतिपरित्तट्ठायिभावनिदस्सनत्थं दस्सिता, तथापि दन्धनिरोधा एव निदस्सिता, ततोपि लहुतरनिरोधत्ता सङ्खारानम्। तथा हि गमनस्सादानं देवपुत्तानं हेट्ठुपरियेन परिमुखं धावन्तानं सिरसि, पादे च बद्धखुरधारासन्निपाततोपि सीघतरो रूपनिरोधो वुत्तो, पगेव अरूपधम्मानम्। न केवलं परित्ततरकालट्ठायिनोव उपट्ठहन्ति, अथ खो असारापि खायन्तीति आह ‘‘कदली’’तिआदि। तत्थ मण्डलाकारेन आविज्झियमानं अलातमेव अलातचक्कम्। मन्तोसधप्पभाविता इन्दजालादिका माया।&lt;br&gt;&#xA;१२७६-७. एत्तावताति य्वायं कलापसम्मसननियोजनतो पट्ठाय याव उदयब्बयपटिवेधाय भावना विधि आरद्धो, एत्तावता भावनाविधानेन कलापसम्मसनम्पि उदयब्बयञाणुप्पादस्सेव परिकम्मन्ति। उदयब्बयदस्सनं ञाणन्ति सम्बन्धो। लक्खणानि च…पे॰… ठितन्ति वयधम्ममेव उप्पज्जति, उप्पन्नञ्च वयं उपेतीति इमिना आकारेन समपञ्ञास लक्खणानि पटिविज्झित्वा ठितम्। अधुना उप्पन्नं न ताव बलप्पत्तन्ति आह ‘‘तरुण’’न्ति। कलापसम्मसनादिवसेन पवत्तसम्मसनं निप्परियायेन विपस्सनासमञ्ञं लभति। उदयब्बयानुपस्सनादिवसेन पवत्तमेव लभतीति आह ‘‘यस्स चा’’तिआदि।&lt;br&gt;&#xA;१२७८-८०. अथस्स इमाय तरुणविपस्सनाय विपस्सन्तस्स दस विपस्सनुपक्किलेसा उप्पज्जन्तीति दस्सेन्तो आह ‘‘विपस्सनाया’’तिआदि। एतायाति उदयब्बयानुपस्सनासङ्खाताय तरुणविपस्सनाय, न भङ्गानुपस्सनादिसङ्खाताय तरुणविपस्सनाय, नापि निब्बिदानुपस्सनादिसङ्खाताय बलवविपस्सनायाति अत्थो। न हि तदा विपस्सनुपक्किलेसा उप्पज्जन्तीति। विपस्सकस्साति च विपस्सकस्सेवाति एव-कारो लुत्तनिद्दिट्ठो। तेनेव वक्खति ‘‘सम्पत्तपटिवेधस्सा’’तिआदि। दिट्ठिग्गाहादिवत्थुभावेन विपस्सनं उपक्किलेसन्तीति उपक्किलेसा। सम्पत्तो चतुसच्चफलपटिवेधो येन सो सम्पत्तपटिवेधो, सो च सोतापन्नादीनं अञ्ञतरो होतीति आह ‘‘सोतापन्नादिनो’’ति। अपिचाति अयं वक्खमानसमुच्चयत्थो। इदञ्च उक्कट्ठनिद्देसवसेन वुत्तं बलवविपस्सनापत्तस्सापि अनुप्पज्जनतो। सम्पत्तपटिवेधस्साति वा बलविपस्सनापत्तं सन्धाय वुत्तम्। सोपि हि पटिवेधप्पत्तिया आसन्नारहदेसे ठितत्ता सम्पत्तपटिवेधो नाम होति। एवञ्च सति अपिचाति वुत्तसमुच्चयत्थो होति। अथ वा अपि-सद्दो वुत्तसमुच्चयत्थो। च-सद्दो अवुत्तसमुच्चयत्थो। तेन निक्खित्तकम्मट्ठानं सङ्गण्हाति। विपस्सनं आरभित्वा अन्तरा वोसानं आपन्नस्सापि विपस्सनुपक्किलेसा न उप्पज्जन्ति। विप्पटिपन्नस्साति सीलविपत्तिआदिवसेन यथा तथा विप्पटिपन्नकस्स, गरहितब्बपटिपन्नस्साति अत्थो। अथ वा विप्पटिपन्नस्साति विपस्सनाभावनासङ्खाताय सम्मापटिपत्तिया अभावेन विरहितपटिपत्तिकस्स।&lt;br&gt;&#xA;१२८१. विपस्सनापटिपत्तियेव हि ससम्भारा पुब्बभागे सम्मापटिपत्ति, तदञ्ञा विप्पटिपत्ति, तेनेवस्स विसुद्धिपक्खे ‘‘सम्माव पटिपन्नस्सा’’ति वुत्तम्। सा च निक्खित्तधुरस्सापि होतीति इमस्मिं पक्खे निक्खित्तकम्मट्ठानोपि इमिनाव सङ्गहितो होतीति। सम्माव पटिपन्नस्साति हेट्ठा वुत्तविधानेन सम्मा एव पटिपन्नस्स, न विप्पटिपन्नस्स वा निक्खित्तधुरस्स वा। युत्तयोगस्साति युत्तेन योगेन, ञाणेन वा भावनमनुयुञ्जनसीलस्स। सा पन युत्तयोगिता समथवसेनापि होतीति तन्निवत्तनत्थमाह ‘‘सदा विपस्सकस्सेवा’’ति। उप्पज्जन्तीति एत्थापि एव-कारो सम्बन्धितब्बो, तेन न नुप्पज्जन्तीति अत्थो। अञ्ञथा मग्गामग्गञाणस्सेव असम्भवतो। किराति अनुस्सुतियम्। सा पनेसा अनुस्सुति पाळिवसेनेव आगताति दट्ठब्बम्। यथाह –&lt;br&gt;&#xA;‘‘कथं धम्मुद्धच्चविग्गहितं मानसं होति? अनिच्चतो मनसिकरोतो ओभासो उप्पज्जति , ओभासो धम्मोति ओभासं आवज्जेति, ततो विक्खेपो उद्धच्चं, तेन उद्धच्चेन विग्गहितमानसो अनिच्चतो उपट्ठानं यथाभूतं नप्पजानाति। दुक्खतो…पे॰… अनत्ततो उपट्ठानं यथाभूतं नप्पजानाति। तथा अनिच्चतो मनसिकरोतो ञाणं उप्पज्जति…पे॰… पीति पस्सद्धि सुखं अधिमोक्खो पग्गहो उपट्ठानं उपेक्खा निकन्ति उप्पज्जति, निकन्ति धम्मोति निकन्तिं आवज्जेति, ततो विक्खेपो उद्धच्चं, तेन उद्धच्चेन विग्गहितमानसो अनिच्चतो उपट्ठानं यथाभूतं नप्पजानाति। दुक्खतो…पे॰… अनत्ततो उपट्ठानं यथाभूतं नप्पजानाती’’ति (पटि॰ म॰ २.६)।&lt;br&gt;&#xA;१२८२. इदानि तेसं ओभासादीनं सरूपविभावनत्थं तेसु उप्पन्नेसु विपस्सनाय उपक्किलिस्सनाकारञ्च दस्सेतुं ‘‘विपस्सनाया’’तिआदि वुत्तम्। विपस्सनाय ओभासोति विपस्सनाचित्तसमुट्ठितं, ससन्ततिपतितउतुसमुट्ठानञ्च भासुरं रूपम्। तत्थ विपस्सनाचित्तसमुट्ठानं योगिनो सरीरट्ठमेव पभस्सरं हुत्वा तिट्ठति, इतरं सरीरं मुञ्चित्वा ञाणानुभावानुरूपं समन्ततो फरति, तं तस्सेव पञ्ञायति, तेन फुट्ठोकासे रूपगतम्पि पस्सति। पस्सन्तो च चक्खुविञ्ञाणेन पस्सति, उदाहु मनोविञ्ञाणेनाति वीमंसितब्बमेतन्ति वदन्ति। आचरियधम्मपालत्थेरेन पन ‘‘दिब्बचक्खुलाभिनो विय तं मनोविञ्ञाणविञ्ञेय्यमेवाति युत्तं विय दिस्सती’’ति (विसुद्धि॰ महा॰ २.७३३) वुत्तम्।&lt;br&gt;&#xA;१२८३-४. मग्गप्पत्तो फलप्पत्तो, अहमस्मीति गण्हतीति ‘‘न वत मे इतो पुब्बे एवरूपो ओभासो उप्पन्नपुब्बो, अद्धा अरियमग्गं पत्तोस्मि, फलं सच्छाकासि’’न्ति अमग्गंयेव ‘‘मग्गो’’ति गण्हाति। तस्सेवं पन गण्हतोति तस्स अमग्गंयेव ‘‘मग्गो’’ति गण्हन्तस्स। विपस्सनावीथीति पटिपाटिया पवत्तमाना विपस्सनाव उक्कन्ता नाम होति, योगिनो ‘‘मग्गं पत्तोस्मी’’ति अधिमानेन विस्सट्ठत्ता। विपस्सनावीथिन्तिपि पाठो, तस्सेवं गण्हतो विपस्सना ततोयेव वीथिं उक्कन्ता नाम होतीति अत्थो। ओभासमेव सो भिक्खु, अस्सादेन्तो निसीदतीति सो भिक्खु अत्तना आरद्धं विपस्सनं विस्सज्जेत्वा ओभासमेव लोभवसेन वा दिट्ठिवसेन वा अस्सादेन्तो निसीदति। सो खो पनायं ओभासो कस्सचि भिक्खुनो पल्लङ्कट्ठानमत्तमेव ओभासेन्तो उप्पज्जति, कस्सचि अन्तोगब्भं, कस्सचि बहिगब्भं, कस्सचि सकलविहारं गावुतं अड्ढयोजनं योजनं द्वियोजनं तियोजनं, कस्सचि पथवीतलतो पट्ठाय याव अकनिट्ठब्रह्मलोका एकालोकं कुरुमानो, यथा समुद्दम्हि योजनमत्ते मच्छकच्छपा पञ्ञायन्ति, एवं उप्पज्जन्ति। भगवतो पन दससहस्सिलोकधातुं ओभासेन्तो उदपादि।&lt;br&gt;&#xA;१२८५. विपस्सनापीतीति विपस्सनाचित्तसम्पयुत्ता पीति। खुद्दिकादिका हेट्ठा वण्णितायेव, अयञ्च पञ्चविधा पीति उदयब्बयानुपस्सनाय वीथिपटिपन्नाय अनुक्कमेन उप्पज्जति। मत्थकप्पत्तेन पन उदयब्बयञाणेन सद्धिं फरणापीतियेव होति। उपचारप्पनक्खणतो अञ्ञदापि हि फरणापीति होतियेवाति। तेन वुत्तं अट्ठकथायं ‘‘सकलसरीरं पूरयमाना उप्पज्जती’’ति (विसुद्धि॰ २.७३४; ध॰ स॰ अट्ठ॰ १.धम्मुद्देसवार झानङ्गरासिवण्णना)।&lt;br&gt;&#xA;१२८६-७. योगिनो…पे॰… होन्ति हीति यस्सायं पस्सद्धि उप्पन्ना, तस्स योगिनो रत्तिट्ठाने वा दिवाट्ठाने वा निसिन्नस्स कायचित्तानि पस्सद्धानेव होन्ति, नेव दरथो होतीति अत्थो। पस्सद्धिआदीनि छ युगळानि अञ्ञमञ्ञयोगीनीति पस्सद्धिया उप्पन्नाय इतरापि उप्पन्नायेव होन्तीति किच्चदस्सनमुखेन ता सब्बापि दस्सेन्तो ‘‘लहूनि चा’’तिआदिमाह। एत्थ च काय-ग्गहणेन रूपकायस्सापि गहणं वेदितब्बं, न वेदनादिक्खन्धत्तयस्सेव। कायपस्सद्धिआदयो हि रूपकायस्सापि दरथादिनिम्मद्दकाति। कम्मञ्ञानेव होन्तीति न केवलं कम्मञ्ञानेव सुविसदानि उजुकानियेव होन्ति, अविनाभाविताय पन तदुभयं विसुं न वुत्तम्। कायचित्तानं पस्सद्धादिभावो च तेसं अपस्सद्धादिहेतुभूतानं उद्धच्चादिथिनमिद्धादिदिट्ठिमानादिसेसनीवरणादिअस्सद्धियादिमायासाठेय्यादिसंकिलेसधम्मानं विद्धंसनवसेनेव तदा विपस्सनाचित्तुप्पादस्स पवत्तनतो।&lt;br&gt;&#xA;१२८८-९०. मनुस्सानं अयन्ति मानुसी, मनुस्सयोग्यकामसुखरति। तादिसेहि मनुस्सविसेसेहि अनुभवितब्बतानतिवत्तनतो दिब्बरतिपि सङ्गहिता, मानुसीसदिसताय, कामसुखभावेन दिब्बा रति वा मानुसी, तस्सा अतिक्कन्तताय न मानुसीति अमानुसी, तं अमानुसिम्। सुञ्ञागारन्ति यं किञ्चि विवित्तं सेनासनं, विपस्सनं एव वा, सापि हि निच्चभावादिसुञ्ञताय, योगिनो सुखसन्निस्सयताय च ‘‘सुञ्ञागार’’न्ति वत्तब्बतं लभति। चित्तस्स अनुपसमकरानं किलेसानं विगमेन सन्तचित्तस्स संसारे भयस्स इक्खनेन भिक्खुनो सम्मा ञायेन रूपारूपधम्मानं उदयब्बयानुपस्सनादिवसेन ते विपस्सतो सम्मसतो सम्मारद्धविपस्सनानं मनुस्सानं विसयताय अमानुसी विपस्सनापीतिसुखसञ्ञिता रति होतीति अयमेत्थ गाथाय सङ्खेपत्थो। दुतियगाथा पन उदयब्बयञाणमेव सन्धाय वुत्ता। तत्थ यतो यतोति रूपतो, अरूपतो वा।&lt;br&gt;&#xA;१२९१. ञाणादयोति ञाणसद्धादयो सत्त। वुत्तनयेनाति ‘‘ञाणन्ति विपस्सनाञाणं, सद्धाति विपस्सनाचित्तसम्पयुत्ता सद्धा’’तिआदिना वुत्तनयानुसारेन विपस्सनावसेनेव ञेय्या। तत्थ ञाणं रूपारूपधम्मे उदयब्बयानुपस्सनावसेन तुलयन्तस्स तीरेन्तस्स विस्सट्ठइन्दवजिरमिव अविगतवेगं तिखिणं सूरं अतिविसदं उप्पज्जति। तथा हि तेन योगी ‘‘मग्गं पत्तोस्मी’’ति मञ्ञति। सद्धाति किलेसकालुसियापगमेन चित्तचेतसिकानं अतिसयपसादभूता बलवती सद्धा, न पन कम्मफलं, रतनत्तयं वा सद्दहनवसेन पवत्ता। सतिपि सूपट्ठिता अचला पब्बतराजसदिसा उप्पज्जति। इमिस्सा च उप्पन्नाय सो यं यं ठानं पच्चवेक्खति, तं तं ठानमस्स अनुपविसित्वा ओक्खन्दित्वा पक्खन्दित्वा परिभण्डभूतस्स यथाकम्मूपगञाणस्स उपट्ठहन्ते परलोकविसयत्ता वण्णायतनविसयमतीतन्ति दिब्बचक्खुनो परलोको विय सतिया उपट्ठाति। सुखं पन सकलसरीरं अभिसन्दमानं अतिपणीतं उप्पज्जति। तस्मिञ्हि उप्पन्ने तंसमुट्ठितेहि अतिपणीतेहि रूपेहि सब्बो कायो परिफुटो, परिब्रूहितो च होति। उपेक्खा पन विपस्सनुपेक्खा चेव आवज्जनुपेक्खा च। तत्थ विचिनितविचयत्ता सङ्खारानं विचिनने मज्झत्तभावेन ठिता विपस्सनुपेक्खा। सा पन अत्थतो तथापवत्ता तत्रमज्झत्तुपेक्खाव। मनोद्वारावज्जनचित्तसम्पयुत्ता वेदना आवज्जने अज्झुपेक्खनवसेन पवत्तिया आवज्जनुपेक्खाति वुच्चति। दुविधा पनेसा तदा उप्पज्जति। तथा हि तस्मिं समये सब्बसङ्खारानं उदयब्बये मज्झत्तभूता विपस्सनुपेक्खा बलवती उप्पज्जति, मनोद्वारे आवज्जनुपेक्खापि। सा हिस्स तं तं ठानं आवज्जन्तस्स विस्सट्ठइन्दवजिरमिव, पत्तपुटे पक्खन्दतत्तनाराचो विय च सूरा तिखिणा हुत्वा पवत्तति। वीरियम्पि असिथिलमनच्चारद्धं सम्पयुत्तधम्मे किलेसपक्खतो कोसज्जपक्खतो पग्गण्हन्तं सुपग्गहितमुप्पज्जति, निकन्ति च ओभासादिपटिमण्डिताय विपस्सनाय आलयं कुरुमाना भावनाय सातिसयप्पवत्तिया सुखुमा सन्ताकारा उप्पज्जति। या किलेसोति परिग्गहितुम्पि न युत्ता। यथा च ओभासे, एवं एतेसुपि अञ्ञस्मिं उप्पन्ने योगावचरो ‘‘न वत मे इतो पुब्बे एवरूपा पीति उप्पन्नपुब्बा, एवरूपा पस्सद्धि ञाणं सद्धा सति सुखं उपेक्खा वीरियं निकन्ति उप्पन्नपुब्बा, अद्धा मग्गफलप्पत्तोस्मी’’ति गण्हाति, तस्सेवं गण्हतो विपस्सना वीथिउक्कन्ता नाम होति। सो तेयेव अस्सादेन्तो निसीदति। इमे च पन विपस्सनुपक्किलेसा येभुय्येन समथविपस्सनालाभिनो उप्पज्जन्ति। सो समापत्तिविक्खम्भितानं किलेसानं असमुदाचारतो ‘‘अरहा अह’’न्ति चित्तं उप्पादेतीति।&lt;br&gt;&#xA;१२९२-३. उपक्लेसस्स वत्थुतोति निप्परियायतो दिट्ठिमानतण्हा इध उपक्किलेसा तेसं वत्थुतो उप्पत्तिट्ठानताय, न सभावतो अकुसलत्ता। यथा पन ओभासादयो, एवं निकन्तिपि दिट्ठिग्गाहादीनं ठानं होतीति वत्थुभावोपिस्सा युज्जतेव। तंतमावज्जमानस्स, भावना परिहायतीति तं तं ओभासादिकं आवज्जमानस्स दिट्ठिमानतण्हावसेन ‘‘मम ओभासो’’तिआदिग्गाहं पवत्तेन्तस्स भावना वीथिं ओक्कमित्वा परिवट्टति। अप्पं सुतमेतस्साति अप्पस्सुतो।&lt;br&gt;&#xA;१२९४-७. बहुस्सुतो पन ओभासादीसु उप्पन्नेसु ‘‘अयं खो मे ओभासो उप्पन्नो, सो खो पनायं अनिच्चो सङ्खतो पटिच्चसमुप्पन्नो खयधम्मो वयधम्मो विरागधम्मो निरोधधम्मो’’ति वा, सचे ओभासो अत्ता भवेय्य, अत्ताति गहेतुं वट्टेय्य, अनत्ता च पनायं अत्ताति गहितो, तस्मा ‘‘सो अवसवत्तनट्ठेन अनत्ता, हुत्वा अभावट्ठेन अनिच्चो, उदयब्बयपटिपीळनट्ठेन दुक्खो’’तिआदिना समनुपस्सति, सो एवं समनुपस्सन्तो उपक्किलेसजटं विजटेत्वा ओभासादयो धम्मा न मग्गो, उपक्किलेसविनिमुत्तं पन वीथिपटिपन्नं विपस्सनाञाणं मग्गोति मग्गञ्च अमग्गञ्च ववत्थपेति। तेन वुत्तं ‘‘सब्बोभासादयो’’तिआदि। मग्गामग्गेसु ञाणन्ति मग्गामग्गञाणं, मग्गामग्गञाणदस्सनविसुद्धीति वुत्तं होति। मग्गामग्गञाणदस्सनविसुद्धिपत्तिया च तेन योगिना तिण्णं सच्चानञ्च ववत्थानं कतं होति। कथं? दिट्ठिविसुद्धिया ताव नामरूपववत्थापनेन दुक्खसच्चववत्थानं कतं होति, कङ्खावितरणविसुद्धिया पच्चयपरिग्गहेन समुदयसच्चस्स ववत्थानम्। अभिधम्मनयस्मिञ्हि सब्बकिलेसा, कम्मञ्च समुदयसच्चं, इमिस्सं मग्गामग्गञाणदस्सनविसुद्धियं सम्मा मग्गस्स अवधारणेन मग्गसच्चम्। तदुपायभूतस्स हि मग्गस्स अवधारणेन तं अवधारितमेवाति एवं लोकियेनेव ताव ञाणेन तिण्णं सच्चानं ववत्थानं कतं होति।&lt;br&gt;&#xA;इति अभिधम्मत्थविकासिनिया नाम&lt;br&gt;&#xA;अभिधम्मावतारसंवण्णनाय&lt;br&gt;&#xA;मग्गामग्गञाणदस्सनविसुद्धिनिद्देसवण्णना निट्ठिता।&lt;/p&gt;</description>
    </item>
    <item>
      <title>२१. एकवीसतिमो परिच्छेदो</title>
      <link>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/21_ekavIsatimo_parichChedo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/21_ekavIsatimo_parichChedo/</guid>
      <description>&lt;p&gt;२१. एकवीसतिमो परिच्छेदो&lt;/p&gt;&#xA;&lt;h2 id=&#34;पटपदञणदससनवसदधनददसवणणन&#34;&gt;पटिपदाञाणदस्सनविसुद्धिनिद्देसवण्णना&lt;/h2&gt;&#xA;&lt;p&gt;१२९८. अट्ठञाणवसेनेवाति उदयब्बयञाणादीनं अट्ठन्नं ञाणानं वसेन। विपस्सनाचारस्स मत्थकप्पत्तिया सङ्खारुपेक्खाञाणं सिखापत्ता विपस्सना। सिखापत्ति पनस्सा उदयब्बयञाणादीनं अट्ठञाणानं वसेनाति आह ‘‘अट्ठञाणवसेना’’ति। नवमन्ति सच्चानुलोमिकञाणम्। इति उदयब्बयादीनि अट्ठ, इदञ्च नवमञाणं पटिपदाञाणदस्सनन्ति पवुच्चति। पटिपज्जति एताय अरियमग्गोति पटिपदा, उदयब्बयादीनं जाननट्ठेन, पच्चक्खतो दस्सनट्ठेन ञाणदस्सनञ्चाति कत्वा।&lt;br&gt;&#xA;१२९९. तानि पन ञाणानि सरूपतो दस्सेतुं ‘‘अट्ठ ञाणानी’’तिआदि वुत्तम्। तत्थ उदयब्बयानुपस्सनाञाणं किञ्चापि तीरणपरिञ्ञाय पतिट्ठं, तथापि यथावुत्तट्ठेन पटिपदाञाणदस्सनम्पि होतियेवाति तम्पि इध वुत्तम्। इतरत्थ पन उप्पन्नमत्तं अप्पगुणं सन्धाय वुत्तम्। अप्पगुणञ्हि निच्चसञ्ञादिपहानसिद्धिया पहानपरिञ्ञाय अधिट्ठानभूतम्। यतो तदधिगमेन अट्ठारससु महाविपस्सनासु एकच्चा अधिगताव होन्ति। न हि उदयब्बयानं पच्चक्खतो पटिवेधेन विना सामञ्ञाकारानं तीरणमत्तेन सातिसयं पटिपक्खप्पहानं सम्भवति। असति च पटिपक्खप्पहाने कुतो ञाणादीनं वजिरमिव अविहतवेगता तिखिणविसदादिता वा, तस्मा पगुणभावप्पत्तं उदयब्बयञाणं पहानपरिञ्ञापक्खियमेव दट्ठब्बम्।&lt;br&gt;&#xA;१३००-२. भङ्गेति सङ्खारानं भङ्गे। यथाभूतदस्सावी भायति एतस्माति भयं, तेभूमकधम्मा, तेसु भयतो उपतिट्ठन्तेसु भायितब्बाकारग्गाहिञाणं भयेञाणम्। तथा हेतं ‘‘भयतुपट्ठानञाण’’न्ति वुच्चति। मुच्चितुं इच्छतीति मुच्चितुकम्यं, चित्तं, पुग्गलो वा, तस्स भावो मुच्चितुकम्यता, तं पन ञाणमेवाति आह ‘‘ञाणं मुच्चितुकम्यता’’ति। पुन पटिसङ्खानाकारेन पवत्तं ञाणं पटिसङ्खानुपस्सनाञाणम्। निरपेक्खताय सङ्खारानं उपेक्खनवसेन पवत्तं ञाणं सङ्खारुपेक्खाञाणम्। गाथाबन्धत्थं पन विसन्धिनिद्देसो। ओळारिकोळारिकस्स सच्चपटिच्छादकतमस्स विगमनेन सच्चपटिवेधानुकूलत्ता सच्चानुलोमिकम्। तं पन इदन्ति आह ‘‘सच्चानुलोमञाणन्ति, अनुलोमं पवुच्चती’’ति।&lt;br&gt;&#xA;१३०३. ननु च उदयब्बयञाणस्स पगेव सिद्धत्ता किमत्थं पुन तत्थापि अभियोगोति चे? अनिच्चादिलक्खणसल्लक्खणत्थम्। उदयब्बयञाणञ्हि हेट्ठा दसहि उपक्किलेसेहि उपक्किलिट्ठं हुत्वा याथावसरसतो तिलक्खणं सल्लक्खेतुं नासक्खि, उपक्किलेसविनिमुत्तं पन सक्कोति, तस्मा लक्खणसल्लक्खणत्थं पुन तत्थेव योगो कातब्बो। लक्खणानि चस्स उदयब्बयादीनं अमनसिकारा, सन्ततिइरियापथघनछन्नताय च नोपट्ठहन्ति, तस्मा उदयब्बयं मनसि कत्वा सन्ततिं उग्घाटेत्वा अनिच्चलक्खणं, अभिण्हपीळनं परिग्गहेत्वा इरियापथं उग्घाटेत्वा दुक्खलक्खणं, धातुयो विनिब्भुजित्वा घनविनिब्भोगं कत्वा अनत्तलक्खणञ्च सल्लक्खेत्वा ‘‘अनिच्चा दुक्खा अनत्ता’’ति सङ्खारा पुनप्पुनं सम्मसितब्बा। तस्सेवं तुलयतो तीरयतो यदा सङ्खारगतं अत्तनो लहुउपट्ठानेन, ञाणस्स च तिक्खताय तिरोहितुप्पादादिभेदं भिज्जमानमेव उपट्ठाति, भङ्गेयेव तस्स ञाणं सन्तिट्ठति, तदा भङ्गानुपस्सना नाम विपस्सनाञाणं अधिगतं होति। तस्स तदेव सङ्खारनिरोधारम्मणभङ्गानुपस्सनं आसेवन्तस्स यदा सब्बभवयोनिगतिट्ठितिनिवासेसु सङ्खारा भिज्जनसभावताय यक्खरक्खसादयो विय महाभयं हुत्वा उपट्ठहन्ति, तदास्स भयतुपट्ठानञाणं अधिगतं होति। किं पनिदं ञाणं भायतीति? न भायति। तञ्हि ‘‘अतीता सङ्खारा निरुद्धा, पच्चुप्पन्ना निरुज्झन्ति, अनागता निरुज्झिस्सन्ती’’ति तीरणमत्तमेव होति, ब्यसनापन्नानं पन सब्बसङ्खारानं भयतो उपट्ठितानं गहणेन भयतुपट्ठानञाणन्ति वुच्चतीति।&lt;br&gt;&#xA;तस्स तं भयतुपट्ठानञाणं आसेवन्तस्स यदा सब्बभवगतेसु सङ्खारेसु ताणं वा लेणं वा परायणं वा न पञ्ञायति, उक्खित्तासिको विय पच्चामित्तो सादीनवा एव सङ्खारा उपट्ठहन्ति, तस्स सङ्खारानं आदीनवमेव पस्सन्तस्स आदीनवञाणं नाम उप्पन्नं होति। तस्सेवं सब्बसङ्खारे आदीनवतो पस्सन्तस्स यदा तिभवपरियापन्नेसु निब्बेदो उप्पज्जति, उक्कण्ठा सण्ठहन्ति, सब्बसङ्खारविसंयुत्ते सन्तिपदे अभिरतिं पटिलभति, तदास्स निब्बिदानुपस्सनं नाम ञाणं उप्पन्नं होति। तस्स यदा इमिना निब्बिदाञाणेन सब्बसङ्खारेसु निब्बिन्दन्तस्स एकसङ्खारेपि चित्तं न सज्जति, सब्बस्मा सङ्खारतो सप्पमुखगतस्स विय मण्डूकस्स मुच्चितुकामता उप्पज्जति, तदा मुच्चितुकम्यताञाणं नाम उप्पन्नं होति। तस्सेवं सब्बसङ्खारेहि मुच्चितुकामस्स निच्चसुखसुभअत्ताकारेन पन उपट्ठितुं असमत्थतं पापेत्वा मुच्चनस्स उपायसम्पादनत्थं अनिच्चन्तिकतादीहि अनिच्चलक्खणं, अभिण्हपटिपीळनतादीहि दुक्खलक्खणं, अजञ्ञकतादीहि पटिक्कूलतं, तुच्छतादीहि अनत्तलक्खणञ्च आरोपेत्वा सब्बसङ्खारगतं परिग्गण्हन्तस्स पटिसङ्खानुपस्सनाञाणं नाम उप्पन्नं होति। तेन पनेवं परिग्गहितसङ्खारेन या सा ‘‘सुञ्ञमिदं अत्तेन वा अत्तनियेन वा’’तिआदिना द्विकोटिकादिभेदा सुञ्ञता वुत्ता, सा परिग्गहेतब्बा। तस्सेवं सुञ्ञतो दिस्वा तिलक्खणं आरोपेत्वा सम्मसन्तस्स यदा भयञ्च नन्दिञ्च विप्पहाय विस्सट्ठभरियस्स विय सङ्खारगतेसु उपेक्खा सन्तिट्ठति, तीसु भवेसु चित्तं न सम्पसारियति, तदास्स सङ्खारुपेक्खाञाणं नाम उप्पन्नं होति। तं पनेतं याव निब्बानं न पस्सति, ताव दिसाकाको विय कूपकयट्ठिं पुनप्पुनं सङ्खारमेव अनभिमतम्पि निस्साय सङ्खारविचिननेपि मज्झत्तमेव हुत्वा तिट्ठति। तेन वुत्तं ‘‘एतेसु पन ञाणेसू’’तिआदि।&lt;br&gt;&#xA;१३०६. विपस्सना…पे॰… वुट्ठानगामिनीति सिखं उत्तमभावं पत्तत्ता सिखापत्ता। वुट्ठानं गच्छतीति वुट्ठानगामिनी। ‘‘वुट्ठान’’न्ति हि बहिद्धा निमित्तभूता अभिनिविट्ठवत्थुतो चेव अज्झत्तप्पवत्ततो च वुट्ठहनतो मग्गो वुच्चति, तं गच्छतीति वुट्ठानगामिनी, मग्गेन सद्धिं घटीयतीति अत्थो।&lt;br&gt;&#xA;१३०७. तन्ति यं सिखापत्ता विपस्सना सच्चानुलोमञाणन्ति च वुच्चति, तं सङ्खारुपेक्खाञाणम्। आसेवन्तस्साति पुनप्पुनं सम्मसनवसेन सेवन्तस्स भावेन्तस्स बहुलीकरोन्तस्स। तस्स हि अधिमोक्खसद्धा भावनावसेन बलवतरा निब्बत्तिस्सति, वीरियं सुपग्गहितं पटिपक्खविधमनसमत्थं होति, आरम्मणाभिमुखभावेन सति सुपतिट्ठिता होति, पस्सद्धिसुखानं सातिसयताय चित्तं सुसमाहितं, ततोव अनुलोमञाणुप्पत्तिया पच्चयो भवितुं समत्था तिक्खतमा सङ्खारुपेक्खा उप्पज्जति।&lt;br&gt;&#xA;१३०८-१२. अनिच्चा…पे॰… वोतरतेव साति अनिच्चादीसु एकेन आकारेन सम्मसन्ती सत्तक्खत्तुं पवत्तित्वा भिज्जन्ती भवङ्गं ओतिण्णा नाम होति, ततो परं भवङ्गवारोति कत्वा । सङ्खारुपेक्खाकतनयेनाति अनिच्चादिना आरम्मणकरणवसेनेव सङ्खारुपेक्खाय कतनयेन, न सम्मसितनयेन। तेनाह ‘‘अनिच्चादि…पे॰… कुरुमान’’न्ति। भवङ्गावट्टनं कत्वाति भवङ्गस्स निवत्तनं कत्वा चित्तस्स भवङ्गवसेन पवत्तितुं अदत्वा। परिकम्मन्ति मग्गस्स परिकम्मत्ता पटिसङ्खारकत्ता। उपचारन्ति मग्गस्स आसन्नत्ता, समीपचारित्ता वा।&lt;br&gt;&#xA;१३१३-६. अनुलोमत्तं सयमेव वदति ‘‘पुरिमान’’न्तिआदिना। इदञ्हि अनिच्चलक्खणादिवसेन सङ्खारे आरब्भ पवत्तत्ता, ‘‘उदयब्बयवन्तानंयेव वत धम्मानं उदयब्बयञाणं उप्पादवये अद्दसा’’ति च ‘‘भङ्गवन्तानंयेव वत भङ्गानुपस्सनं भङ्गमद्दसा’’ति च ‘‘सभयंयेव वत भयतुपट्ठानस्स भयतो उपट्ठित’’न्ति च ‘‘सादीनवेयेव वत आदीनवानुपस्सनं आदीनवमद्दसा’’ति च ‘‘निब्बिन्दितब्बेयेव वत निब्बिदाञाणं निब्बिन्द’’न्ति च ‘‘मुच्चितब्बम्हियेव वत मुच्चितुकम्यताञाणं मुच्चितुकामं जात’’न्ति च ‘‘पटिसङ्खातब्बमेव वत पटिसङ्खाञाणेन पटिसङ्खात’’न्ति च ‘‘उपेक्खितब्बंयेव वत सङ्खारुपेक्खाय उपेक्खित’’न्ति च अत्थतो वदमानं विय इमेसञ्च अट्ठन्नं ञाणानं कतकिच्चताय अनुलोमेति सब्बासंयेव विपस्सनानं लक्खणत्तयसम्मसनकिच्चत्ता, तथा उपरि च अरियमग्गे सत्ततिंसाय बोधिपक्खियधम्मानं ताय पटिपदाय पत्तब्बताय। न हि अनुलोमञाणे थूलथूलसच्चपटिच्छादकसंकिलेसविक्खम्भनवसेन अप्पवत्तन्ते गोत्रभुञाणं उप्पज्जति, गोत्रभुञाणे च अनुप्पन्ने मग्गञाणं न उप्पज्जति, तस्मा पुरिमपच्छिमानं भागानं अनुलोमत्ता ‘‘अनुलोमन्ति सञ्ञित’’न्ति। तेनेवाति हेट्ठिमञाणानं अनुलोममुखेन, उपरि बोधिपक्खियानं अनुलोमनतो च। सच्चानुलोमञाणन्ति पवुच्चति मग्गसच्चस्स अनुलोमिकत्ता। वुट्ठानगामिनियाति सङ्खारारम्मणाय वुट्ठानगामिनिया विपस्सनाय। परियोसानन्ति पुरिमा कोटि। सङ्खारारम्मणविपस्सनासु हि अयं विसेसतो वुट्ठानगामिनिविपस्सनाति। असङ्खतारम्मणं पन सब्बेन सब्बं अरियमग्गसङ्खातं वुट्ठानं गच्छति उपेतीति। ततोपि हि विसेसतो ‘‘वुट्ठानगामिनिविपस्सना’’ति वत्तब्बतं लभतीति आह ‘‘ञेय्यं सब्बप्पकारेना’’तिआदि।&lt;br&gt;&#xA;१३१७-८. कित्तिताति थोमिता, अरियमग्गाधिट्ठानताय महन्तानं सीलक्खन्धादीनं एसनतो गवेसनतो महेसिना सम्मासम्बुद्धेन। सन्तकिलेसताय सन्ता। योगन्ति भावनं, भावनाभियोगं वा।&lt;br&gt;&#xA;इति अभिधम्मत्थविकासिनिया नाम&lt;br&gt;&#xA;अभिधम्मावतारसंवण्णनाय&lt;br&gt;&#xA;पटिपदाञाणदस्सनविसुद्धिनिद्देसवण्णना निट्ठिता।&lt;/p&gt;</description>
    </item>
    <item>
      <title>२२. द्वावीसतिमो परिच्छेदो</title>
      <link>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/22_dvAvIsatimo_parichChedo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/22_dvAvIsatimo_parichChedo/</guid>
      <description>&lt;p&gt;२२. द्वावीसतिमो परिच्छेदो&lt;/p&gt;&#xA;&lt;h2 id=&#34;ञणदससनवसदधनददसवणणन&#34;&gt;ञाणदस्सनविसुद्धिनिद्देसवण्णना&lt;/h2&gt;&#xA;&lt;p&gt;१३१९-२२. आवज्जनस्स हितं आवज्जनियं, तं ठानं एतस्साति आवज्जनियठानं, गोत्रभूति अत्थो। तं गोत्रभुचित्तं मग्गचित्तस्स आवज्जनियठानत्ता। पटिपदाञाणदस्सनं कुदाचनं न च भजति, तथेव ञाणदस्सनविसुद्धिं कुदाचनं न भजतेव। उभिन्नं ञाणानं अन्तरा एकं अब्बोहारिकं वोहारे नियुत्तन्ति वोहारिकं, न वोहारिकं अब्बोहारिकम्। विपस्सनाय सोतस्मिं विपस्सनाय सोते पतितत्ता विपस्सना नाम वोहरितब्बा। ततो निब्बानतो।&lt;br&gt;&#xA;१३२५. सूरं तिक्खं विपस्सनन्ति गोत्रभुचित्तं सन्धायाह।&lt;br&gt;&#xA;१३२६-९. विसङ्खारन्ति सङ्खारेहि विगतम्। पठमावज्जनञ्चेवाति पठमावज्जनं विय। पठमाभोगतापि चाति पठममनसिकारा विय। मग्गस्स अनन्तरादीहि पच्चयेहि। तस्साति मग्गस्स। सिखापत्ताय ताय विपस्सनाय मुद्धम्हि मत्थके। अनावत्तन्ति अनिवत्तम्।&lt;br&gt;&#xA;१३३०-३. एकेन आवज्जनेन एकिस्सायेव वीथिया। अनुलोमगोत्रभुचेतसन्ति अनुलोमगोत्रभुचित्तानं नानारम्मणता वुत्ता। तं गोत्रभुचित्तं अनावज्जनम्पि मग्गस्स आवज्जनट्ठाने ठत्वा। सञ्ञं दत्वा वियाति ‘‘अहं निब्बानं आरम्मणं करोमि, त्वम्पि तमेवारम्मणं करोहि’’ इति सञ्ञं दत्वा वियाति अधिप्पायो। सञ्ञितन्ति सञ्ञम्। कदाचिपि अनिब्बिद्धपुब्बं मग्गो एस एसो मग्गो पुब्बे अनिब्बिद्धपुब्बो।&lt;br&gt;&#xA;१३३६. उज्झतीति छिन्दति।&lt;br&gt;&#xA;१३३८. अनेकेसं आनिसंसानं दायकेन आदिमग्गेन संयुत्तम्। पठममग्गञाणम्।&lt;br&gt;&#xA;१३४१. एकस्सासेवनं नत्थि एकस्स चित्तुप्पादस्स आसेवनपच्चयो नत्थि, तस्मा कारणा द्वे चित्तुप्पादा अनुलोमका। तेहीति चित्तुप्पादेहि आसेवनपच्चयं लद्धा लभित्वा ततियं चित्तं गोत्रभु होति।&lt;br&gt;&#xA;१३४५-७. मग्गपेक्खनहेतु यस्स आवज्जनमनसो, तं मग्गपेक्खनहेतुकम्। तस्मिं निरुद्धेति तस्मिं आवज्जनचित्ते निरुद्धे मग्गस्स पच्चवेक्खणसञ्ञितानि सत्त जवनानि पटिपाटिया जायन्ते। पच्चवेक्खणञाणानि एकूनवीसति होन्ति।&lt;br&gt;&#xA;१३५१. ततो तदा विपस्सनावीथिं ओतरति। दुतियमग्गञाणम्।&lt;br&gt;&#xA;१३६१. मूलघातन्ति मूलघातनम्। ततियमग्गञाणम्।&lt;br&gt;&#xA;१३६३. अनावत्तिसभावतोति अनिवत्ततो। चतुत्थमग्गञाणम्।&lt;br&gt;&#xA;इति अभिधम्मावतारटीकाय&lt;br&gt;&#xA;ञाणदस्सनविसुद्धिनिद्देसवण्णना निट्ठिता।&lt;br&gt;&#xA;द्वावीसतिमो परिच्छेदो।&lt;/p&gt;</description>
    </item>
    <item>
      <title>२२. बावीसतिमो परिच्छेदो</title>
      <link>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/22_bAvIsatimo_parichChedo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/22_bAvIsatimo_parichChedo/</guid>
      <description>&lt;p&gt;२२. बावीसतिमो परिच्छेदो&lt;/p&gt;&#xA;&lt;h2 id=&#34;ञणदससनवसदधनददसवणणन&#34;&gt;ञाणदस्सनविसुद्धिनिद्देसवण्णना&lt;/h2&gt;&#xA;&lt;p&gt;१३१९-२१. इदानि ञाणदस्सनविसुद्धिया निद्देसे अनुप्पत्ते सा यस्स ञाणस्स अनन्तरं उप्पज्जति, तं ताव दस्सेन्तो ‘‘इतो पर’’न्तिआदिमाह। इतो परन्ति इतो अनुलोमञाणतो उपरि। आवज्जनियठानत्ताति आवज्जनकिच्चं करोन्तं किरियमनोधातु विय मग्गस्स आवज्जनट्ठाने ठितत्ता अब्बोहारिकमेव उभयविसुद्धिलक्खणाभावतो। किञ्चापि एवं, तथापि वुट्ठानगामिनिविपस्सनाय परियोसानत्ता विपस्सनापक्खियमेवाति आह ‘‘विपस्सनाय सोतस्मिं, पतितत्ता विपस्सना’’ति। एतेनस्स पटिपदाञाणदस्सनविसुद्धिभजनं दस्सेति।&lt;br&gt;&#xA;१३२२. पुथुज्जनेसु भवं पोथुज्जनिकं, तदेव गोत्तं अरियेहि असम्मिस्सा पुथुज्जनसमञ्ञाति पोथुज्जनिकगोत्तम्। एकवंसजानञ्हि समाना समञ्ञा ‘‘गोत्त’’न्ति वुच्चति, गं तायति बुद्धिं, अभिधानञ्च एकंसिकविसयताय रक्खतीति कत्वा। वा-सद्दो वक्खमानत्थविकप्पने। अभिभुय्य पवत्तितो गोत्रभूति सम्बन्धो। गोत्तं वुच्चति निब्बानं ‘‘अरियो’’ति बुद्धिया, अभिधानस्स च तायनतो पवत्तनतोति अधिप्पायो। ततो भवतीति ततो गोत्ततो आरम्मणपच्चयतो भवति। इति-सद्दो चेत्थ हेतुत्थो दट्ठब्बो। तेन यस्मा ततो भवति, तस्मा गोत्रभूति अत्थो।&lt;br&gt;&#xA;१३२३-५. ञाणदस्सनविसुद्धि एव ञाणदस्सनसुद्धिकम्। तं सम्पादेतुं पनिच्छता तेन भिक्खुना यं अञ्ञं किञ्चिपि कातब्बं, तं नत्थीति सम्बन्धो। कस्मा नत्थीति चे आह ‘‘यं ही’’तिआदि। ‘‘कतमेवा’’ति वुत्ते ‘‘कथ’’न्ति अनुयोगस्स उपट्ठितत्ता ‘‘अनुलोमावसानं ही’’तिआदिना तं समत्थेति।&lt;br&gt;&#xA;१३२६-७. एवं उप्पन्नअनुलोमञाणस्स पनस्स एतेहि तीहिपि अनुलोमञाणेहि अत्तनो बलानुरूपेन थूलथूले सच्चपटिच्छादकतमम्हि अन्तरधापिते सब्बसङ्खारगते चित्तं न पक्खन्दति , न लग्गति, पदुमपलासतो उदकं विय पतिकुटति पतिवट्टति, सब्बं निमित्तारम्मणम्पि सब्बं पवत्तारम्मणम्पि पलिबोधतो उपट्ठाति, अथस्स सब्बस्मिं निमित्तप्पवत्तारम्मणे पलिबोधतो उपट्ठिते दुतियस्स वा ततियस्स वा अनुलोमञाणस्स अनन्तरं गोत्रभुञाणं उप्पज्जति। तेनाह ‘‘तस्सा’’तिआदि। पठमावज्जनञ्चेव पठमाभोगतापि चाति पठमावज्जनं पठमाभोगभूतम्। सकत्थे हि अयं ता-पच्चयोति। तत्थ आवज्जनं चित्तसन्तानस्स परिणामनवसेन, आभोगो अत्तनो आभुजनवसेन दट्ठब्बो।&lt;br&gt;&#xA;१३२८-३३. अनन्तरादीहीति अनन्तरसमनन्तरआसेवनउपनिस्सयनत्थिविगतवसेन छहि पच्चयेहि। मुद्धन्ति मुद्धभूतम्। एकन्तिकताय एकवारमेव च उप्पज्जनतो पुनरावत्ताभावेन पन अनावत्तम्। अनावज्जनम्पि चाति अनावज्जनम्पिसमानम्। सञ्ञं दत्वा वियाति ‘‘एवं उप्पज्जाही’’ति सञ्ञं दत्वा विय। अनिब्बिद्धपुब्बन्ति अपदालितपुब्बम्। विद्धंसेन्तोवाति विनासेन्तो एव। जायतीति निब्बत्तति। एत्थ च इमं उपमं आहरन्ति – एको किर इस्सासो अट्ठउसभमत्ते पदेसे फलकसतं ठपापेत्वा वत्थेन मुखं वेठेत्वा सरं सन्नय्हित्वा चक्कयन्ते अट्ठासि, अञ्ञो पुरिसो चक्कयन्तं आविज्झित्वा यदा इस्सासस्स फलकं अभिमुखं होति, तदा तत्थ दण्डकेन सञ्ञं देति। इस्सासो दण्डकसञ्ञं अमुञ्चित्वाव सरं खिपित्वा फलकसतनिब्बिज्झति। तत्थ दण्डकसञ्ञं देन्तो विय गोत्रभुञाणं, इस्सासो विय मग्गञाणं, दण्डकसञ्ञं अमुञ्चित्वाव फलकसतं निब्बिज्झनं विय मग्गञाणस्स गोत्रभुञाणेन दिन्नसञ्ञं अमुञ्चित्वाव निब्बानं आरम्मणं कत्वा अनिब्बिद्धपुब्बानं अपदालितपुब्बानं लोभदोसमोहक्खन्धानं निब्बिज्झनन्ति।&lt;br&gt;&#xA;१३३५-८. अनामतग्ग…पे॰… महोदधिन्ति अट्ठमभवतो पट्ठाय निब्बत्तकं अञ्ञातकोटिं संसारवट्टदुक्खमहासमुद्दम्। पाणातिपातादिपञ्चवेरानि चेव पञ्चवीसति महाभयानि चाति सब्बवेरभयानि। अनेकेपि आनिसंसेति रतनत्तये निविट्ठसद्धादिके आनिसंसे। आदिमग्गेनाति सोतापत्तिमग्गसङ्खातेन पठममग्गेन। पठममग्गञाणवण्णना।&lt;br&gt;&#xA;१३३९. तस्सेवानन्तरन्ति तस्स अनन्तरंयेव। द्वेपि तीणि वाति नातितिक्खपञ्ञस्स द्वे, तिक्खपञ्ञस्स तीणि फलचित्तानि।&lt;br&gt;&#xA;१३४०-३. ‘‘अजानित्वा वदन्ति ते’’ति वत्वा तत्थ कारणं दस्सेतुं ‘‘एकस्सा’’तिआदि वुत्तम्। पञ्चमं मग्गचित्तन्ति इमिनाव छट्ठस्स अभावदीपनेन ‘‘एकं फलचित्त’’न्ति वदतो गोदत्तत्थेरस्स वादोपि पटिक्खित्तो।&lt;br&gt;&#xA;१३४४. ‘‘एत्तावता’’ति पठममग्गस्स उप्पत्तिअनन्तरं फलस्स उप्पत्तिमत्तेन। सोतापन्नोति वुच्चतीति सोतापन्नो नाम दुतियो अरियपुग्गलोति वुच्चति। सो देवरज्जचक्कवत्तिरज्जादिपमादट्ठानं आगम्म भुसं पमत्तोपि हुत्वा कामसुगतियं सत्तक्खत्तुमेव सन्धावित्वा संसरित्वा दुक्खस्सन्तकरणसमत्थो होति। यथाह –&lt;br&gt;&#xA;‘‘किञ्चापि ते होन्ति भुसं पमत्ता,&lt;br&gt;&#xA;न ते भवं अट्ठममादियन्ती’’ति॥ (खु॰ पा॰ ६.९; सु॰ नि॰ २३२; नेत्ति॰ ११५)।&lt;br&gt;&#xA;रूपारूपलोकेसु पन न तथा नियमोति आचरिया।&lt;br&gt;&#xA;१३४७. फलादीनन्ति आदि-सद्देन पहीनकिलेसादिके सङ्गण्हाति। तथा च ‘‘इमिना वताहं मग्गेन आगतो’’ति पठमं मग्गं पच्चवेक्खति, ततो ‘‘अयं मे आनिसंसो लद्धो’’ति फलं पच्चवेक्खति, ततो ‘‘इमे नाम मे किलेसा पहीना’’ति पहीनकिलेसे पच्चवेक्खति, ततो ‘‘इमे नाम मे किलेसा अवसिट्ठा’’ति उपरिमग्गत्तयवज्झे किलेसे पच्चवेक्खति, अवसाने ‘‘अयं मे धम्मो आरम्मणतो पटिविद्धो’’ति अमतं निब्बानं पच्चवेक्खति। इति सोतापन्नस्स पञ्च पच्चवेक्खणञाणानि होन्ति। यथा च सोतापन्नस्स, एवं सकदागामिअनागामीनम्पि। अरहतो पन अवसिट्ठकिलेसपच्चवेक्खणं नाम नत्थि। एवं सब्बानिपि एकूनवीसति पच्चवेक्खणञाणानि। तेनाह ‘‘पच्चवेक्खणञाणानि, भवन्तेकूनवीसती’’ति।&lt;br&gt;&#xA;१३४८-५०. यासं पच्चवेक्खणवसेन इमानि ञाणानि पवत्तन्ति, ता दस्सेतुं ‘‘मग्गो फलञ्चा’’तिआदिमाह। उक्कट्ठपरिच्छेदोयेव चेसो। पहीनावसिट्ठकिलेसपच्चवेक्खणञ्हि सेखानम्पि होति वा न वा। न हि सब्बेव तत्थ समत्था होन्ति। तेनेव हि महानामो भगवन्तं पुच्छि ‘‘को सु नाम मे धम्मो अज्झत्तं अप्पहीनो, येन मे एकदा लोभधम्मापि चित्तं परियादाय तिट्ठन्ती’’तिआदि (म॰ नि॰ १.१७५)। योगमारभतेति तस्मिंयेव वा आसने निसिन्नो, अपरेन वा समयेन कामरागब्यापादानं तनुभावकराय सकदागामिमग्गसङ्खाताय दुतियाय भूमिया अधिगमत्थाय विपस्सनायोगं करोति, दुतियभावो चस्स देसनावसेन, उप्पत्तिवसेन च वेदितब्बो। सम्पयुत्तानं पन निस्सयभावेन ते धम्मा भवन्ति एत्थाति भूमि, यस्मा वा समानेपि लोकुत्तरभावे सयम्पि भवति, न निब्बानं विय अपातुभूतं, तस्मापि ‘‘भूमी’’ति वुच्चति। ञाणेन परिमज्जतीति तेन तेनाकारेन इन्द्रियानं तिक्खतरतं सम्पादेत्वा, बलबोज्झङ्गानञ्च पटुतरभावं साधेत्वा लक्खणत्तयं तीरणवसेन परिमज्जति।&lt;br&gt;&#xA;१३५१-२. तत्थ अपरापरं ञाणं चारेन्तो परिवत्तेति। तेनाह ‘‘विपस्सनावीथिं ओगाहती’’ति। हेट्ठा वुत्तनयेनाति उदयब्बयञाणादीनं उप्पादने वुत्तनयेनेव। गोत्रभुस्स अनन्तरन्ति एत्थ गोत्रभु विय गोत्रभु। पठममग्गपुरेचारिकञाणञ्हि पुथुज्जनगोत्ताभिभवनतो, अरियगोत्तभवनतो च निप्परियायतो ‘‘गोत्रभू’’ति वुच्चति, इदं पन तंसदिसताय परियायतो गोत्रभु। एकच्चसंकिलेसविसुद्धिया, पन अच्चन्तविसुद्धिया आरम्मणकरणतो च ‘‘वोदान’’न्ति वुच्चति। तेनाह पट्ठाने ‘‘अनुलोमं वोदानस्स अनन्तरपच्चयेन पच्चयो’’ति (पट्ठा॰ १.१.४१७)। यस्मा पन पटिसम्भिदामग्गे ‘‘उप्पादादिअभिभवनट्ठं उपादाय अट्ठ गोत्रभुधम्मा समाधिवसेन उप्पज्जन्ति, दस गोत्रभुधम्मा विपस्सनावसेन उप्पज्जन्ती’’तिआदीसु (पटि॰ म॰ १.६०) गोत्रभुनामवसेनेव आगतं, तस्मा इधापि ‘‘गोत्रभुस्स अनन्तर’’न्ति वुत्तं गोत्तसङ्खातनिब्बानतो भूतन्ति कत्वा। दुतियमग्गञाणवण्णना।&lt;br&gt;&#xA;१३५५-७. यन्ति यस्मा। सकिदेवाति एकवारमेव। इमं लोकं आगन्त्वाति इमिना पञ्चसु सकदागामीसु चत्तारो वज्जेत्वा एकोव गहितो। एकच्चो हि इध सकदागामिफलं पत्वा इधेव परिनिब्बायति, एकच्चो इध पत्वा देवलोके परिनिब्बायति, एकच्चो देवलोके पत्वा तत्थेव परिनिब्बायति, एकच्चो देवलोके पत्वा इधूपपज्जित्वा परिनिब्बायतीति इमे चत्तारोपि इध न गहिता। यो पन इध पत्वा देवलोके यावतायुकं वसित्वा इधूपपज्जित्वा परिनिब्बायति, अयमेकोव इध गहितोति। अन्तकरो भवेति दुक्खस्सन्तकरो भवेय्य, भवे वा अन्तकरो भवस्स अन्तकरोति अत्थो। ततियाय भूमिया पत्तियाति सम्बन्धो। ब्यापादकामरागानं पहानायाति तेसंयेव सकदागामिमग्गेन तनुकरानं संयोजनानं निरवसेसप्पहानाय। ततियमग्गञाणवण्णना।&lt;br&gt;&#xA;१३६३-७. पटिसन्धिवसेन कामभवस्स अनागमनतो अनागामी। तेनाह ‘‘तत्थेव परिनिब्बायी’’ति। तत्थेवाति सुद्धावासे वा अञ्ञत्थ वा यत्थ उप्पन्नो, तत्थेव परिनिब्बायि। अनावत्तिसभावोति तस्मा लोका इध पटिसन्धिग्गहणवसेन इमं लोकं पुनरागमनाभावतो अनावत्तनसभावो, बुद्धदस्सनथेरदस्सनधम्मस्सवनानं पनत्थाय आगमनं होतियेव। रूपरागादिपहानायाति रूपरागअरूपरागमानउद्धच्चअविज्जासङ्खातानं पञ्चन्नं उद्धम्भागियसंयोजनानं निरवसेसप्पहानाय। विद्धंसायाति विनासाय। चतुत्थमग्गञाणवण्णना।&lt;br&gt;&#xA;१३७१-४. महाखीणासवोति महानुभावतो निबद्धपूजावचनमेतं, न उपादायवचनं ‘‘यथा महामोग्गल्लानो’’ति। न हि चूळखीणासवो नाम अत्थि। अनुप्पत्तो सदत्थो सकत्थो, पूजत्थो वा एतेनाति अनुप्पत्तसदत्थो, सदत्थोति च अरहत्तं वेदितब्बम्। तञ्हि अत्तुपनिबन्धनट्ठेन, अत्तानं अविजहनट्ठेन, अत्तनो परमत्थट्ठेन च अत्तनो अत्थत्ता ‘‘सदत्थो’’ति वुच्चति। खीणानि दसपि भवसंयोजनानि एतस्साति खीणसंयोजनो। दक्खिणं अरहतीति दक्खिणेय्यो। चतस्सोपीति सोतापत्तिमग्गो सकदागामिमग्गो अनागामिमग्गो अरहत्तमग्गोति चतस्सोपि। विसुद्धिकामेनाति अत्तनो विसुद्धिं इच्छन्तेन। तपोयेव धनमस्साति तपोधनो, तेन।&lt;br&gt;&#xA;इति अभिधम्मत्थविकासिनिया नाम&lt;br&gt;&#xA;अभिधम्मावतारसंवण्णनाय&lt;br&gt;&#xA;ञाणदस्सनविसुद्धिनिद्देसवण्णना निट्ठिता।&lt;/p&gt;</description>
    </item>
    <item>
      <title>२३. तेवीसतिमो परिच्छेदो</title>
      <link>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/23_tevIsatimo_parichChedo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/23_tevIsatimo_parichChedo/</guid>
      <description>&lt;p&gt;२३. तेवीसतिमो परिच्छेदो&lt;/p&gt;&#xA;&lt;h2 id=&#34;कलसपपहनकथवणणन&#34;&gt;किलेसप्पहानकथावण्णना&lt;/h2&gt;&#xA;&lt;p&gt;१३७५. इदानि इमिस्सायेव चतुत्थञाणाय ञाणदस्सनविसुद्धिया आनुभावविजाननत्थं येन ये धम्मा पहातब्बा, तेसं पहानञ्च अभिसमयकाले परिञ्ञादिकिच्चानि च दस्सेतुं ‘‘एतेसु येन ये धम्मा’’तिआदि आरद्धम्। ये धम्माति ये संकिलेसधम्मा। संयोजनादीसु खन्धेहि खन्धानं, फलेन कम्मस्स, दुक्खेन वा सत्तानं संयोजनट्ठेन बन्धनट्ठेन संयोजनानि। सम्पयुत्तधम्मानं विबाधनट्ठेन, उपतापनट्ठेन, संकिलिट्ठताय च किलेसा। अभिनिवेसादिवसेन मिच्छाविपरीतं पवत्तनतो मिच्छासभावाति मिच्छत्ता। लोके धम्मा, लोकपरियापन्ना धम्मा, लोकप्पवत्तियं सति अनुपरमधम्मत्ता वाति लोकधम्मा। मच्छेरस्स भावो, कम्मं वाति मच्छरियम्। विपरीतट्ठेन विपल्लासा। नामकायस्स च रूपकायस्स च गन्थनतो गन्था। अरियेहि अगन्तब्बा, अयुत्ता गतीति वा अगति। आसवन्तीति आसवा, आभवग्गतो सब्बमोकासलोकं, आगोत्रभुतो सब्बे धम्मे ब्यापेत्वा पवत्तन्तीति अत्थो, आसवन्ति संसारदुक्खन्ति वा आसवा, चक्खादीहि वा संवरासंवरद्वारेहि सत्तसन्ताने आसवन्ति वणतो यूसानि सन्दन्ति वियाति आसवा, आसवन्ति वा एतेहि चित्तानि विसयेसूति आसवा। संसारमहासागरप्पत्तिहननतो ओघा वियाति ओघा। हेट्ठा वुत्तनयेन योजनतो योगा। निवारेन्ति लोकियलोकुत्तरगुणविसेसाधिगमन्ति नीवरणानि। अनिच्चादिधम्मसभावं अतिक्कम्म परतो असभावतो आमसन्तीति परामासा। मण्डूकं पन्नगो विय आरम्मणं भुसं आदियन्तीति उपादानानि। अप्पहीनभावेन सत्तसन्ताने अनुसेन्ति मूसिकविसं विय अनुरूपकारणं लभित्वा उप्पज्जन्तीति अनुसया। चित्तस्स मलीनभावकरणट्ठेन मला। अकुसलकम्मानि च तानि दुग्गतीनं पथा चाति अकुसलकम्मपथा। इध पन कम्मपथभावं अप्पत्तानं तंसभावतो गहणं दट्ठब्बम्। चित्तं उप्पज्जति एत्थाति चित्तुप्पादो, चेतसिकरासि, अकुसलो च सो चित्तुप्पादो चाति अकुसलचित्तुप्पादो।&lt;br&gt;&#xA;कामभवतो उपरिकोट्ठासभावतो ततियमग्गप्पत्तिया उद्धं भजितब्बतो, सेवितब्बतो चाति उद्धम्भागा, रूपारूपभवा, तेसं हितानि तत्थुप्पज्जनखन्धादियोजनतोति उद्धम्भागियानि, तानियेव संयोजनानीति उद्धम्भागियसंयोजनानि। रूपारूपभवतो हेट्ठिमकोट्ठासभावतो तत्थुप्पादकिलेसानं अप्पहीनभावेन ततियमग्गप्पत्तिया हेट्ठा भजितब्बतो वा अधोभागा, कामभवा, तेसं हितानि संयोजनानीति अधोभागियसंयोजनानीति।&lt;br&gt;&#xA;इमेसु पन दससु रूपभवसंयोजनं, अरूपभवसंयोजनं, कामभवसंयोजनञ्च अत्थतो लोभोव, सक्कायदिट्ठिसीलब्बतपरामासापि दिट्ठियेव, तस्मा धम्मतो सत्त संयोजनानि।&lt;br&gt;&#xA;मिच्छासङ्कप्पो मिच्छावायामो मिच्छासमाधीति तथा पवत्तानं वितक्कवीरियसमाधीनमधिवचनम्। मिच्छावाचादयो तयो तथा पवत्ता चेतना। मिच्छासति पन चित्तुप्पादो। मिच्छाञाणं तथा पवत्तो मोहो। मिच्छाविमुत्ति लोकथूपिकादीसु मोक्खोति पवत्तमिच्छागाहो।&lt;br&gt;&#xA;कारणूपचारेनाति लाभहेतुको लाभो, अलाभहेतुको अलाभोतिआदिना कारियस्स कारणवसेन उपचरणेन। लोकधम्मग्गहणन्ति लोकधम्मग्गहणेन गहणम्।&lt;br&gt;&#xA;आवासे मच्छरियं, आवासहेतुकं वा मच्छरियन्ति आवासमच्छरियम्। एवं कुलमच्छरियादीनिपि। तत्थ आवासोति विहारादि। कुलन्ति उपट्ठाककुलं, ञातिकुलञ्च। लाभोति पच्चयलाभोयेव। वण्णोति सरीरवण्णो च गुणवण्णो च। धम्मोति आगमो, अधिगमो च।&lt;br&gt;&#xA;‘‘तयो’’ति वत्थुं अभिन्दित्वा वुत्तं, भिन्दित्वा च पन वुच्चमाने द्वादस होन्ति।&lt;br&gt;&#xA;अभिसज्जनूपनय्हनवसेन पवत्तनतो अभिज्झाब्यापादानं कायगन्थता दट्ठब्बा। ‘‘इदमेव सच्चं मोघमञ्ञ’’न्ति एवं अवत्थुम्हि पवत्तो अभिनिवेसो इदंसच्चाभिनिवेसो। सीलब्बतपरामासइदंसच्चाभिनिवेसकायगन्था चेत्थ अत्थतो दिट्ठियेव, तस्मा धम्मतो तयो कायगन्था।&lt;br&gt;&#xA;‘‘छन्ददोसमोहभयानी’’ति अगतिकारणत्ता वुत्तं, छन्दादीहि पन अकत्तब्बकरणं, कत्तब्बाकरणञ्च अगति नाम।&lt;br&gt;&#xA;आसवेसु कामरागभवरागा अत्थतो लोभोति धम्मतो तयो आसवा।&lt;br&gt;&#xA;तेसमेवाति कामरागादीनमेव। ते हि ओघो विय अत्तनि पतिते अपायसमुद्दं पापेन्ति, संसारदुक्खतो च सीसं उक्खिपितुं न देन्ति, खन्धादीनि च खन्धादीहि योजेन्ति।&lt;br&gt;&#xA;कामुपादानादीनीति कामुपादानदिट्ठुपादानसीलब्बतुपादानअत्तवादुपादानानि। दिट्ठुपादानादीनि चेत्थ तथा पवत्ता दिट्ठियेव, कामुपादानं लोभोति धम्मतो द्वे उपादानानि।&lt;br&gt;&#xA;सत्तानुसयाति एत्थ यदि अप्पहीनट्ठेन सत्तसन्ताने अनुसेन्तीति अनुसया। कस्मा सत्तेव वुत्ता, ननु अञ्ञेसम्पि किलेसानं अप्पहीनभावो विज्जतीति? न मयं अप्पहीनमत्तेन अनुसयं वदाम, किन्तु अप्पहीनभावेन थामगतकिलेसा अनुसयाति, थामगमनञ्च नेसं अञ्ञेहि असाधारणो सभावो दट्ठब्बो। तथा हि धम्मसभाववेदिना तथागतेन इमेयेव अनुसया वुत्ता, कामरागोयेव अनुसयो कामरागानुसयो। एवं सेसेसुपि। अपरे पन ‘‘कामरागस्स अनुसयो’’तिआदिनिब्बचनं वत्वा कामरागादीनं बीजभूता अत्तभावस्स किलेससम्भूता किलेसुप्पादनसत्ति अनुसयाति वण्णेन्ति, तेसं मतपटिक्खेपो इध पपञ्चावहत्ता अनाहटो।&lt;br&gt;&#xA;पाणस्स अतिपातो पाणातिपातो, पाणोति वोहारतो सत्तो, परमत्थतो जीवितिन्द्रियम्। तस्मिं पाणे पाणसञ्ञिनो जीवितिन्द्रियुपच्छेदकप्पयोगसमुट्ठापिका वधकचेतना पाणातिपातो। परभण्डे तथासञ्ञिनो तदादायकप्पयोगसमुट्ठापिका थेय्यचेतना अदिन्नादानम्। असद्धम्मकामताय कायद्वारप्पवत्ता अगन्तब्बट्ठानवीतिक्कमचेतना कामेसुमिच्छाचारो। अभूतं वत्थुं भूततो परं विञ्ञापेतुकामस्स तथा विञ्ञापनप्पयोगसमुट्ठापिका चेतना मुसावादो। सो पन परस्स अत्थभेदकरोव कम्मपथो, इतरो कम्ममेव। संकिलिट्ठचित्तस्स परभेदनकामताय, अत्तपियकम्यताय वा परभेदकप्पयोगसमुट्ठापिका चेतना पिसुणवाचा। सापि द्वीसु भिन्नेसुयेव कम्मपथो। परमम्मच्छेदकप्पयोगसमुट्ठापिका एकन्तफरुसचेतना फरुसवाचा। अनत्थविञ्ञापनप्पयोगसमुट्ठापिका संकिलिट्ठचेतना सम्फप्पलापो नाम। सो पन परेहि गहितेयेव कम्मपथो होति। ‘‘अहो वतेदं मम होतू’’ति एवं परभण्डाभिज्झायनलक्खणा अभिज्झा। ‘‘अहो वतायं सत्तो विनस्सेय्या’’ति एवं मनोपदोसलक्खणो ब्यापादो। ‘‘नत्थि दिन्न’’न्तिआदिना नयेन विपरीतदस्सनलक्खणा मिच्छादिट्ठि। एत्थ च नत्थिकअहेतुकअकिरियदिट्ठीहियेव कम्मपथभेदो।&lt;br&gt;&#xA;इमेसु च पाणातिपातादि तिविधं कायकम्ममेव। तं कायवचीद्वारेसुयेव उप्पज्जति, न मनोद्वारे। तथा मुसावादादि चतुब्बिधं वचीकम्ममेव। अभिज्झादिकं पन तिविधं मनोकम्ममेव। तं तीसुपि द्वारेसु पवत्तति। द्वारन्तरेसुपि पवत्तमानस्स सकसकनामापरिच्चागो वुत्तोयेव। धम्मतो चेत्थ आदितो सत्त चेतनासभावा, इतरे तयो चेतनासम्पयुत्ताति दट्ठब्बा। महासावज्जअप्पसावज्जप्पयोगादिभेदो पन तत्थ तत्थ वुत्तनयेन वेदितब्बो।&lt;br&gt;&#xA;एतानीति इमानि मग्गञाणानि। यथासम्भवन्ति तंतंमग्गानुरूपम्।&lt;br&gt;&#xA;अपायं गच्छन्ति एतेहीति अपायगमनीया। सेसाति न अपायगमनीया। ओळारिकाति ततियमग्गेन पहातब्बावत्थं उपादाय ओळारिका। तेनाह ‘‘सुखुमा ततियमग्गञाणवज्झा’’ति। सुखुमा कामरागपटिघाति सम्बन्धो। चतुत्थमग्गञाणवज्झा एवाति अवधारणेन पठममग्गादिवज्झतं निवत्तेति। न हि रूपरागादीनं अपायगामिनियावत्थापि अत्थि, यतो ते पठमञाणवज्झापि सियुन्ति।&lt;br&gt;&#xA;यत्थ यत्थ पन एव-सद्देन अवधारणं अकत्वा यं यं दुतियञाणवज्झन्ति वा ततियञाणवज्झन्ति वा चतुत्थञाणवज्झन्ति वा वक्खति, तत्थ तत्थ सो सो पुरिमञाणेहि हतापायगमनीयादिभावोव हुत्वा उपरिञाणवज्झो होतीति वेदितब्बो। तेन लोभ…पे॰… चतुत्थञाणवज्झानीति एत्थ लोभादयो हेट्ठिममग्गवज्झापि होन्तेव।&lt;br&gt;&#xA;यसेति परिवारे।&lt;br&gt;&#xA;दुक्खे सुखन्ति सञ्ञाचित्तविपल्लासाति सम्बन्धो।&lt;br&gt;&#xA;अगतियो पठममग्गञाणवज्झाति किञ्चापि छन्दादयो तण्हादिसभावा उपरिमग्गवज्झा, तथापि तम्मूलकस्स अकत्तब्बकरणस्स, कत्तब्बाकरणस्स च अपायगमनीयताय पठममग्गञाणवज्झा।&lt;br&gt;&#xA;कताकतकुसलाकुसलविसयं यं विप्पटिसारभूतं कुक्कुच्चं, तं इध ततियञाणवज्झं वुत्तम्। यं पन ‘‘कुक्कुच्चपकतताय आपत्तिं आपज्जती’’ति वुत्तं कुक्कुच्चं, तं सन्धाय ‘‘कुक्कुच्चविचिकिच्छा सोतापत्तिमग्गेन पहीयन्ती’’ति (ध॰ स॰ अट्ठ॰ ११७६) धम्मसङ्गणीअट्ठकथायं वुत्तं, तस्मा द्विन्नं वचनानं अयं अधिप्पायो वेदितब्बो। अञ्ञेसुपि एदिसेसु ठानेसु अधिप्पायोव परियेसितब्बो, न विरोधतो पच्चेतब्बम्। ओळारिकानवसेसप्पहानं वा सन्धाय कुक्कुच्चस्स पठमततियञाणवज्झता वुत्ता। यं पन अरहतो उप्पज्जमानं ‘‘भगवता पटिक्खित्तं अनुवसित्वा अनुवसित्वा आवसथपिण्डं भुञ्जितुन्ति कुक्कुच्चायन्तो न पटिग्गहेसी’’ति (पाचि॰ २०४) आगतं कुक्कुच्चं, न तं नीवरणम्। न हि नीवरणं अरहतो उप्पज्जति, नीवरणपतिरूपकं पन कप्पतीति वीमंसनभूतं विनयकुक्कुच्चं नाम, तं तथापवत्तचित्तुप्पादोव।&lt;br&gt;&#xA;कामरागपटिघानुसया अनुसहगता ततियञाणवज्झा, ओळारिकानं पन दुतियञाणवज्झता हेट्ठा वुत्तनयाव।&lt;br&gt;&#xA;अकुसलचित्तुप्पाद-ग्गहणेन चेत्थ मक्खपलासमायासाठेय्यथम्भसारम्भादीनं सङ्गहो कतोति दट्ठब्बम्।&lt;br&gt;&#xA;१३७६. तेन तेनाति तेन तेन घातकेन सद्धिम्। किं पनेतानि एते धम्मे घातेन्तानि अतीतानागते घातेन्ति, उदाहु पच्चुप्पन्नेति। किं पनेत्थ, यदि ताव अतीतानागते, अफलो वायामो आपज्जति। कस्मा? पहातब्बानं तदा नत्थिताय। अथ पच्चुप्पन्ने, तथापि अफलो वायामेन सद्धिं पहातब्बानं अत्थिताय। अथापि कथञ्चि पहानं सिया, संकिलेसिका मग्गभावना आपज्जति पहातब्बप्पहायकानं सहावट्ठानतो? सच्चमेतं, ये पन मग्गेन असमुग्घाटितत्ता कारणलाभे सति अवस्सं उप्पज्जनारहा किलेसा, ते अत्तनो उप्पत्तिया अनुप्पत्तिधम्मतं आपादेन्तानि एतानि ते अनागते घातेन्ति नाम।&lt;br&gt;&#xA;१३७७-८२. परिञ्ञादीनि किच्चानीति परिञ्ञापहानसच्छिकिरियाभावनावसेन चत्तारि किच्चानि। वुत्तानीति ‘‘दुक्खं परिञ्ञेय्य’’न्तिआदिना (सं॰ नि॰ ५.१०९९), ‘‘यो, भिक्खवे, दुक्खं पस्सती’’तिआदिना (सं॰ नि॰ ५.११००) च वुत्तानि। सच्चाभिसमयेति चतुन्नं अरियसच्चानं पटिविज्झनक्खणे।&lt;br&gt;&#xA;यथासभावतोति अविपरीतसभावेन। ‘‘जानितब्बानी’’ति वत्वा कथं पनेतं जानितब्बं, कथं नाम एकेकस्स ञाणस्स एकक्खणे चत्तारि किच्चानि सम्भवन्ति। न हि तादिसं किञ्चि लोके दिट्ठं अत्थि, न च वचनं लब्भतीति चोदनं मनसि निधाय तेसं जाननविधिं उपमावसेन ताव दस्सेतुं ‘‘पदीपो ही’’तिआदि वुत्तम्। विदंसेतीति दस्सेति। परियादियतीति खेपेति।&lt;br&gt;&#xA;१३८३-४. परिञ्ञाभिसमयेनाति अनवसेसतो परिच्छिज्ज जाननसङ्खातेन पटिविज्झनेन। अभिसमेतीति असम्मोहवसेन पटिविज्झति। पहानाभिसमयेनेवाति समुच्छेदप्पहानसङ्खातेन पटिविज्झनेन असम्मोहतोव अभिसमेति। भावनाविधिनाति सहजातादिपच्चयतावसेन भावनाभिसमयविधिना। मग्गञाणञ्हि सम्मासङ्कप्पादिवसेन मग्गपुब्बभागभावनासम्भूतेन अरियमग्गभावनासङ्खातेन पटिविज्झनेन अभिसमेतीति अट्ठङ्गिकं मग्गं असम्मोहतो पटिविज्झति। तञ्हि सम्पयुत्तधम्मेसु सम्मोहं विद्धंसेन्तं अत्तनिपि सम्मोहं विद्धंसेतियेव। निरोधन्ति निब्बानम्। सच्छिकरोतीति पच्चक्खकरणवसेन पटिविज्झति। ‘‘निरोधं सच्छिकरोती’’ति निरोधसच्चमेकं आरम्मणपटिवेधेन चत्तारिपि सच्चानि असम्मोहपटिवेधेन मग्गञाणं पटिविज्झति।&lt;br&gt;&#xA;एवं युत्तिवसेन विभावितं एकपटिवेधं आगमेनपि साधेतुं ‘‘वुत्तम्पि चेत’’न्तिआदि वुत्तम्। मग्गसमङ्गिस्स ञाणन्ति हि ‘‘यो नु खो, आवुसो, दुक्खं पस्सति, दुक्खसमुदयम्पि सो पस्सति, दुक्खनिरोधम्पि, दुक्खनिरोधगामिनिपटिपदम्पि सो पस्सती’’ति (सं॰ नि॰ ५.११००) एकसच्चदस्सनसमङ्गिनो अञ्ञसच्चदस्सनसमङ्गिभावविचारणायं तमत्थं साधेतुं आयस्मता गवम्पतित्थेरेन वुत्तम्। अञ्ञथा कमाभिसमये सति पुरिमदिट्ठस्स पुन अदस्सनतो समुदयादिपस्सतो दुक्खादिदस्सनं पुन अवत्तब्बं सिया। इदानि पनेत्थ उपमासंसन्दनं करोन्तो आह ‘‘पदीपो’’तिआदि। निस्सयाभावहेतुताय दुक्खपरिञ्ञाय वट्टिज्झापनसदिसता, पटिपक्खविद्धंसनताय समुदयप्पहानस्स अन्धकारविनासनसदिसता, ञाणालोकपरिब्रूहनताय मग्गभावनाय आलोकविदंसनसदिसता, तेन तेन मग्गेन यथा यथा निरोधस्स सच्छिकिरिया, तथा तथा किलेसस्नेहपरियादानं होतीति निरोधसच्छिकिरियाय स्नेहपरियादानसदिसता कारणूपचारेन वुत्ता।&lt;br&gt;&#xA;१३८५-६. अपरायपि उपमाय तमत्थं दस्सेन्तो आह ‘‘उग्गच्छन्तो’’तिआदि। ओभासेतीति पकासेति। पटिहञ्ञतीति पटिप्पस्सम्भेति। एत्थापि यथा सूरियो रूपगतानि ओभासेति, एवं मग्गञाणं दुक्खं परिजानाति। यथा अन्धकारं विनासेति, एवं समुदयं पजहति। यथा आलोकं दस्सेति, एवं सहजातादिपच्चयताय मग्गं भावेति । यथा सीतं पटिप्पस्सम्भेति, एवं सब्बकिलेसदरथपरिळाहपटिप्पस्सद्धिभूतं निरोधं सच्छिकरोतीति उपमासंसन्दनं दट्ठब्बम्।&lt;br&gt;&#xA;१३८८. अप्पेतीति पप्पोति। दुक्खपरिञ्ञाय सक्कायतीरसमतिक्कमभावतो ओरिमतीरप्पजहनसदिसता, मग्गभावनाय सत्ततिंसबोधिपक्खियधम्मवहनताय भण्डवहनसदिसता, एत्तावता पञ्ञाभावनाय नानाकिलेसविद्धंसनवसप्पवत्तो आनिसंसो दस्सितो होतीति।&lt;br&gt;&#xA;अरियफलसमापत्तिनिरोधसमापत्तियोपि पनस्सा आनिसंसाति दट्ठब्बम्। ता पन सङ्खेपतो एवं दट्ठब्बा – ‘‘अरियफलसमापत्ती’’ति हि चतुन्नम्पि फलट्ठानं अत्तनो अत्तनो अरियफलस्स दिट्ठधम्मसुखविहारत्थं निरोधे अप्पना। चत्तारोपि हि अरियपुग्गला सकं सकं फलसमापत्तिं समापज्जन्ति। केचि पन ‘‘अनागामिअरहन्तोव समापज्जन्ति समाधिस्मिं परिपूरकारिताया’’ति वदन्ति, तं अकारणं अत्तना पटिलद्धसमापत्तिसमापज्जने समाधिस्मिं परिपूरकारिताय कातब्बाभावतो। सब्बसो असमुच्छिन्नकिलेसस्स हि पुथुज्जनस्सापि अत्तना पटिलद्धलोकियसमापत्तिसमापज्जनं लब्भति, किमङ्गं पन समुच्छिन्नेकच्चकिलेसानं अरियानम्। उपरिमा पन हेट्ठिमं पुब्बे पटिलद्धम्पि न समापज्जन्ति पुग्गलन्तरभावं उपगतत्ता। समुग्घाटितकम्मकिलेसनिरोधनेन हि पुथुज्जनेहि विय सोतापन्नस्स, सोतापन्नादीहि सकदागामिआदीनं पुग्गलन्तरभावूपगमनं अत्थि, अनन्तरफलत्ता च लोकुत्तरकुसलानं हेट्ठिमतो उपरिमो भवन्तरगतो विय होतीति तस्स तस्स अरियस्स तं तं फलं भवङ्गसदिसं होति, तस्मा पुग्गलन्तरभावूपगमनेन पटिप्पस्सद्धत्ता नत्थि उपरिमस्स हेट्ठिमफलसमापत्तिया समापज्जनं, हेट्ठिमो पन उपरिमं न समापज्जति अनधिगतत्ताति चत्तारोपि पुग्गला सकसकफलमेव समापज्जन्ति। तं पन समापज्जितुकामेन अरियसावकेन रहोगतेन पटिसल्लीनेन उदयब्बयादिवसेन सङ्खारा विपस्सितब्बा। तस्स पवत्तानुपुब्बविपस्सनस्स सङ्खारारम्मणगोत्रभुञाणानन्तरं फलसमापत्तिवसेन निरोधे चित्तं अप्पेति। फलसमापत्तिनिन्नचित्तताय चेत्थ सेखस्स फलमेव उप्पज्जति, न मग्गो। अञ्ञो एव हि विपस्सनाचारो अरियमग्गावहो, अञ्ञो फलसमापत्तिआवहो।&lt;br&gt;&#xA;तथा हि अरियमग्गवीथियं अनुलोमञाणानि अनिब्बिद्धपुब्बानं थूलथूललोभक्खन्धादीनं सातिसयं पदालनेन लोकियञाणेसु उक्कंसपारमिप्पत्तानि मग्गानुकूलानि हुत्वा उप्पज्जन्ति, फलसमापत्तिवीथियं पन तानि तेन तेन मग्गेन तेसं तेसं किलेसानं समुच्छिन्नत्ता किलेसविक्खम्भने निरुस्सुक्कानि केवलं अरियानं फलसमापत्तिसुखसमङ्गिभावस्स परिकम्मप्पत्तानि हुत्वा उप्पज्जन्तीति न तेसं कुतोचि वुट्ठानसम्भवो। यतो नेसं पच्छिमो सङ्खारनिमित्ततो वुट्ठहित्वा मग्गस्स अनन्तरपच्चयो भवेय्य, तेनेव च फलसमापत्तिया अनन्तरपच्चयभूतं ञाणं सङ्खारारम्मणमेव होति, न निब्बानारम्मणन्ति वेदितब्बम्। पुब्बाभिसङ्खारवसेन चस्सा पबन्धवसेन पवत्तिपरिच्छिन्नकालापगमे भवङ्गवसेन ततो वुट्ठानञ्च वेदितब्बम्।&lt;br&gt;&#xA;निरोधसमापत्ति पन ततियचतुत्थफलट्ठानं अनुपुब्बनिरोधवसेन चित्तचेतसिकानं धम्मानं अप्पवत्ति। अनागामिअरहन्तोयेव हि कामच्छन्दादिसमुच्छिन्दनेन समाधिस्मिं परिपूरकारिताय समथफलसमन्नागतत्ता निरोधं समापज्जन्ति। तथा हेतं समथविपस्सनानं युगनन्धभावप्पवत्तनवसेन द्वीहि बलेहि समन्नागतस्सेव सम्भवति, तस्मा तं समापज्जितुकामेन अनागामिना, खीणासवेन वा अट्ठसमापत्तिलाभिना रहोगतेन पटिसल्लीनेन पठमज्झानं समापज्जित्वा वुट्ठाय तत्थ सङ्खारा अनिच्चतो दुक्खतो अनत्ततो विपस्सितब्बा, ततो दुतियं ततियं चतुत्थं आकासानञ्चायतनं विञ्ञाणञ्चायतनं समापज्जित्वा वुट्ठाय तथेव तत्थ सङ्खारा सम्मसितब्बा, अथ आकिञ्चञ्ञायतनं समापज्जित्वा वुट्ठाय नानाबद्धाविकोपनं सङ्घपटिमाननं सत्थुपक्कोसनं अद्धानपरिच्छेदोति चतुब्बिधं पुब्बकिच्चं कातब्बम्।&lt;br&gt;&#xA;तत्थ सरीरतो विसंयुत्ता मञ्चपीठादयो सत्ताहब्भन्तरे यथा न नस्सन्ति, तथा अधिट्ठानं नानाबद्धाविकोपनम्। सरीरसंयुत्ते विसुं अधिट्ठानकिच्चं नत्थि। सङ्घो पन ञत्तिकम्मादीसु किञ्चिदेव कम्मं कत्तुकामो ‘‘याव मं न पक्कोसति, तावदेव वुट्ठहिस्सामी’’ति पुब्बाभोगकरणं सङ्घपटिमाननम्। सत्था च ‘‘सिक्खापदपञ्ञापनादीसु याव मं न पक्कोसति, तावदेव वुट्ठहिस्सामी’’ति पुब्बाभोगकरणं सत्थुपक्कोसनम्। सत्ताहब्भन्तरे अत्तनो आयुसङ्खारस्स पवत्तनसमत्थतावलोकनं अद्धानपरिच्छेदो। एवं कतपुब्बकिच्चेन नेवसञ्ञानासञ्ञायतनं समापज्जितब्बम्। अथेकं वा द्वे वा चित्तवारे अतिक्कमित्वा अचित्तको होति, निरोधं फुसति, ततो यथापरिच्छेदं ततियचतुत्थफलानं अञ्ञतरेन निरोधा वुट्ठहिस्सतीति। एवमयं दुविधा समापत्ति लोकुत्तरपञ्ञाय आनिसंसो।&lt;br&gt;&#xA;१३९२-४. सदेवकलोकतो उत्तिण्णेन, उत्तरितरेन वाति लोकुत्तरेन सम्मासम्बुद्धेन। पञ्ञाय भावनन्ति सम्बन्धो। हितभावनन्ति इधलोकपरलोकहितविभावनं इमं पञ्ञाभावनम्। सुखसंहितन्ति सिनिद्धच्छायुदकवन्ततादिना सुखसहितम्। हितन्ति योगकम्मस्स हितम्। उत्तमन्ति उग्गततमं, अच्चुग्गतं बलवन्तम्पीति अधिप्पायो। अविग्गहकम्पदन्ति विग्गहञ्च कम्पञ्च न देतीति अविग्गहकम्पदन्ति अत्थो।&lt;br&gt;&#xA;इति अभिधम्मत्थविकासिनिया नाम&lt;br&gt;&#xA;अभिधम्मावतारसंवण्णनाय&lt;br&gt;&#xA;किलेसप्पहानकथावण्णना निट्ठिता।&lt;/p&gt;</description>
    </item>
    <item>
      <title>२४ गन्थारम्भकथावण्णना</title>
      <link>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/24_ganthArambhakathAvaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/24_ganthArambhakathAvaNNanA/</guid>
      <description>&lt;p&gt;गन्थारम्भकथावण्णना&lt;br&gt;&#xA;१. परमनिपुणविचित्तनयसमन्नागतं सकसमयसमयन्तरगहनविग्गाहणसमत्थं सुविमलविपुलपञ्ञावेय्यत्तियजननं पकरणमिदमारभन्तोयमाचरियो पठमं ताव रतनत्तयप्पणामकरणेन अन्तरायनिवारणञ्चेव पञ्ञापाटवञ्च पत्थेति। रतनत्तयप्पणामो हि अत्थतो पणामकिरियाभिनिप्फादिका कुसलचेतना। सा च वन्दनेय्यवन्दकानं खेत्तज्झासयसम्पदाहि दिट्ठधम्मवेदनीयभूता यथालद्धसम्पत्तिनिमित्तकस्स कम्मस्स अनुबलप्पदानवसेन तन्निब्बत्तितविपाकसन्ततिया अन्तरायकरानि उपपीळकउपच्छेदककम्मानि पटिबाहित्वा तन्निदानानं यथाधिप्पेतसिद्धिविबन्धकानं रोगादिअन्तरायानमप्पवत्तिं साधेति, रागादिमलविक्खालनेन च चित्तसन्तानं परिसोधेत्वा तन्निस्सिताय पञ्ञाय यथाधिप्पेतसिद्धिसम्पादकं तिक्खविसदभावमावहति। किञ्चि आचिण्णमेतं पण्डितानं, यदिदं गन्थसमारम्भे रतनत्तयप्पणामकरणं, तस्मा सप्पुरिसाचारानुरक्खणत्थञ्च आदिम्हि रतनत्तयवन्दना आरद्धाति एवमादिना अञ्ञानिपि बहूनि पयोजनानि निद्धारेतब्बानि। तानि पन तत्थ तत्थ बहुधा वित्थारितानीति तं पपञ्चपरिस्समं ठपेत्वा यथानुप्पत्तमेव ताव वण्णयिस्साम।&lt;br&gt;&#xA;एत्थ च रतनत्तयप्पणामं कत्तुकामो तथागतमूलकत्ता सेसरतनानं पठमं ताव तथागतस्स थोमनापुब्बङ्गमं पणाममारभन्तो आह ‘‘अनन्तकरुणापञ्ञ’’न्तिआदि। थोमनापुब्बङ्गमेन हि पणामेन सत्थु गुणातिसययोगो, ततो चस्स अनुत्तरवन्दनीयभावो, तेन च अत्तनो वन्दनाय खेत्तङ्गतभावो, खेत्तङ्गताय च वन्दनाय यथाधिप्पेतनिप्फत्तिया हेतुभावो च दस्सितो होति।&lt;br&gt;&#xA;तत्थ वन्दित्वाति पुब्बकालकिरियानिद्देसो। तस्स पन ओसानगाथायं ‘‘पवक्खामी’’ति इमिना अपरकालकिरियावचनेन सह सम्बन्धो। बुद्धन्ति वन्दनकिरियाय कम्मनिद्देसो। ‘‘अनन्तकरुणापञ्ञ’’न्तिआदिकं पन तब्बिसेसनम्। तत्थ किरतीति करुणा, परदुक्खं विक्खिपति अपनेतीति अत्थो। किरीयति दुक्खितेसु पसारीयतीति वा करुणा। अथ वा करोतीति करुणा, परदुक्खे सति साधूनं कम्पनं हदयखेदं जनयतीति अत्थो। किणातीति वा करुणा, परस्स दुक्खं पच्चयवेकल्लकरणतो हिंसतीति अत्थो। पजानातीति पञ्ञा, यथासभावं पकारेहि पटिविज्झतीति अत्थो। करुणा च पञ्ञा च करुणापञ्ञा, नत्थि एतासं अन्तोति अनन्ता, अनन्ता करुणापञ्ञा एतस्साति अनन्तकरुणापञ्ञो, तं अनन्तकरुणापञ्ञम्।&lt;br&gt;&#xA;एत्थ च उप्पादवयन्ततावसेन चेव सन्ततिपरियोसानवसेन च सतिपि भगवतो करुणापञ्ञानं सपरियन्तभावे अनन्तारम्मणेसु पवत्तनतो अनन्तता वेदितब्बा। सम्मासम्बुद्धस्स हि सब्बसत्तानं दुक्खापनयनाकारप्पवत्ता अनञ्ञसाधारणा महाकरुणा कञ्चि सत्तं अवज्जेत्वा सब्बेसु सत्तेसु निरवसेसेन पवत्तति, तथा सब्बधम्मसभावबोधनसमत्था सब्बञ्ञुतञ्ञाणसङ्खाता पञ्ञापि सकलञेय्यधम्मेसु अनवसेसतो पवत्तति, तस्मा अनन्तारम्मणप्पवत्तकरुणाञाणवन्तताय अनन्तकरुणापञ्ञो भगवा। करुणापञ्ञाग्गहणेन चेत्थ भगवतो सब्बलोकियलोकुत्तरगुणसम्पत्ति दस्सिता होति। तथा हि करुणाग्गहणेन लोकियेसु महग्गतभावप्पत्तासाधारणगुणदीपनतो सकललोकियगुणसम्पत्ति दस्सिता, पञ्ञाग्गहणेन सब्बञ्ञुतञ्ञाणपदट्ठानमग्गञाणदीपनतो सब्बलोकुत्तरगुणसम्पत्ति दस्सिताति।&lt;br&gt;&#xA;अपिच सब्बबुद्धगुणानं करुणा आदि, पञ्ञा परियोसानम्। महाकरुणासञ्चोदितमानसो हि भगवा संसारपङ्कतो सत्तानं समुद्धरणत्थाय कताभिनीहारो अनुपुब्बेन पारमियो पूरेत्वा अनुत्तरसम्मासम्बोधिया अधिगमेन सकलबुद्धगुणे पटिलभि। इति सकलबुद्धगुणानं तन्निदानभावतो करुणा सब्बबुद्धगुणानमादि, सब्बञ्ञुतञ्ञाणपदट्ठानस्स पन मग्गञाणस्स पटिलभनतो उत्तरिकरणीयाभावतो पञ्ञा परियोसानम्। आदिपरियोसानदस्सनेन च सकलबुद्धगुणा नयतो दस्सिता होन्ति। नयग्गाहो एव हि सब्बबुद्धगुणानं दस्सनुपायो, इतरथा तादिसस्स सब्बञ्ञुबुद्धस्सपि वचनपथातीतं तथागतगुणं अनुपदं वण्णेन्तो को नाम परियोसानमाहरितुं सक्कुणेय्याति।&lt;br&gt;&#xA;एवं करुणापञ्ञामुखेन सङ्खेपतो सकलबुद्धगुणेहि भगवन्तं थोमेत्वापि पुन अत्तनो बुद्धगुणसंकित्तने अतित्ताभावेन चेव परेसञ्च पसादबाहुल्लजननत्थं तदन्तोगधेपि विसिट्ठगुणे पधानभावेन नीहरित्वा दस्सेन्तो आह ‘‘तथागत’’न्तिआदि। तत्थ ‘‘तथागत’’न्ति तथा आगततादीहि अट्ठहि कारणेहि तथागतम्। वुत्तञ्हेतं (दी॰ नि॰ अट्ठ॰ १.७; म॰ नि॰ अट्ठ॰ १.१२; बु॰ वं॰ अट्ठ॰ १.२ निदानकथा; अ॰ नि॰ अट्ठ॰ १.१.१७०) –&lt;br&gt;&#xA;‘‘अट्ठहि कारणेहि भगवा तथागतो, तथा आगतोति तथागतो, तथा गतोति तथागतो, तथलक्खणं आगतोति तथागतो, तथधम्मे याथावतो अभिसम्बुद्धोति तथागतो, तथदस्सिताय तथागतो, तथवादिताय तथागतो, तथाकारिताय तथागतो, अभिभवनट्ठेन तथागतो’’ति।&lt;br&gt;&#xA;‘‘कथं भगवा तथा आगतोति तथागतो? यथा सब्बलोकहिताय उस्सुक्कमापन्ना पुरिमका सम्मासम्बुद्धा आगता, किं वुत्तं होति? मनुस्सत्तादिअट्ठङ्गसमन्नागतेन येन अभिनीहारेन ते भगवन्तो आगता, तेनेव च अभिनीहारेन अयम्पि भगवा आगतो, यथा च ते भगवन्तो समतिंस पारमियो पूरेत्वा पञ्चमहापरिच्चागादीनि सम्पादेत्वा आगता, यथा च ते सत्ततिंस बोधिपक्खियधम्मे भावेत्वा ब्रूहेत्वा आगता, तथा अयम्पि भगवा आगतोति एवं ताव तथा आगतो’’ति तथागतो। (१)&lt;br&gt;&#xA;‘‘कथं तथा गतोति तथागतो? यथा सम्पतिजाता ते भगवन्तो सत्तपदवीतिहारेन गता, यथा वा ते समथविपस्सनामग्गेहि तं तं अकुसलपक्खं विधमित्वा गता, तथा अयम्पि भगवा गतो, एवं तथा गतोति तथागतो। (२)&lt;br&gt;&#xA;‘‘कथं तथलक्खणं आगतोति तथागतो? यस्मा तेसं तेसं धम्मानं यं सभावसरसलक्खणं तथं अवितथं, तञ्चेस तथलक्खणं आगतो याथावतो अधिगतो, तस्मा तथलक्खणं आगतोति तथागतो गमनत्थानं बुज्झनत्थसम्भवतो। तथा हि वदन्ति ‘ये गतिअत्था, ते बुज्झनत्था। ये बुज्झनत्था, ते गतिअत्था’ति। (३)&lt;br&gt;&#xA;‘‘कथं तथधम्मे याथावतो अभिसम्बुद्धोति तथागतो? यस्मा ‘इदं दुक्खन्ति, भिक्खवे, तथमेतं अवितथमेत’न्तिआदिवचनतो (सं॰ नि॰ ५.१०९०) ‘अविज्जाय सङ्खारानं पच्चयट्ठो सङ्खारानं अविज्जापच्चयसम्भूतसमुदागतट्ठो तथो अवितथो अनञ्ञथो’तिआदिवचनतो च तथधम्मसङ्खाते सच्चपटिच्चसमुप्पादे याथावतो आगतो अभिसम्बुद्धो, तस्मा तथधम्मे याथावतो अभिसम्बुद्धोति तथागतो। (४)&lt;br&gt;&#xA;‘‘कथं तथदस्सिताय तथागतो? यस्मा अपरिमाणासु लोकधातूसु अपरिमाणानं सत्तानं छद्वारग्गहिते आरम्मणे अविपरीतमेव पस्सति जानाति, ञत्वा च पनेवं ‘कतमं तं रूपायतनं, यं चतुन्नं महाभूतानं उपादाया’तिआदिना (ध॰ स॰ ६१६ आदयो) तथमेस अविपरीतं विभजति दस्सेति, तस्मा तथं आगच्छति पस्सति जानाति, तं वा आगमयति दस्सेतीति तथागतोति एवं तथदस्सिताय तथागतो। (५)&lt;br&gt;&#xA;‘‘कथं तथवादिताय तथागतो? यस्मा एस अभिसम्बोधितो याव परिनिब्बाना रागमदादिनिम्मथनवसेन एकसदिसमेव धम्मं तथं अवितथं भासति, तस्मा तथं गदति, तथो अविपरीतो आगदोवचनमेतस्साति वा द-कारस्स त-कारं कत्वा तथागतोति वुत्तोति एवं तथवादिताय तथागतो। (६)&lt;br&gt;&#xA;‘‘कथं तथाकारिताय तथागतो? भगवा हि ‘यथा वादी तथा कारी’ति (अ॰ नि॰ ४.२३; चूळनि॰ पोसालमाणवपुच्छानिद्देस ८३) वचनतो अत्तनो वाचाय अनुरूपमेव करोति, तस्मा यथा वाचा, तथा कायोपि गतो पवत्तो इमस्साति तथागतोति एवं तथाकारिताय तथागतो। (७)&lt;br&gt;&#xA;‘‘कथं अभिभवनट्ठेन तथागतो? यस्मा पनेस अनुपमाय सकललोकियलोकुत्तरगुणसम्पदाय समन्नागतत्ता सदेवकं लोकं अभिभुय्य पवत्तति, तस्मा अभिभवनट्ठेन तथागतोति वुच्चती’’ति।&lt;br&gt;&#xA;तत्रेवं पदसिद्धि वेदितब्बा – अगदो वियाति अगदो, देसनाविलासो चेव पुञ्ञुस्सयो च। तेन हेस महानुभावो भिसक्को विय दिब्बागदेन सप्पे सब्बपरप्पवादिनो, सदेवकञ्च लोकं अभिभवति। इति सब्बलोकाभिभवने तथो अविपरीतो यथावुत्तो अगदो एतस्साति द-कारस्स त-कारं कत्वा तथागतोति वुच्चतीति अयमेत्थ सङ्खेपो। वित्थारो पन दीघागमसंवण्णनादीसु गहेतब्बो। आह चेत्थ –&lt;br&gt;&#xA;‘‘यथेव लोकम्हि विपस्सिआदयो,&lt;br&gt;&#xA;सब्बञ्ञुभावं मुनयो इधागता।&lt;br&gt;&#xA;तथा अयं सक्यमुनीपि आगतो,&lt;br&gt;&#xA;तथागतो वुच्चति तेन चक्खुमा॥ (दी॰ नि॰ अट्ठ॰ १.७; म॰ नि॰ अट्ठ॰ १.१२; अ॰ नि॰ अट्ठ॰ १.१.१७०; बु॰ वं॰ अट्ठ॰ १.२ निदानकथा)।&lt;br&gt;&#xA;‘‘पहाय कामादिमले यथा गता,&lt;br&gt;&#xA;समाधिञाणेहि विपस्सिआदयो।&lt;br&gt;&#xA;महेसिनो सक्यमुनी जुतिन्धरो,&lt;br&gt;&#xA;तथा गतो तेन तथागतो मतो॥&lt;br&gt;&#xA;‘‘तथञ्च धात्वायतनादिलक्खणं,&lt;br&gt;&#xA;सभावसामञ्ञविभागभेदतो।&lt;br&gt;&#xA;सयम्भुञाणेन जिनोयमागतो,&lt;br&gt;&#xA;तथागतो वुच्चति सक्यपुङ्गवो॥&lt;br&gt;&#xA;‘‘तथानि सच्चानि समन्तचक्खुना,&lt;br&gt;&#xA;तथा इदप्पच्चयता च सब्बसो।&lt;br&gt;&#xA;अनञ्ञञेय्येन यतो विभाविता,&lt;br&gt;&#xA;याथावतो तेन जिनो तथागतो॥&lt;br&gt;&#xA;‘‘अनन्तभेदासुपि लोकधातुसु,&lt;br&gt;&#xA;जिनस्स रूपायतनादिगोचरे।&lt;br&gt;&#xA;विचित्तभेदे तथमेव दस्सनं,&lt;br&gt;&#xA;तथागतो तेन समन्तलोचनो॥&lt;br&gt;&#xA;‘‘यतो च धम्मं तथमेव भासति,&lt;br&gt;&#xA;करोति वाचायनुलोममत्तनो।&lt;br&gt;&#xA;गुणेहि लोकं अभिभुय्यिरीयति,&lt;br&gt;&#xA;तथागतो तेनपि लोकनायको’’ति॥ (इतिवु॰ अट्ठ॰ ३८; दी॰ नि॰ टी॰ १.७)।&lt;br&gt;&#xA;केनचि गुणेन अत्तनो विसिट्ठस्स कस्सचि अभावतो नत्थि एतस्स उत्तरोति अनुत्तरो। भगवतो हि अवीचितो पट्ठाय याव भवग्गं तिरियं अपरिमाणासु लोकधातूसु न कोचि केनचि गुणेन समसमोपि अत्थि, कुतो पन उत्तरितरो। यथाह –&lt;br&gt;&#xA;‘‘रूपे सीले समाधिम्हि, पञ्ञाय च असादिसो।&lt;br&gt;&#xA;विमुत्तिया समसमो, धम्मचक्कप्पवत्तने’’ति॥&lt;br&gt;&#xA;विन्दित्वाति तीहि वन्दनाहि तन्निन्नतादिवसेन नमस्सित्वा। कायवचीमनोद्वारवसेन हि तिस्सो वन्दना। यथाह ‘‘तिस्सो इमा, भिक्खवे, वन्दना कायेन वन्दति, वचसा वन्दति, मनसा वन्दती’’ति। तत्थ बुद्धादिगुणारम्मणा कामावचरकुसलकिरियानमञ्ञतरा चेतना कायविञ्ञत्तिं समुट्ठापेत्वा कायद्वारप्पवत्तिवसेन उप्पन्ना कायवन्दनाति वुच्चति, सायेव वचीविञ्ञत्तिं समुट्ठापेत्वा वचीद्वारप्पवत्तिवसेन उप्पन्ना वचीवन्दनाति, उभयविञ्ञत्तियो पन असमुट्ठापेत्वा केवलं मनोद्वारप्पवत्तिवसेन उप्पन्ना मनोवन्दनाति। सिरसाति उत्तमङ्गेन करणभूतेन। अबुज्झि, बोधेतीति वा बुद्धो। अयञ्हि चतुसच्चधम्मे सयम्पि अबुज्झि, परेपि बोधेति , तस्मा बुज्झनबोधनट्ठेन ‘‘बुद्धो’’ति वुच्चति। यथाह ‘‘बुज्झिता सच्चानीति बुद्धो, बोधेता पजायाति बुद्धो’’ति (महानि॰ १९२; चूळनि॰ पारायनत्थुतिगाथानिद्देस ९७; पटि॰ म॰ १.१६२)। अथ वा बुध-सद्दस्स जागरणविकसनत्थेसुपि पवत्तनतो अबुज्झि सवासनसम्मोहनिद्दाय अच्चन्तं विगतो, बुद्धिया विकसितवाति वा बुद्धो। भगवा हि वत्थुसभावदस्सनविबन्धिकाय अविज्जासङ्खाताय निद्दाय अरियमग्गञाणेन सह वासनाय समुच्छिन्नत्ता ततो अच्चन्तं विगतो। परमरुचिरसिरिसोभग्गसमागमेन विकसितमिव पदुमं अपरिमितगुणगणालङ्कतसब्बञ्ञुतञ्ञाणसमागमेन विकसितो विकासमनुप्पत्तो, तस्मा जागरणविकसनत्थवसेनपि ‘‘बुद्धो’’ति वुच्चति।&lt;br&gt;&#xA;एत्तावता च द्वीहि आकारेहि भगवतो थोमना कता होति अत्तहितसम्पत्तितो, परहितपटिपत्तितो च। तासु अत्तहितसम्पत्ति अनावरणञाणाधिगमो सवासनसकलसंकिलेसानमच्चन्तप्पहानं अनुपादिसेसनिब्बानाधिगमो च, परहितपटिपत्ति पन आसयप्पयोगवसेन दुविधं परहितसमीहनम्। तत्थ धम्मदेसनाय अभाजनेसु देवदत्तादीसु विरोधिसत्तेसुपि निच्चं हितज्झासयता अपरिपाकगतिन्द्रियानं इन्द्रियपरिपाककालागमनञ्च आसयो नाम। तदञ्ञसत्तानं पन लाभसक्कारादिनिरपेक्खचित्तस्स यानत्तयमुखेन सब्बदुक्खनिय्यानिकधम्मदेसना पयोगो नाम। दुविधासु पनेतासु परहितपटिपत्तीसु, तिविधासु च अत्तहितसम्पत्तीसु अनन्तकरुणा-वचनेन, तथा आगतट्ठेन च तथागत-सद्देन आसयवसेन परहितपटिपत्ति दस्सिता, बोधनट्ठेन बुद्ध-सद्देन, तथदस्सनट्ठेन च तथागतट्ठेन च तथागतसद्देन पयोगवसेन, अनन्तपञ्ञा-वचनेन, ञाणगतिदीपकेन तथागत-सद्देन, बुज्झनजागरणविकसनट्ठेन च बुद्ध-सद्देन तिविधापि अत्तहितसम्पत्ति, अनुत्तरवचनेन च अत्तहितपरहितसम्पत्ति पकासिताति वेदितब्बा।&lt;br&gt;&#xA;अपिच हेतुफलसत्तूपकारसम्पदावसेन तीहाकारेहिपि भगवतो थोमना पवत्ततीति तंवसेनपेत्थ थोमना दट्ठब्बा। तत्थ हेतुसम्पदा नाम महाकरुणासमायोगो, बोधिसम्भारसम्भरणञ्च तम्मूलकत्ता सकलबुद्धगुणानम्। फलसम्पदा पन चतुब्बिधा ञाणसम्पदा, पहानसम्पदा, आनुभावसम्पदा, रूपकायसम्पदा चाति। तासु सब्बञ्ञुतञ्ञाणपदट्ठानं मग्गञाणं, मग्गञाणपदट्ठानं सब्बञ्ञुतञ्ञाणं, तम्मूलकानि च दसबलादिञाणानि ञाणसम्पदा नाम। अग्गमग्गभावनाय सब्बकिलेसानं सह वासनाहि अनुप्पत्तिधम्मतापादनं पहानसम्पदा। अचिन्तेय्यापरिमितानं सब्बलोकहितानं निप्फादने, सदेवकलोकाभिभवने च आधिपच्चं आनुभावसम्पदा। सकललोकनयनाभिसेकभूता पन लक्खणानुब्यञ्जनपटिमण्डिता अत्तभावसम्पत्ति रूपकायसम्पदा नाम। सत्तूपकारो हेट्ठा वुत्तपरहितपटिपत्तिवसेनेव वेदितब्बो। इमासु पन अनन्तकरुणा-वचनेन, तथा आगतट्ठेन च तथागत-सद्देन हेतुसम्पदा दस्सिता। फलसम्पदासु ञाणसम्पदा चेव पहानसम्पदा च अनन्तपञ्ञा-वचनेन, अभिसमयपरिदीपकेन तथागतसद्देन, बुज्झनजागरणविकसनट्ठेन, च बुद्ध-सद्देन दस्सिता, आनुभावसम्पदापि अभिभवनट्ठेन तथागत-सद्देन, अनुत्तर-वचनेन च विभाविता, रूपकायसम्पदा पन रूपग्गप्पत्तिदीपकेन अनुत्तर-सद्देन दस्सिताति दट्ठब्बम्।&lt;br&gt;&#xA;एवं बुद्धरतनस्स थोमनापुब्बङ्गमं पणामं कत्वा इदानि सेसरतनानम्पि पणाममारभन्तो आह ‘‘धम्मं साधुगणम्पि चा’’ति। भगवतो थोमनेन च स्वाक्खाततादयो धम्मगुणा, सुप्पटिपन्नतादयो सङ्घगुणा च दस्सिता होन्ति तप्पभवस्स अनञ्ञथाभावतोति न तेसं विसुं थोमना कता। अधिगतमग्गे सच्छिकतनिरोधे पुग्गले यथानुसिट्ठं पटिपज्जमाने च अपायदुक्खेसु चेव वट्टदुक्खेसु च अपतमाने कत्वा धारेतीति धम्मो, सो चतुन्नं अरियमग्गानं, चतुन्नञ्च सामञ्ञफलानं, निब्बानस्स, परियत्तिधम्मस्स च वसेन दसविधो। वुत्तञ्हेतं छत्तविमाने –&lt;br&gt;&#xA;‘‘रागविरागमनेजमसोकं,&lt;br&gt;&#xA;धम्ममसङ्खतमप्पटिकूलम्।&lt;br&gt;&#xA;मधुरमिमं पगुणं सुविभत्तं,&lt;br&gt;&#xA;धम्ममिमं सरणत्थमुपेही’’ति॥ (वि॰ व॰ ८८७)।&lt;br&gt;&#xA;एत्थ हि कामरागादिभेदो सब्बोपि रागो विरज्जति एतेनाति ‘‘रागविरागो’’ति मग्गो कथितो। एजासङ्खाताय तण्हाय, अन्तोनिज्झानलक्खणस्स च सोकस्स तदुप्पत्तियं सब्बसो परिक्खीणत्ता ‘‘अनेजमसोक’’न्ति फलं कथितम्। केनचि पच्चयेन असङ्खतत्ता ‘‘धम्ममसङ्खत’’न्ति निब्बानं वुत्तम्। अविरोधदीपनतो पन अत्थब्यञ्जनस्स सम्पन्नताय, पकट्ठगुणविभावनतो सुट्ठु विभजितत्ता च ‘‘अप्पटिकूल’’न्तिआदिना सब्बोपि परियत्तिधम्मो कथितो। तत्थ अरियमग्गनिब्बानानि निप्परियायेनेव अपायादितो धारणतो धम्मो, फलपरियत्तियो पन परियायेन। तथा हेत्थ धारणं नाम अपायादिनिब्बत्तककिलेसविद्धंसनम्। इति अरियमग्गस्स किलेससमुच्छेदकताय, निब्बानस्स च आलम्बणभावेन तस्स तदत्थसिद्धिहेतुतायपि उभिन्नम्पि निप्परियायतो लब्भति। इतरेसु पन अरियफलस्स मग्गेन समुच्छिन्नकिलेसानं पटिपस्सद्धकिच्चताय, मग्गानुकूलप्पवत्तितो परियत्तिधम्मस्स च तदधिगमहेतुतायाति उभिन्नम्पि परियायतोव लब्भतीति।&lt;br&gt;&#xA;अत्तहितपरहितं साधेन्तीति साधू, तेसं गणो समुदायोति साधुगणो, साधु चायं गणो चाति वा साधुगणो, साधुनो वा सम्मासम्बुद्धस्स आयत्तो गणो तस्स ओरसपुत्तभावतोति साधुगणो। सो पन चतुन्नं अरियमग्गसमङ्गीनं, चतुन्नञ्च फलसमङ्गीनं वसेन अट्ठविधो अरियसङ्घो, तं साधुगणम्। पिचाति निपातसमुदायो, एको वा निपातो, तिण्णं रतनानं वन्दनकिरियाय सम्पिण्डनत्थो। केचि ‘‘गणो’’ति इध पकरणतोव अरियगणपुग्गलोव लब्भतीति साधूति भावनपुंसकवसेन ‘‘वन्दित्वा’’ति इमिना सह योजेन्ति, तदा पन साधूति भयलाभादिविरहेन सक्कच्चं आदरन्ति अत्थो।&lt;br&gt;&#xA;२. एवं पकरणारम्भे यथाधिप्पेतं रतनत्तयप्पणामं कत्वा इदानि यत्थ पाटवत्थाय इदं पकरणं पट्ठपीयति, तं सद्धिं देसकदेसपटिग्गाहकसम्पत्तीहि विभावेत्वा दस्सेन्तो आह ‘‘पण्डुकम्बलनामाया’’तिआदि। तत्थ देवराजस्स पण्डुकम्बलनामाय सिलाय विमले सीतले तले निसिन्नो अतुलविक्कमो देवदेवेहि पूजितो देवदेवो देवपुरक्खतो देवानं देवलोकस्मिं यं धम्मं देसेसीति सम्बन्धो।&lt;br&gt;&#xA;अयं पनेत्थ अत्थो – पण्डुकम्बलसरिक्खवण्णताय ‘‘पण्डुकम्बल’’न्ति नामं समञ्ञा एतिस्साति पण्डुकम्बलनामा। सा हि सक्कस्स तादिसपुञ्ञानुभावेन निब्बत्ता पण्डुकम्बलजयसुमनपुप्फसमानेन वण्णेन सब्बकालं विरोचति , पमाणतो पन सट्ठियोजनायामा, पञ्ञासयोजनवित्थारा, पन्नरसयोजनुब्बेधा च होति। सिलायाति अवयवसम्बन्धे सामिवचनम्। तुलाय सम्मितो तुल्यो, न तुल्यो अतुल्यो, अतुल्यो विक्कमो बलं एतस्साति अतुल्यविक्कमो। सम्मासम्बुद्धस्स हि परमपारमितानुभावसंसिद्धेन हत्थिगणनाय कोटिसहस्सहत्थीनं, पुरिसगणनाय दसकोटिसहस्सपुरिसानं बलेहि समप्पमाणेन कायबलेन, अप्पमाणेन च ञाणबलेन न कस्सचि देवब्रह्मादीसु अञ्ञतरस्स बलतुलनाय उपनेतब्बं अत्थि । अथ वा अनञ्ञसाधारणत्ता अतुल्यो परक्कमसङ्खातो अपरिमाणगुणविसेसावहेन अनञ्ञसाधारणेन सम्मप्पधानेन समन्नागतत्ता वा अतुल्यो सम्मप्पधानसङ्खातो विक्कमो इमस्साति अतुल्यविक्कमो। ‘‘अतुल्यविक्कमो’’ति च वत्तब्बे गाथाबन्धवसेन य-कारलोपं कत्वा ‘‘अतुलविक्कमो’’ति वुत्तम्। अथ वा सम्मितत्थे अ-कारपच्चयस्सापि सम्भवतो अतुलो विक्कमो अस्साति ‘‘अतुलविक्कमो’’ति वुत्तम्।&lt;br&gt;&#xA;दिब्बन्तीति देवा, पञ्चकामगुणादीहि कीळन्ति, तेसु वा विहरन्ति, विजयसमत्थतायोगेन बाहिरब्भन्तरिके पच्चत्थिके विजेतुं इच्छन्ति, इस्सरियधनादिसक्कारदानग्गहणं, तंतंअत्थानुसासनञ्च करोन्ता वोहरन्ति, पुञ्ञञाणानुभावप्पत्ताय जुतिया जोतेन्ति, यथाधिप्पेतञ्च विसयं अप्पटिघातेन गच्छन्ति, यथिच्छितनिप्फादने च सक्कोन्तीति अत्थो। अथ वा देवनीया तंतंब्यसननित्थरणत्थिकेहि ‘‘सरणं परायण’’न्ति गमनीया, अभित्थवनीया सोभाविसेसयोगेन कमनीयाति वा देवा, ते तिविधा – सम्मुतिदेवा उपपत्तिदेवा विसुद्धिदेवाति। तत्थ सम्मुतिदेवा नाम महासम्मतादयो खत्तिया। उपपत्तिदेवा नाम चातुमहाराजिके उपादाय तदुत्तरिदेवा। विसुद्धिदेवा नाम खीणासवा। इध पन उपपत्तिदेवा दट्ठब्बा। नो च खो तेपि अविसेसेन, ठपेत्वा पन यामादिके चातुमहाराजिकतावतिंसवासिनोव अधिप्पेता। तेसं चतूहि सङ्गहवत्थूहि रञ्जनतो राजा, देवानं राजा इस्सरो देवराजा, तस्स देवराजस्स, ‘‘सक्कस्स देवरञ्ञो’’ति अधिप्पायो। न हि अञ्ञेसं देवलोकेसु निसिन्नो भगवा अभिधम्मपिटकं देसेसीति।&lt;br&gt;&#xA;३. यन्ति अनियमनिद्देसो, तस्स पन ‘‘तत्था’’ति इमिना नियमनं वेदितब्बम्। यथावुत्तानं तिण्णम्पि देवानं उत्तमो देवो तेहि सब्बेहि अधिकतरं कीळनादियोगतोति देवदेवो, भगवा। सो हि निरतिसयाय अभिञ्ञाकीळाय उत्तमेहि दिब्बब्रह्मअरियविहारेहि सपरसन्तानसिद्धाय पञ्चविधमारविजयिच्छानिब्बत्तिया चित्तिस्सरियसत्तधनादिसम्मापटिपत्तिअवेच्चप्पसादसक्कारदानग्गहणसङ्खातेन, यथापराधयथानुलोमयथाधम्मानुसासनसङ्खातेन च वोहारातिसयेन परमाय पञ्ञाय च सरीरप्पभासङ्खाताय जुतिया अनुपमाय ञाणसरीरगतिया मारविजयसब्बञ्ञुतञ्ञाणपरहितनिप्फादनेसु अप्पटिहताय सत्तिया च समन्नागतत्ता सदेवकेन वा लोकेन ‘‘सरण’’न्ति गमनीयतो, अभित्थवनीयतो, भत्तिवसेन कमनीयतो च सब्बे ते देवे तेहि तेहि गुणेहि अभिभुय्य ठितोति सब्बदेवेहि पूजनीयतरो देवो , विसुद्धिदेवभावसङ्खातस्स वा सब्बञ्ञुगुणालङ्कारस्स अधिगतत्ता अञ्ञेसञ्च देवानं अतिसयेन देवोति देवदेवो। देवानन्ति तदा धम्मपटिग्गाहकानं दससहस्सचक्कवाळाधिवासीनं मातुदेवपुत्तप्पमुखानं उपपत्तिदेवानम्। विसुद्धिदेवानम्पेत्थ गहणन्ति वदन्ति। ते पन उपपत्तिदेवेस्वेव सङ्गहिता मनुस्सअरहन्तानं तत्थ अभावतो । देवदेवेहीति विसुद्धिदेवेहि। विसुद्धिदेवा हि वुत्तनयेन इतरदेवेहि सातिसयं कीळनादियोगतो इध ‘‘देवदेवा’’ति अधिप्पेता, तेहि। पूजितोति पूजितब्बो, पूजितुं अरहोति अत्थो। एतेन विसुद्धिदेवेसुपि भगवतो अग्गपुग्गलतं दीपेति। देसेसीति मधुरकरवीकसद्दसदिसं ब्रह्मस्सरं निच्छारेन्तो पकासेसि। देवलोकस्मिन्ति तावतिंसदेवलोके। सभावसामञ्ञलक्खणं धारेतीति धम्मो, कुसलादिभेदो अभिधम्मो, इध पन तप्पकासकं अभिधम्मपिटकं ‘‘धम्म’’न्ति वुत्तम्। तथा हि वक्खति ‘‘पिटकुत्तमे’’ति। देवपुरक्खतोति दससहस्सचक्कवाळवासिदिब्बब्रह्मेहि पुरक्खतो, परिवारितोति अत्थो।&lt;br&gt;&#xA;ननु च ‘‘देवान’’न्ति वचनेनेव देवपुरक्खतभावो सिद्धोति किं ‘‘देवपुरक्खतो’’ति वचनेन? नायं दोसो। भगवा हि कदाचि चूळपन्थकत्थेरादीनं विय परम्मुखेपि निसीदित्वा ओभासं विस्सज्जेत्वा सत्तानं सम्मुखे निसिन्नं विय दस्सेन्तो धम्मं देसेति, कदाचिपि पारायनिकब्राह्मणादीनं विय सम्मुखेपि निसीदित्वा अञ्ञेहि च परिवुतो अञ्ञेसम्पि धम्मं देसेति, इध पन न तथा, देवेहियेव परिवुतो देवानं देसेतीति दस्सनत्थं ‘‘देवपुरक्खतो’’तिपि वत्तब्बमेवाति।&lt;br&gt;&#xA;४. एवमेतस्मिं पकरणे गारवजननत्थं तेन सम्पादेतब्बपाटवविसयं अभिधम्मपिटकं देसकादिसम्पत्तीहि सह विभावेत्वा इदानि यथाधिप्पेतपकरणारम्भपयोजनाभिधानाभिधेय्यसोतुजनसमुस्साहनकरणप्पकारानि च विभावेतुं ‘‘तत्थाह’’न्तिआदि वुत्तम्। तत्थ ‘‘पाटवत्थाया’’ति इमिना पकरणारम्भपयोजनं वुत्तम्। ‘‘अभिधम्मावतार’’न्ति इमिना अभिधानाभिधेय्यानि। ‘‘मधुर’’न्तिआदीहि पकरणं विसेसेति। ‘‘समासेना’’ति च इमिना सोतुजनसमुस्साहनकरणप्पकारानीति दट्ठब्बम्। ‘‘अह’’न्ति कत्तुभूतं अत्तानं निद्दिसति। तथा हि यो परो न होति, सो नियकज्झत्तसङ्खातो अत्ता ‘‘अह’’न्ति वुच्चति।&lt;br&gt;&#xA;पटुनो भावो पाटवं, तंयेव अत्थो पयोजनट्ठेनाति पाटवत्थो, तदत्थाय। तं सन्धाय विविधनयग्गहणसमत्थस्स सुतमयञाणस्स उप्पादनत्थन्ति वुत्तं होति। संसारे भयं इक्खन्ति, भिन्दन्ति वा पापके अकुसले धम्मेति भिक्खू, तेसम्। पिटकञ्च तं उत्तमञ्चाति पिटकुत्तमं, तस्मिं पिटकुत्तमे, अभिधम्मपिटकेति अधिप्पायो। तञ्हि परियत्तिभाजनत्थतो पिटकं, तीसु पिटकेसु विसिट्ठभावतो उत्तमञ्चाति पिटकुत्तमम्। तत्थ परियत्तिभाजनत्थतोति परियत्तिअत्थेन चेव भाजनत्थेन च। तथा हि ‘‘मा पिटकसम्पदानेना’’तिआदीसु (अ॰ नि॰ ३.६६) परियत्ति पिटकन्ति वुच्चति। ‘‘अथ पुरिसो आगच्छेय्य कुदालपिटक’’न्तिआदीसु (म॰ नि॰ १.२२८; अ॰ नि॰ ३.७०) यं किञ्चि भाजनम्पि। तस्मा इदम्पि परियापुणितब्बट्ठेन परियत्ति, अभिधम्मत्थानमाधारणत्थेन भाजनञ्चाति परियत्तिभाजनत्थतो पिटकन्ति वुच्चति। तेनेवाहु –&lt;br&gt;&#xA;‘‘पिटकं पिटकत्थविदू,&lt;br&gt;&#xA;परियत्तिब्भाजनत्थतो आहु।&lt;br&gt;&#xA;तेन समोधानेत्वा,&lt;br&gt;&#xA;तयोपि विनयादयो ञेय्या’’ति॥ (दी॰ नि॰ अट्ठ॰ १.पठममहासङ्गीतिकथा; पारा॰ अट्ठ॰ १.पठममहासङ्गीतिकथा; ध॰ स॰ अट्ठ॰ निदानकथा)।&lt;br&gt;&#xA;विसिट्ठभावो पनस्स लोकवोहारमतिक्कम्म यथासभाववसेन देसनतो, विसिट्ठधम्मक्खन्धविभावनतो च वेदितब्बो। एत्थ हि ‘‘सत्तो पुग्गलो भिक्खू’’तिआदिकं लोकवोहारमतिक्कम्म ‘‘खन्धधातुआयतन’’न्तिआदिना यथाधम्मवसेनेव बाहुल्लदेसना पवत्ता, न इतरेसु विय यथावुत्तवोहारवसेन, यतो इदं यथाधम्मसासनन्ति वुच्चति। सब्बसङ्खतधम्मविसिट्ठो चेत्थ पञ्ञाक्खन्धो विसेसतो विभावितो, तस्मा तिण्णम्पि पिटकानं बुद्धवचनभावेपि यथासभावानतिक्कमदेसनादितो इदमेव तीसु पिटकेसु विसिट्ठन्ति युत्तम्। अपिच धम्मातिरेकधम्मविसेसभावतो चस्स विसिट्ठभावो वेदितब्बो। अभिधम्मे हि निप्पदेसतो खन्धायतनादिधम्मानं विभत्तत्ता इतरद्वयतो अतिरेकतरा, विसिट्ठा च पाळि होति, तस्मा अतिरेकस्स, विसिट्ठस्स च पाळिधम्मस्स वसेन इदमेव तीसु पिटकेसु उत्तमन्ति वत्तुं वट्टति। यथावुत्तविसिट्ठभावयोगतोयेव चेतं ‘‘अभिधम्मपिटक’’न्ति वुच्चति अभि-सद्दस्स विसिट्ठभावजोतनतो । अपिच वुड्ढिमन्तादिधम्मानं एत्थ वुत्तत्ता चेतं अभिधम्मपिटकम्। यथाहु पोराणा –&lt;br&gt;&#xA;‘‘यं एत्थ वुड्ढिमन्तो, सलक्खणा पूजिता परिच्छिन्ना।&lt;br&gt;&#xA;वुत्ताधिका च धम्मा, अभिधम्मो तेन अक्खातो’’ति॥ (दी॰ नि॰ अट्ठ॰ १.पठममहासङ्गीतिकथा; पारा॰ अट्ठ॰ १.पठममहासङ्गीतिकथा; ध॰ स॰ अट्ठ॰ निदानकथा)।&lt;br&gt;&#xA;तथा हेत्थ ‘‘रूपूपपत्तिया मग्गं भावेति, मेत्तासहगतेन चेतसा एकं दिसं फरित्वा विहरती’’तिआदिना (ध॰ स॰ १६० आदयो) वुड्ढिमन्तोपि धम्मा वुत्ता, ‘‘रूपारम्मणं वा सद्दारम्मणं वा’’तिआदिना (ध॰ स॰ १) नयेन आरम्मणादीहि लक्खितब्बत्ता सलक्खणापि ‘‘सेक्खा धम्मा असेक्खा धम्मा, लोकुत्तरा धम्मा’’तिआदिना नयेन पूजिता पूजारहापि ‘‘फस्सो होति, वेदना होती’’तिआदिना (ध॰ स॰ १) नयेन सभावपरिच्छिन्नत्ता परिच्छिन्नापि ‘‘महग्गता धम्मा अप्पमाणा धम्मा (ध॰ स॰ तिकमातिका १२, दुकमातिका ९९), अनुत्तरा धम्मा’’तिआदिना नयेन अधिका विसिट्ठापि धम्मा वुत्ता, तस्मा अभि-सद्दस्स वुड्ढिआदिअत्थेसुपि पवत्तनतो ‘‘वुड्ढिमन्तो धम्मा एत्था’’तिआदिना निब्बचनेन इदं पिटकं ‘‘अभिधम्म’’न्ति वुच्चति। अभिधम्मं ओतरन्ति अनेनाति अभिधम्मावतारं नाम पकरणम्। इमिना पनस्स अत्थानुगतमभिधानं दस्सेति। तु-सद्दो पदपूरणे। आचरियेन हि गाथापदपूरणत्थं येभुय्येन तत्थ तत्थ निपाता वुच्चन्ति। यत्थ पन नेसं पयोजनविसेसो दिस्सति, तत्थेव तमत्थं वक्खाम। मधुरन्ति निप्परियायतो मधुर-सद्दोयं जिव्हाविञ्ञेय्ये रसविसेसे वत्तति, इध पन इट्ठभावसामञ्ञेन अत्थब्यञ्जनसम्पत्ति मधुरसद्देन वुत्ता। भवति हि तंसदिसस्स तं-सद्देनाभिधानं यथा ‘‘अग्गिमाणवो’’ति। तेन पन मधुरेन योगतो इदम्पि मधुरं यथा नीलगुणयोगतो नीलुप्पलन्ति। निपुणगम्भीराय ब्यञ्जनसम्पत्तिया चेव अत्थसम्पत्तिया च अभिधम्मविसयं मतिं वड्ढेतीति मतिवड्ढनम्। अथ वा ब्यञ्जनसम्पत्तिया ‘‘मधुर’’न्ति वुत्तं, अत्थसम्पत्तिया ‘‘मतिवड्ढन’’न्ति।&lt;br&gt;&#xA;५. ताळन्ति कुञ्चिकं, कुञ्चिकासदिसन्ति अत्थो। मुय्हन्ति तेनाति मोहो, अविज्जायेतं अधिवचनं, मोहोयेव अभिधम्ममहापुरं पविसन्तानं पवेसननिवारणत्ता कवाटभूतोति मोहकवाटं, तस्स। विघाटेति, विघाटीयति अनेनाति वा विघाटनम्। ननु च अविज्जाकवाटं पञ्ञाय उग्घाटीयति। सा हि तस्सा उजुविपच्चनीकभूताति? सच्चं, इदम्पि तस्सा कारणभावेन ‘‘मोहकवाटविघाटनकर’’न्ति वुत्तम्। कारणकारणम्पि हि कारणवसेन वुच्चति यथा ‘‘चोरेहि गामो दड्ढो, तिणेहि भत्तं सिद्ध’’न्ति।&lt;br&gt;&#xA;६. सुदुत्तरन्ति धम्मत्थदेसनापटिवेधसङ्खातचतुगम्भीरभावपटिसंयुत्तताय मन्दबुद्धीहि तरितुं असक्कुणेय्यत्ता अतिदुत्तरं, तेनेव चेदं महोदधिसमानत्ता ‘‘महोदधी’’ति वुत्तम्। महण्णवोपि हि चतुरासीतियोजनसहस्सगम्भीरो न सक्का अञ्ञत्र सिनेरुपब्बतराजतो केनचि पतिट्ठं लद्धुं, एवमिदम्पि चतुगम्भीरतापटिसंयुत्तं अञ्ञत्र तथागता न केनचि पतिट्ठं लद्धुं सक्काति। तरन्तानन्ति अत्थग्गहणवसेन उत्तरितुकामानम्। एत्थ च ‘‘तरंवा’’ति अधिकारवसेन वत्तब्बं, वक्खमानं वा आनेत्वा सम्बन्धितब्बम्। तरन्तानन्ति परतीरसम्पापुणनत्थं उत्तरन्तानम्। तरंवाति उळुम्पं विय, तंसमानन्ति अत्थो। मकरा नाम मच्छजातिका, तेसं आकरो निवासभूमीति मकराकरो, तम्।&lt;br&gt;&#xA;७. अभिधम्मे नियुत्ता आभिधम्मिका, तेसम्। हत्थसारं वियाति हत्थसारम्। यथा हि मनुस्सानं बहूसु रतनादीसु विज्जमानेसुपि आपदासु च सुखपरिभोगत्थं हत्थे कयिरमानं साररतनादिकं ‘‘हत्थसार’’न्ति वुच्चति, एवमिदम्पि सतिपि महन्ते अभिधम्मपिटके तस्स सब्बसो वित्तिण्णताय परिहरितुं असक्कुणेय्यत्ता तदत्थसारसम्पिण्डनवसेन कयिरमानं आभिधम्मिकभिक्खूनं सुखपरिहरणत्थाय सम्पज्जतीति हत्थसारसदिसत्ता ‘‘हत्थसार’’न्ति वुत्तम्। पवक्खामीति पकारेन कथेस्सामि, अनागतवचनञ्चेतं, वत्तमानसमीपत्ता वा अनागते वत्तमानूपचारतो वत्तमानवचनं, पटिञ्ञानन्तरमेव वक्खतीति। अत्थवसेन पकारेन कथेन्तोपि सद्दवसेन सङ्खिपित्वा कथेस्सामीति दस्सेन्तो आह ‘‘समासेना’’ति। समसनं संखिपनं समासो, तेन समासेन, न ब्यासवसेनाति वुत्तं होति। एत्तावता च पयोजनाभिधानाभिधेय्यसोतुजनसमुस्साहनकरणप्पकारानि दस्सेत्वा इदानि यस्मा सोतुजनसमुस्साहनं नाम तेसं सक्कच्चसवने नियुञ्जनं, तस्मा ते तत्थ नियोजेन्तो आह ‘‘तं सुणाथ समाहिता’’ति। सक्कच्चसवनपटिबद्धा हि सम्मापटिपत्तीति। तत्थ तन्ति तं मया वक्खमानं अभिधम्मावतारं सुणाथ निसामयथ। समाहिता सम्मा आहिता, अविक्खित्तचित्ताति अत्थो।&lt;br&gt;&#xA;गन्थारम्भकथावण्णना निट्ठिता।&lt;/p&gt;</description>
    </item>
    <item>
      <title>२४. चतुवीसतिमो परिच्छेदो</title>
      <link>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/24_chatuvIsatimo_parichChedo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/03_abhidhammapiTaka/08_abhidhammAvatAra-purANaTIkA/24_chatuvIsatimo_parichChedo/</guid>
      <description>&lt;p&gt;२४. चतुवीसतिमो परिच्छेदो&lt;/p&gt;&#xA;&lt;h2 id=&#34;पचचयनददसवणणन&#34;&gt;पच्चयनिद्देसवण्णना&lt;/h2&gt;&#xA;&lt;p&gt;१३९५. इदानि नेसं पच्चयविधिं दस्सेतुं ‘‘येस’’न्तिआदि आरद्धम्।&lt;br&gt;&#xA;पटिच्च एनं फलमेति पवत्तति, तिट्ठति, उप्पज्जति वाति पच्चयो, हिनोति पतिट्ठाति एत्थाति हेतु, अनेकत्थत्ता धातुसद्दानं हि-सद्दो मूल-सद्दो विय पतिट्ठत्थो वेदितब्बो, हिनोति वा एतेन कम्मनिदानभूतेन उद्धं ओजं अतिहरन्तेन मूलेन विय पादपो तप्पच्चयं फलं गच्छति विरुळ्हिं आपज्जतीति हेतु, हेतु च सो मूलट्ठेन, पच्चयो च उपकारकट्ठेनाति हेतुपच्चयो, हेतु हुत्वा पच्चयो हेतुभावेन पच्चयोति अत्थो।&lt;br&gt;&#xA;एवं आरम्मणपच्चयादीसु दट्ठब्बम्। स्वायं पटिसन्धियं कम्मसमुट्ठानानं, पवत्तियं चित्तसमुट्ठानानं रूपानं, उभयत्थ सहजातनामधम्मानञ्च पच्चयो। सब्बलोकियलोकुत्तरन्ति इमिना पञ्ञत्तियापि लोके विदितभावेन लोकियपदेन सङ्गहितत्ता रूपादिभेदेसु छब्बिधेसु सङ्खतासङ्खतपञ्ञत्तिधम्मेसु न कोचि धम्मो आरम्मणपच्चयो न होतीति दस्सेति। तेनेव ‘‘यं यं धम्मं आरब्भा’’ति अनियतो कतोति। ननु च ‘‘यं यं धम्म’’न्ति (पट्ठा॰ १.१.२-३) वुत्तत्ता पञ्ञत्तिया गहणं न होतीति? नायं दोसो धम्मसद्दस्स ञेय्यवचनत्ता। आरब्भाति आलम्बित्वा, गहेत्वाति अत्थो। उप्पज्जन्तीति इदं निदस्सनमत्तम्। ते पन तं आरब्भ उप्पज्जन्ति चेव तिट्ठन्ति च। यथा हि दुब्बलो पुरिसो दण्डं वा रज्जुं वा आलम्बित्वा उट्ठहति चेव तिट्ठति च, एवं चित्तचेतसिका धम्मा रूपादिआरम्मणं आलम्बित्वा उप्पज्जन्ति चेव तिट्ठन्ति चाति।&lt;br&gt;&#xA;जेट्ठकट्ठेन उपकारको धम्मो अधिपतिपच्चयो। जेट्ठकट्ठेनाति च पमुखभावेन। अत्ताधीनानञ्हि पतिभूतो धम्मो अधिपतीति सो तेसं पमुखभावेन पवत्तति। ‘‘छन्दाधिपति छन्दसम्पयुत्तकानं धम्मानं तंसमुट्ठानानञ्च रूपानं अधिपतिपच्चयेन पच्चयो’’तिआदिवचनतो छन्दादयो चत्तारो धम्मा सहजातनामरूपानं सहजाताधिपतीति दस्सेन्तो आह ‘‘तत्थ सहजाताधिपती’’तिआदि। ‘‘छन्दवतो किं नाम कम्मं न सिज्झती’’तिआदिकं पुरिमाभिसङ्खारूपनिस्सयं लभित्वा उप्पज्जमाने चित्तुप्पादे छन्दादयो धुरभूता जेट्ठकभूता सम्पयुत्तधम्मे, तंसमुट्ठानरूपे च साधयमाना वसे वत्तयमाना हुत्वा पवत्तन्ति, ते च तेसं वसेन वत्तन्ति हीनादिभावेन तदनुवत्तनतो। तेन ते अधिपतिपच्चया होन्ति, नो च खो एकतो। यदा हि छन्दं धुरं छन्दं जेट्ठकं कत्वा चित्तं पवत्तति, तदा छन्दोव अधिपति, न इतरे। एस नयो सेसेसुपि। अधिपतिभावोपि हि नेसं अत्तनो पवत्तिनिवारके अभिभुय्य पवत्तनतो होति। अवसेसन्ति यथावुत्तानं तेसं गरुकातब्बताभावतो, गरुकतस्सेव च आरम्मणाधिपतिभाववचनतो। वुत्तञ्हेतं ‘‘यं यं धम्मं गरुं कत्वा ये ये धम्मा उप्पज्जन्ति चित्तचेतसिका धम्मा, ते ते धम्मा तेसं तेसं धम्मानं अधिपतिपच्चयेन पच्चयो’’ति (पट्ठा॰ १.१.३)। तत्थ गरुं कत्वाति गरुकारचित्तीकारवसेन वा अस्सादनवसेन वा गरुं भारिकं लद्धब्बं अनवञ्ञातं कत्वा। गरुकातब्बञ्हि आरम्मणं तन्निन्नपोणपब्भारानं अस्सादनपच्चवेक्खणमग्गफलानं अत्तनो वसे वत्तयमानं विय पच्चयो होति, तस्मा अयं अत्ताधीनानं पतिभावेन उपकारकत्ता अधिपतिपच्चयो दट्ठब्बो।&lt;br&gt;&#xA;अन्तरयतीति अन्तरं, ब्यवधायकन्ति अत्थो, नास्स अन्तरं विज्जतीति अनन्तरो, सोयेव पच्चयोति अनन्तरपच्चयो, अनन्तरभावेन उपकारको धम्मोति अधिप्पायो। अनन्तरनिरुद्धाति अत्तनो निरोधानन्तरं अनुरूपचित्तुप्पादस्स उप्पत्तिपच्चयभावेन तस्स उप्पत्तिया पुरिमभागे अनन्तरं हुत्वा निरुद्धा, रूपधम्मा पन अनन्तरपच्चया नत्थि।&lt;br&gt;&#xA;समनन्तरभावेन उपकारको धम्मो समनन्तरपच्चयो, तथा समनन्तरपच्चयोपीति ठपेत्वा उपसग्गमत्तं न एत्थ कोचि विसेसो। यो हि अनन्तरपच्चयो, सोव समनन्तरपच्चयोति। पुरिमपच्छिमानञ्हि अनन्तरुप्पादभावतो निरन्तरुप्पादनसमत्थता अनन्तरपच्चयता, रूपकलापानं विय सण्ठानाभावतो पच्चयपच्चयुप्पन्नानं सहट्ठानाभावतो च ‘‘इदमितो उद्धं हेट्ठा तिरिय’’न्ति विभागाभावा अत्तनो एकत्तमिव उपनेत्वा सुट्ठु अनन्तरभावेन उप्पादेतुं समत्थता समनन्तरपच्चयता, तस्मा धम्मतो अविसेसेपि विनेय्यवसेन ब्यञ्जनत्थमत्ततो विसेसं गहेत्वा तेसं विसुं देसना कता। यम्पि ‘‘अत्थानन्तरताय अनन्तरपच्चयो, कालानन्तरताय समनन्तरपच्चयो’’ति आचरियानं मतं, तं ‘‘निरोधा वुट्ठहन्तस्स नेवसञ्ञानासञ्ञायतनं कुसलं फलसमापत्तिया समनन्तरपच्चयेन पच्चयो’’तिआदीहि (पट्ठा॰ १.१.४१८) विरुज्झतीतिआदिना पटिक्खित्तम्।&lt;br&gt;&#xA;उप्पज्जमानोव सहुप्पादनवसेन उपकारको धम्मो सहजातपच्चयो पकासस्स पदीपो विय, सो पनायं ‘‘चित्तचेतसिका धम्मा अञ्ञमञ्ञं, सहजातरूपानञ्च, महाभूता अञ्ञमञ्ञं, उपादारूपानञ्च, पटिसन्धिक्खणे वत्थुविपाका अञ्ञमञ्ञ’’न्ति च तिविधो होति, तस्मा वुत्तं ‘‘चित्तचेतसिका’’तिआदि। यम्पि हि पाळियं अरूपक्खन्धादिवसेनस्स छब्बिधतं वुत्तं, तम्पि एत्थेव सङ्गहितम्। यो पनेत्थ सेसरूपधम्मानं, उभयत्थ वत्थुनो च पवत्तिया अरूपधम्मानं, उपादारूपानञ्च अञ्ञमञ्ञं महाभूतानं सहजातपच्चयत्ताभावो, सो पच्चयभावसामत्थियविसेसायोगतोति दट्ठब्बम्।&lt;br&gt;&#xA;अञ्ञमञ्ञं उप्पादनुपत्थम्भनभावेन अत्तनो उपकारकस्स उपकारको धम्मो अञ्ञमञ्ञपच्चयो। अञ्ञमञ्ञुपत्थम्भकतिदण्डकं विय उपकारकता च अञ्ञमञ्ञतावसेनेव दट्ठब्बा, न सहजातादिवसेन। सहजातादिपच्चयो होन्तोयेव हि कोचि कस्सचि अञ्ञमञ्ञपच्चयो न होति चित्तचेतसिकानं चित्तजरूपे सति, महाभूतानं उपादारूपे सति अञ्ञमञ्ञपच्चयत्ताभावतो। यथाह ‘‘चत्तारो खन्धा अरूपिनो अञ्ञमञ्ञपच्चयेन पच्चयो, चत्तारो महाभूता…पे॰… ओक्कन्तिक्खणे नामरूपं अञ्ञमञ्ञपच्चयेन पच्चयो’’ति (पट्ठा॰ १.१.७)। आचरियेन पन पच्चयुप्पन्नधम्मे अपरामसित्वा वुच्चमानत्ता अविसेसेन वुत्तं ‘‘तथा अञ्ञमञ्ञपच्चयो’’ति।&lt;br&gt;&#xA;तरुआदीनं पथवी विय अधिट्ठानाकारेन, चित्तकम्मादीनं पटादयो विय च निस्सयाकारेन उपकारको धम्मो निस्सयपच्चयो। वत्थुरूपानीति सत्तन्नं विञ्ञाणधातूनं अधिट्ठानाकारेन निस्सयपच्चयभूतानि वत्थुरूपानि। महाभूता चित्तचेतसिका चाति अञ्ञमञ्ञं, उपादारूपानञ्च तथेव निस्सयभूतानि महाभूतानि अञ्ञमञ्ञं, सहजातरूपानञ्च निस्सयाकारेन पच्चयानि चित्तचेतसिकानि, तदधीनवुत्तिताय अत्तनो फलेन निस्सितो न पटिक्खित्तोति निस्सयो।&lt;br&gt;&#xA;यथा पन भुसो आयासो उपायासो, एवं भुसो निस्सयो उपनिस्सयो, बलवकारणन्ति अत्थो, तस्मा बलवकारणभावेन उपकारको धम्मो उपनिस्सयपच्चयोति वेदितब्बो। सो आरम्मणूपनिस्सयो अनन्तरूपनिस्सयो पकतूपनिस्सयोति तिविधोति आह ‘‘आरम्मणा’’तिआदि। तत्थ –&lt;br&gt;&#xA;‘‘दानं दत्वा सीलं समादियित्वा उपोसथकम्मं कत्वा तं गरुं कत्वा पच्चवेक्खति, पुब्बे सुचिण्णानि गरुं कत्वा पच्चवेक्खति, झाना वुट्ठहित्वा झानं गरुं कत्वा पच्चवेक्खति, सेखा गोत्रभुं गरुं कत्वा पच्चवेक्खन्ति, वोदानं गरुं कत्वा पच्चवेक्खन्ति, सेखा मग्गा वुट्ठहित्वा मग्गं गरुं कत्वा पच्चवेक्खन्ती’’ति (पट्ठा॰ १.१.४२३) –&lt;br&gt;&#xA;एवमादिना नयेन आरम्मणूपनिस्सयो ताव आरम्मणाधिपतिना सद्धिं नानत्तं अकत्वाव विभत्तो। तेनाह ‘‘आरम्मणूपनिस्सयो आरम्मणाधिपतियेवा’’ति। किञ्चापि नानत्तं अकत्वा विभत्तो, तथापि अयं तेसं विसेसो – यं आरम्मणं गरुं कत्वा चित्तचेतसिका उप्पज्जन्ति, तं नियमतो तेसं आरम्मणेसु बलवारम्मणं होति। इति गरुकातब्बमत्तट्ठेन आरम्मणाधिपति, बलवकारणट्ठेन आरम्मणूपनिस्सयोति च एवमेतेसं नानत्तं वेदितब्बम्।&lt;br&gt;&#xA;अनन्तरूपनिस्सयोपि ‘‘पुरिमा पुरिमा कुसला खन्धा पच्छिमानं पच्छिमानं कुसलानं खन्धानं उपनिस्सयपच्चयेन पच्चयो’’तिआदिना (पट्ठा॰ १.१.४२३) नयेन अनन्तरपच्चयेन सद्धिं नानत्तं अकत्वाव विभत्तोति आह ‘‘अनन्तरूपनिस्सयो पन अनन्तरपच्चयोवा’’ति। एवं सन्तेपि अत्तनो अनन्तरा अनुरूपचित्तुप्पादवसेन अनन्तरपच्चयो, बलवकारणवसेन अनन्तरूपनिस्सयपच्चयोति एवमेतेसं नानत्तं वेदितब्बम्।&lt;br&gt;&#xA;पकतिया एव पच्चयन्तररहितेन अत्तनो सभावेनेव उपनिस्सयो पकतूपनिस्सयो, आरम्मणअनन्तरेहि अमिस्सोव पुथगेव कोचि उपनिस्सयोति वुत्तं होति। अथ वा पकतो उपनिस्सयो पकतूपनिस्सयो। पकतोति चेत्थ प-कारो उपसग्गो, सो अत्तनो फलस्स उप्पादनसमत्थभावेन सन्ताने निप्फादितभावं, उपसेवितभावञ्च दीपेति, तस्मा अत्तनो सन्ताने निप्फन्नो वा कायिकसुखदुक्खसद्धासीलादि उपसेवितो वा उतुभोजनादि पकतूपनिस्सयोति अत्थो। उपसेवनञ्चेत्थ दुविधं उपयोगोपसेवनं आरम्मणूपसेवनञ्च। एवञ्च कत्वा अनागतस्सापि उपनिस्सयपच्चयता लद्धा होति। कायिकसुख…पे॰… यो चाति एत्थ कायिकसुखदुक्खानि रागसद्धादीनं, उतुभोजनादयो चित्तसमाधानादीनं, सद्धासीलादयो सद्धासीलादीनञ्च उपनिस्सया होन्ति। आदि-सद्देन यं यं उपनिस्साय यस्स यस्स सम्भवो, तं तं तस्स तस्स उपनिस्सयपच्चयभूतं सङ्गण्हाति। पच्चयमहापदेसो हेस, यदिदं उपनिस्सयपच्चयोति।&lt;br&gt;&#xA;पच्चयुप्पन्नतो पठमतरं उप्पज्जित्वा वत्तमानभावेन उपकारको धम्मो पुरेजातपच्चयो। सो च रूपधम्मोव समानो अरूपधम्मस्सेव होति। तेनाह ‘‘वत्थुपुरेजातो नामा’’तिआदि। यथा चेत्थ ‘‘वत्थुरूपानी’’ति हदयवत्थुनोपि गहणं, एवं ‘‘रूपादीनी’’तिआदि-ग्गहणेन धम्मारम्मणस्सापि गहणं दट्ठब्बम्। ननु च पञ्चारम्मणानेव आरम्मणपुरेजातभावेन आगतानीति? सच्चं आगतानि, पञ्हावारे पन ‘‘सेखा वा पुथुज्जना वा चक्खुं अनिच्चतो दुक्खतो अनत्ततो विपस्सन्ती’’तिआदिना (पट्ठा॰ १.१.४२४) अविसेसेन पच्चुप्पन्नचक्खादीनम्पि गहितत्ता धम्मारम्मणस्स आरम्मणपुरेजातभावो न सक्का पटिबाहितुम्। अत्थतोपि हेतं सिद्धं ‘‘यं यं पच्चुप्पन्नं आरम्मणं गहेत्वा मनोद्वारे चित्तं पवत्तति, तं तस्स आरम्मणपुरेजातं होती’’ति। एत्थ च निस्सयारम्मणाकारादीहि विसिट्ठा पुरेजातभावेन विना उपकारभावं अगच्छन्तानं वत्थारम्मणानं पुरेजाताकारेन उपकारकता पुरेजातपच्चयताति अयमस्स निस्सयारम्मणपच्चयताहि विसेसो।&lt;br&gt;&#xA;गिज्झपोतकसरीरानं आहारासा चेतना विय पुरेजातानं रूपानं उपत्थम्भकभावेन उपकारको धम्मो पच्छाजातपच्चयो। मनोसञ्चेतनाहारवसेन हि पच्छाजातचित्तचेतसिकेहि विना सन्तानट्ठितिहेतुभावं अगच्छन्तानं पच्छाजाताकारेन चित्तचेतसिकानं उपकारकता विप्पयुत्ताकारादीहि विसिट्ठा पच्छाजातपच्चयताति एवं सब्बपच्चयानं पच्चयन्तराकारविसिट्ठा उपकारकता दट्ठब्बा। सो पन ‘‘पच्छाजाता चित्तचेतसिका धम्मा पुरेजातस्स इमस्स कायस्स पच्छाजातपच्चयेन पच्चयो’’ति (पट्ठा॰ १.१.११) आगतत्ता एकविधोति आह ‘‘चित्तचेतसिकावा’’ति।&lt;br&gt;&#xA;पुरिमपुरिमपरिचितगन्थो विय उत्तरुत्तरस्स गन्थस्स कुसलादिभावेन अत्तसदिसपगुणबलवभावविसिट्ठं अत्तसजातियतागाहकं आसेवनं, तेन पच्चया सजातियधम्माव आसेवनपच्चयो। भिन्नजातिका हि भिन्नजातिकानं आसेवनगुणेन पगुणबलवभावविसिट्ठं कुसलादिभावसङ्खातं अत्तनो गतिं गाहापेतुं न सक्कोन्ति, न च सयं ततो गण्हन्ति। ते पन अनन्तरातीतानि लोकियकुसलाकुसलानि चेव अनावज्जनकिरियाजवनानि चाति आह ‘‘ठपेत्वा आवज्जनद्वय’’न्तिआदि। ‘‘न मग्गपच्चया आसेवने एक’’न्ति (पट्ठा॰ १.१.२२१) वचनतो अहेतुककिरियासु हसितुप्पादस्सेव आसेवनभावेन, आवज्जनद्वयं आसेवनपच्चयो न होति, लोकुत्तरम्पि कुसलं भिन्नजातिकस्सेव फलस्स पुरेचरत्ता न तेन, आसेवनगुणं गण्हापेति, विपाकाब्याकतम्पि कम्मवसेन । विपाकभावप्पत्तं कम्मपरिणामितं कम्मवेगक्खित्तं पतितं विय हुत्वा पवत्तमानं अत्तनो सभावं गाहेत्वा परिभावेत्वा नेव अञ्ञविपाकं पवत्तेति, न च पुरिमविपाकानुभावं गहेत्वा उप्पज्जति। लोकुत्तरविपाकम्पि हि किञ्चापि जवनवसेन उप्पज्जति, आसेवनगुणं पन गण्हाति, न च अञ्ञं गाहापेति। यम्पि ‘‘आसेवनविनिमुत्तं जवनं नत्थी’’ति आचरियधम्मपालत्थेरेन वुत्तं, तम्पि ‘‘येभुय्यवसेन वुत्त’’न्ति विञ्ञायति, इतरथा पन आचरियस्स असमपेक्खिताविधायकत्तप्पसङ्गतो। तथा हि वुत्तं पट्ठानट्ठकथायं ‘‘लोकुत्तरो पन आसेवनपच्चयो नाम नत्थी’’ति (पट्ठा॰ अट्ठ॰ १.१२)। मग्गो पन गोत्रभुतो आसेवनं न गण्हातीति नत्थि भूमिआदिवसेन नानाजातिकताय अनधिप्पेतत्ता। तथा हि वुत्तं पट्ठाने ‘‘गोत्रभु मग्गस्स आसेवनपच्चयेन पच्चयो, वोदानं मग्गस्स आसेवनपच्चयेन पच्चयो’’ति (पट्ठा॰ १.१.४२६)।&lt;br&gt;&#xA;चित्तप्पयोगसङ्खातआयूहनकिरियाभावेन सहजातानं, नानक्खणिकानञ्च उपकारको धम्मो कम्मपच्चयो । कम्मन्ति हि चेतना वुच्चति, सा च आयूहनब्यापारा। पच्चयुप्पन्नेन सह उप्पन्ना सहजाता, पच्चयुप्पन्नतो नानक्खणे भवा नानक्खणिका। सहजाता लोकियलोकुत्तरा चेतनाति सम्बन्धो। सा सहजातनामानं, तंसमुट्ठानानञ्च रूपानं पच्चयो, इतरा पन विपाककटत्तारूपानन्ति दट्ठब्बम्। सासवकुसलाकुसलचेतनाति अत्तनो उप्पादविसिट्ठे सन्ताने सेसपच्चयसमागमे पवत्तमानानं विपाककटत्तारूपानं सन्तानविसेसनकिरियाभावेन उपकारिका कामरूपारूपकुसलचेतना, अकुसलचेतना च। तस्सा हि तथा किरियाभावेन पवत्तत्ता तेसं पवत्ति, न अञ्ञथा। इतरा पन सहजातानं आयूहनकिरियाभावेन पवत्तमाना उपकारिकाति वत्तब्बम्। अवधारणेन पनेत्थ चेतनासम्पयुत्तं अभिज्झादिकम्मं पटिक्खिपति सतिपि विपाकधम्मसभावे चेतनावज्जानं अतंसभावत्ता। अनासव…पे॰… पच्चयोति इमिना लोकियकुसलचेतनाय विसेसमत्तं दस्सेति, न नानक्खणिककम्मपच्चयताभावम्। एवञ्च कत्वा वुत्तं अट्ठकथायं ‘‘अरूपावचरचेतना, पन लोकुत्तरचेतना च उप्पज्जित्वा निरुद्धा अत्तनो अत्तनो विपाकक्खन्धानं नानक्खणिककम्मपच्चयेन पच्चयो’’ति।&lt;br&gt;&#xA;अत्तनो निरुस्साहसन्तभावेन सहजातनामरूपानं निरुस्साहसन्तभावाय उपकारका अरूपधम्माव विपाकपच्चयो। तेनाह ‘‘विपाकचित्तचेतसिका’’ति। ते हि पयोगेन असाधेतब्बताय कम्मस्स कतत्ता निप्फज्जनमत्ततो निरुस्साहसन्तभावा होन्ति, न किलेसवूपसमसन्तभावा । निरुस्साहसन्तभावतो एव हि भवङ्गादयो दुविञ्ञेय्या। पञ्चद्वारेपि हि जवनप्पवत्तियाव रूपादीनं गहितता विञ्ञायति। अभिनिपातसम्पटिच्छनसन्तीरणमत्ता पन विपाका दुविञ्ञेय्या एव।&lt;br&gt;&#xA;रूपारूपानं उपत्थम्भकट्ठेन उपकारो आहारपच्चयो। सतिपि हि जनकभावे उपत्थम्भकत्तमेव आहारस्स पधानकिच्चं, जनयन्तोपि च आहारो अविच्छेदवसेन उपत्थम्भेन्तोव जनेतीति उपत्थम्भनभावोव आहारभावोति। तत्थ कबळीकारो आहारो रूपकायस्सेव उपत्थम्भको, सेसा तयो रूपारूपकायस्स। न केवलञ्हि ते नामधम्मानमेव अविच्छेदहेतुका, अथ खो पटिसन्धियं कटत्तारूपानं, पवत्ते चित्तजरूपानम्पि।&lt;br&gt;&#xA;तेसु तेसु किच्चेसु पच्चयुप्पन्नधम्मेहि अत्तानं अनुवत्तापनकसङ्खातआधिपच्चट्ठेन पच्चयो इन्द्रियपच्चयो। अधिपतिपच्चयधम्मानञ्हि पवत्तिविनिवारके अभिभवित्वा पवत्तनेन गरुभावो अधिपतियट्ठो, इन्द्रियानं पन दस्सनादिकिच्चेसु चक्खुविञ्ञाणादीहि, जीवने कम्मजरूपेहि, अरूपधम्मेहि च जीवन्तेहि सुखितादिभावेसु सुखितादीहि अधिमोक्खपग्गहउपट्ठानाविक्खेपप्पजाननेसु ‘‘अनञ्ञातं ञस्सामी’’ति पवत्तियं आजानने, अञ्ञाताविभावे च सद्धादिसहजातेहीति एवं तंतंकिच्चेसु चक्खादिपच्चयेहि धम्मेहि चक्खादीनं अनुवत्तनियतामत्तं इन्द्रियानं आधिपच्चट्ठोति अयमेव तेसं विसेसो। रूपसत्तक-ग्गहणेन चक्खादीनि पञ्च, इत्थिपुरिसिन्द्रियद्वयञ्च दस्सेति। जीवितिन्द्रियं पन अरूपजीवितिन्द्रियेन सद्धिं एकतो कत्वा जीवित-ग्गहणेन गहितम्। एवञ्हि द्वावीसति इन्द्रियानि होन्ति। ‘‘अनादिमति संसारे अनञ्ञातं असच्छिकतं चतुसच्चधम्मं, निब्बानमेव वा ञस्सामी’’ति पवत्तस्स इन्द्रियं अनञ्ञातञ्ञस्सामीतिन्द्रियं, पठममग्गञाणम्। आजानतो पठममग्गेन दिट्ठमरियादं अनतिक्कमित्वा जानतो इन्द्रियं अञ्ञिन्द्रियं, सोतापत्तिफलतो याव अरहत्तमग्गा छसु ञाणं, अञ्ञाताविनो चतूसु सच्चेसु परिनिट्ठितकिच्चस्स इन्द्रियं अञ्ञाताविन्द्रियं, अरहत्तफलञाणम्। पठमं परियायतो इन्द्रियत्तं सन्धाय रूपसत्तक-ग्गहणेन गहेत्वापि पुन कथञ्चि उपकारकत्ताभावतो इत्थिपुरिसिन्द्रियानं एत्थ अग्गहणं दस्सेतुं ‘‘तेसू’’तिआदि वुत्तम्। तानि हि येभुय्येन लिङ्गादीहि अनुवत्तियमानानिपि पच्चयभावतो नानुवत्तीयन्तीति वुत्तोवायमत्थो।&lt;br&gt;&#xA;आरम्मणूपनिज्झानलक्खणूपनिज्झानवसेन उपगन्त्वा आरम्मणनिज्झानं झानपच्चयता, सो च वितक्कादीनमेव आवेणिको सभावोति आह ‘‘झानपच्चयो’’तिआदि। ते पन पटिसन्धियं कटत्तारूपानं, पवत्ते चित्तजरूपानं, उभयत्थ नामधम्मानञ्च पच्चयाति दट्ठब्बम्।&lt;br&gt;&#xA;सुगतितो, दुग्गतितो, कुसलतो, अकुसलतो वा निय्यानट्ठेन सहजातानं उपकारकता मग्गपच्चयता, सा च सम्मादिट्ठादीनन्ति आह ‘‘मग्गपच्चयो’’तिआदि। सङ्कप्प-ग्गहणेन सम्मासङ्कप्पं, मिच्छासङ्कप्पञ्च दस्सेति। एवं सेसेसुपि। मिच्छासङ्कप्पादयो हि अपायमग्गङ्गा, मिच्छासतिमिच्छावाचादयो चेत्थ तथापवत्तचित्तुप्पादा, चेतना च, अयम्पि झानपच्चये वुत्तानमेव पच्चयुप्पन्नानं पच्चयोति दट्ठब्बम्।&lt;br&gt;&#xA;परमत्थेन भिन्नानम्पि एकीभावगतानं विय एकुप्पादादिभावसङ्खातसम्पयोगलक्खणेन उपकारकता सम्पयुत्तपच्चयता, सा च नामधम्मानमेव, न रूपधम्मानन्ति आह ‘‘सम्पयुत्तपच्चयो’’तिआदि।&lt;br&gt;&#xA;अञ्ञमञ्ञसम्बन्धताय युत्तानम्पि समानानं विप्पयुत्तभावेन विसंसट्ठताय नानत्तूपगमनेन उपकारकता विप्पयुत्तपच्चयता, सा च वत्थूनं, चित्तचेतसिकानमेव वाति आह ‘‘विप्पयुत्तपच्चयो’’तिआदि। छ वत्थूनि हि सत्तन्नं विञ्ञाणानं यथारहं पटिसन्धियं, पवत्ते, चित्तचेतसिका पटिसन्धियं कटत्तारूपानं, पवत्तियं चित्तसमुट्ठानानञ्च विप्पयुत्तपच्चयो। वत्थुपुरेजातानीति इदं चक्खादिवत्थुवसेनेव वुत्तं, हदयवत्थु पन पटिसन्धियम्पि पच्चयभावतो सहजातम्पि लब्भति। वुत्तम्पि हेतं अब्याकतपदस्स सहजातविभङ्गे ‘‘पटिसन्धिक्खणे विपाकाब्याकता खन्धा कटत्तारूपानं, खन्धा वत्थुस्स, वत्थु खन्धानं विप्पयुत्तपच्चयेन पच्चयो’’ति। तथा पच्छाजाता चित्तचेतसिकाति च चक्खुविञ्ञाणादिवसेनेव वुत्तं, ‘‘सहजाता कुसला खन्धा चित्तसमुट्ठानानं रूपानं विप्पयुत्तपच्चयेन पच्चयो’’तिआदिवचनतो (पट्ठा॰ १.१.४३४) पन सहजातापि लब्भन्ति। एवञ्च कत्वा वुत्तं अट्ठकथायं ‘‘विप्पयुत्तपच्चयो सहजातपुरेजातपच्छाजातवसेन तिविधो’’ति। अयं पन रूपधम्मो समानो रूपधम्मस्स पच्चयो न होति सम्पयोगासङ्काय अभावतो।&lt;br&gt;&#xA;येसञ्हि नामानं चक्खादीनं अब्भन्तरतो निक्खमन्तानं विय पवत्ति, रूपानञ्च नामसन्निस्सयेनेव उप्पज्जमानानं सम्पयोगासङ्का होति, तेसमेव विप्पयुत्तपच्चयता वुत्ता। रूपानं पन रूपेहि सासङ्का नत्थि, वत्थुसन्निस्सयेनेव च जायन्तानं नामानं विसयमत्तं आरम्मणन्ति तेनापि तेसं सम्पयोगासङ्का नत्थि। पच्चुप्पन्नसभावेन अत्थिभावेन तादिसस्सेव धम्मस्स उपत्थम्भकत्तेन उपकारकता अत्थिपच्चयता। सतिपि हि जनकत्ते ठितियंयेव सातिसयो अत्थिपच्चयानं ब्यापारोति उपत्थम्भकता तेसं गहिता, ते च रूपजीवितिन्द्रियादीनेवाति आह ‘‘अत्थिपच्चयो’’तिआदि। रूपजीवितिन्द्रियञ्हि कटत्तारूपानं, कबळीकाराहारो इमस्स कायस्स , आरम्मणपुरेजातानि चित्तचेतसिकानं निस्सयपच्चये वुत्तधम्मा, तत्थेव वुत्तपच्चयुप्पन्नञ्च अत्थिपच्चयो। निस्सयपच्चये वुत्तधम्माति च वत्थुरूपमहाभूतचित्तचेतसिकानं धम्मसामञ्ञेनेव गहणं, न निस्सयपच्चयभावीनंयेव। पच्छाजातानम्पि चित्तचेतसिकानं पुरेजातस्स कायस्स पञ्हावारे पच्चयभावेन निद्दिट्ठत्ता। एत्थ च अत्थिभावाभावेन अनुपकारकानमेव अत्थिभावेन उपकारकताय अत्थिपच्चयताभावतो नत्थि निब्बानस्स सब्बदा भाविनो अत्थिपच्चयता, उप्पादादियुत्तानं वा नत्थिभावोपकारताविरुद्धो उपकारकभावो अत्थिपच्चयताति न तस्स तप्पच्चयत्तप्पसङ्गो।&lt;br&gt;&#xA;नत्थिपच्चयोतिआदीसु अनन्तरतामत्तेन, चित्तनियामकभावेन वा उपकारकता अनन्तरपच्चयता। एकस्मिं फस्सादिधम्मसमुदाये पवत्तमाने दुतियस्स अभावतो अत्तनो ठितिया ओकासमलभन्तानं अनन्तरं उप्पज्जमानकचित्तचेतसिकानं ओकासदानवसेन उपकारकता नत्थिपच्चयता। अत्तनो सभावाविगमेन अप्पवत्तमानानं विगतभावेन उपकारकता विगतपच्चयता। अत्थतो पन द्विन्नम्पि अनन्तरपच्चयभावीधम्मत्ता अविसेसो वुत्तो। सभावतामत्तेन उपकारकता अत्थिपच्चयता, निरोधानुपगमनवसेन उपकारकता अविगतपच्चयताति पच्चयविसेसो तेसं धम्माविसेसेपि वेदितब्बो। धम्मानञ्हि समत्थताविसेसं सब्बाकारेन ञत्वा भगवता चतुवीसतिपच्चया देसिताति भगवति सद्धाय ‘‘एवं विसेसा एते धम्मा’’ति सुतमयञाणं उप्पादेत्वा चिन्ताभावनामयञाणेहि तदभिसमयाय योगो करणीयो। अविसेसेपि धम्मसामत्थियस्स तथा तथा विनेतब्बपुग्गलानं वसेन हेट्ठा वुत्तोपि पच्चयो पुन पकारन्तरेन वुच्चति यथा अहेतुकदुकं वत्वापि हेतुविप्पयुत्तदुकं वियाति दट्ठब्बम्।&lt;br&gt;&#xA;यस्मा महाभूता अञ्ञमञ्ञं, उपादारूपानञ्च सहजातपच्चया, महाभूता अञ्ञमञ्ञं अञ्ञमञ्ञनिस्सयपच्चया, उपादारूपानं निस्सयपच्चयाव, कबळीकारो आहारो इमस्स कायस्स आहारपच्चयो, महाभूता अञ्ञमञ्ञं, उपादारूपानञ्च जीवितिन्द्रियं कटत्तारूपानञ्च अत्थिअविगतइन्द्रियपच्चया, तस्मा वुत्तं ‘‘रूपं रूपस्स…पे॰… सत्तधा पच्चयो होती’’ति।&lt;br&gt;&#xA;रूपं अरूपस्सातिआदीसुपि हेट्ठा वुत्तपच्चयुप्पन्नधम्मे सुट्ठु उपलक्खेत्वा पच्चयो योजेतब्बो। रूपं रूपारूपस्साति नत्थीति इदं सहजातपच्चयभूतम्पि रूपं रूपारूपद्वयस्स पच्चयभावेन अनागतन्ति कत्वा वुत्तम्।&lt;br&gt;&#xA;सब्बेसं पच्चयानं आरम्मणपच्चये उपनिस्सयपच्चये, सहजातनानक्खणिकचेतनाय कम्मपच्चये, सहजातपुरेजातपच्छाजातादिभेदस्स अत्थिपच्चये च समोधानतो सब्बेपि पच्चया सङ्खेपतो चतुब्बिधायेवाति दस्सेन्तो आह ‘‘सब्बे पनिमे’’तिआदि।&lt;br&gt;&#xA;इति अभिधम्मत्थविकासिनिया नाम&lt;br&gt;&#xA;अभिधम्मावतारसंवण्णनाय&lt;br&gt;&#xA;पच्चयनिद्देसवण्णना निट्ठिता।&lt;/p&gt;</description>
    </item>
  </channel>
</rss>
