<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;०९ अभिधम्ममातिकापाळि on पाळिषु विश्वासटिप्पणयो</title>
    <link>https://vishvAsa.github.io/pALi/03_TIkA/03_abhidhammapiTaka/09_abhidhammamAtikApALi/</link>
    <description>Recent content in &#43;०९ अभिधम्ममातिकापाळि on पाळिषु विश्वासटिप्पणयो</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/pALi/03_TIkA/03_abhidhammapiTaka/09_abhidhammamAtikApALi/index.xml" rel="self" type="application/rss+xml" />
    <item>
      <title>०१. धम्मसङ्गणीमातिका</title>
      <link>https://vishvAsa.github.io/pALi/03_TIkA/03_abhidhammapiTaka/09_abhidhammamAtikApALi/01_dhammasangaNImAtikA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/03_abhidhammapiTaka/09_abhidhammamAtikApALi/01_dhammasangaNImAtikA/</guid>
      <description>&lt;p&gt;१. धम्मसङ्गणीमातिका&lt;br&gt;&#xA;तिकपदत्थवण्णना&lt;br&gt;&#xA;तत्थ अभिधम्मस्स मातिकाति एत्थ केनट्ठेन अभिधम्मो? धम्मातिरेकधम्मविसेसट्ठेन। अतिरेकविसेसत्थदीपको हि एत्थ अभि-सद्दो ‘‘बाळ्हा मे दुक्खा वेदना अभिक्कमन्ति, नो पटिक्कमन्ति (सं॰ नि॰ ४.८७; ५.१९५, १०२२; म॰ नि॰ ३.३८४, ३८९), अभिक्कन्तवण्णा’’तिआदीसु (सं॰ नि॰ १.१; खु॰ पा॰ ५.१; सु॰ नि॰ मङ्गलसुत्त; वि॰ व॰ ८५७) विय, तस्मा यथा समुस्सितेसु बहूसु छत्तेसु चेव धजेसु च यं अतिरेकप्पमाणं, विसेसवण्णसण्ठानञ्च छत्तं, तं अतिच्छत्तं, यो अतिरेकप्पमाणो, विसेसवण्णसण्ठानो च धजो, सो अतिद्धजोति च वुच्चति, एवमेव अयम्पि धम्मो धम्मातिरेकधम्मविसेसट्ठेन ‘‘अभिधम्मो’’ति वुच्चति। भगवता हि सुत्तन्तं पत्वा खन्धायतनधातुसच्चइन्द्रियपच्चयाकारादयो धम्मा एकदेसेन विभत्ता, न निप्पदेसेन, अभिधम्मं पत्वा पन अनेकेहि नयविसेसेहि निप्पदेसतोव विभत्ता। एवं धम्मातिरेकधम्मविसेसट्ठेन ‘‘अभिधम्मो’’ति वेदितब्बो।&lt;br&gt;&#xA;केनट्ठेन मातिका? मातुसमट्ठेन। माता वियाति हि मातिका यथा पदुमिकं मुखन्ति। यथा हि माता नानाविधे पुत्ते पसवति, ते पालेति, पोसेति च, एवमयम्पि नानाविधे धम्मे, अत्थे च पसवति, ते च अविनस्समाने पालेति, पोसेति च, तस्मा ‘‘मातिका’’ति वुच्चति। मातिकं हि निस्साय धम्मसङ्गणीआदिसत्तप्पकरणवसेन वित्थारियमाना अनन्तापरिमाणा धम्मा, अत्था च ताय पसुता, पालिता, पोसिता विय च होन्ति। तथा हि धम्मसङ्गणिप्पकरणे चतस्सो विभत्तियो चित्तविभत्ति रूपविभत्ति निक्खेपरासि अत्थुद्धारोति । तत्थ नानानयेहि एकूननवुतिचित्तविभाविनी चित्तविभत्ति वित्थारियमाना अनन्तापरिमाणभाणवारा होति, तदनन्तरं एकविधादिना रूपविभाविनी रूपविभत्ति वित्थारियमाना अनन्तापरिमाणभाणवारा होति, तदनन्तरं मूलखन्धद्वारादीनि निक्खिपित्वा देसितो निक्खेपरासि वित्थारियमानो अनन्तापरिमाणभाणवारो होति, तदनन्तरं तेपिटकस्स बुद्धवचनस्स अट्ठकथाभूतो अत्थुद्धारो वित्थारियमानो अनन्तापरिमाणभाणवारो होति। एवमिदं धम्मसङ्गणिप्पकरणं वाचनामग्गतो अतिरेकतेरसमत्तभाणवारम्पि समानं वित्थारियमानं अनन्तापरिमाणभाणवारं होति।&lt;br&gt;&#xA;तथा विभङ्गप्पकरणे खन्धविभङ्गो आयतनधातुसच्चइन्द्रियपच्चयाकारसतिपट्ठानसम्मप्पधानइद्धिपादबोज्झङ्गमग्गङ्गझानअप्पमञ्ञासिक्खापदपटिसम्भिदाञाणखुद्दकवत्थुधम्महदयविभङ्गाति अट्ठारस विभङ्गा विभत्ता, ते सुत्तन्तभाजनीयअभिधम्मभाजनीयादिनानानयेहि वित्थारियमाना पच्चेकं अनन्तापरिमाणभाणवारा होन्ति। एवमिदं विभङ्गप्पकरणं वाचनामग्गतो पञ्चतिंसमत्तभाणवारम्पि समानं वित्थारियमानं अनन्तापरिमाणभाणवारं होति।&lt;br&gt;&#xA;तथा धातुकथापकरणं ‘‘सङ्गहो असङ्गहो’’तिआदिना चुद्दसविधेन विभत्तं वाचनामग्गतो अतिरेकछभाणवारमत्तम्पि समानं वित्थारियमानं अनन्तापरिमाणभाणवारं होति।&lt;br&gt;&#xA;तथा पुग्गलपञ्ञत्तिप्पकरणं खन्धपञ्ञत्ति आयतनधातुसच्चइन्द्रियपुग्गलपञ्ञत्तीति छब्बिधेन विभत्तं वाचनामग्गतो अतिरेकपञ्चभाणवारमत्तम्पि वित्थारियमानं अनन्तापरिमाणभाणवारं होति।&lt;br&gt;&#xA;तथा कथावत्थुप्पकरणं सकवादे पञ्च सुत्तसतानि, परवादे पञ्च सुत्तसतानीति सुत्तसहस्सं समोधानेत्वा विभत्तं वाचनामग्गतो सङ्गीतिआरोपितनयेन दीघनिकायप्पमाणम्पि वित्थारियमानं अनन्तापरिमाणभाणवारं होति।&lt;br&gt;&#xA;तथा यमकप्पकरणं मूलयमकं खन्धायतनधातुसच्चसङ्खारअनुसयचित्तधम्मइन्द्रिययमकन्ति दसविधेन विभत्तं वाचनामग्गतो वीसभाणवारसतम्पि वित्थारियमानं अनन्तापरिमाणभाणवारं होति।&lt;br&gt;&#xA;पट्ठानप्पकरणं हेतुपच्चयआरम्मणपच्चयादिचतुवीसतिपच्चये गहेत्वा तिकपट्ठानादिचतुवीसतिविधेन विभत्तं पच्चेकं कतिपयभाणवारम्पि वित्थारियमानं अनन्तापरिमाणभाणवारं होति। एवं अनन्तापरिमाणानं धम्मानं, अत्थानञ्च पसवनतो, पालनतो, पोसनतो च ‘‘माता वियाति मातिका’’ति वुच्चति। पालनपोसनञ्चेत्थ सम्मुट्ठानं, विरद्धानञ्च पाळिअत्थानं मातिकानुसारेन सल्लक्खेत्वा समानयनतो, रक्खणतो च वेदितब्बम्। सा पनायं परिच्छेदतो धम्मसङ्गणीमातिका विभङ्गमातिका धातुकथामातिका पुग्गलपञ्ञत्तिमातिका कथावत्थुमातिका यमकमातिका पट्ठानमातिकाति सत्तन्नं पकरणानं आदिम्हि ठपिता सत्तविधा होति।&lt;br&gt;&#xA;तत्थ धम्मसङ्गणीमातिका आदि, सापि तिकमातिका दुकमातिकाति दुविधा। तत्थ द्वावीसति तिका तिकमातिका नाम। द्वेचत्तालीससतदुका दुकमातिका नाम, सा पुन आहच्चभासिता सावकभासिताति दुविधा। तत्थ द्वावीसति तिका चेव, ‘‘हेतू धम्मा न हेतू धम्मा…पे॰… सरणा धम्मा अरणा धम्मा’’ति इमे च सतं दुकाति अयं आहच्चभासिता सम्मासम्बुद्धदेसिता सत्तन्नं पकरणानं मातिका नाम, तदनन्तरा ‘‘विज्जाभागिनो धम्मा अविज्जाभागिनो धम्मा…पे॰… खयेञाणं अनुप्पादेञाण’’न्ति इमे द्वाचत्तालीस सुत्तन्तिकदुका धम्मसेनापतिसारिपुत्तत्थेरेन ठपितत्ता सावकभासिता नाम। इमे ठपेन्तो पन थेरो न सामुक्कंसिकेन अत्तनो ञाणेन ठपेसि, एकुत्तरियं पन एककनिपातदुकनिपातसङ्गीतिसुत्तदसुत्तरसुत्तेहि समोधानेत्वा आभिधम्मिकत्थेरानं सुत्तन्तं पत्वा अकिलमनत्थं ठपेसि।&lt;br&gt;&#xA;सा पुन सप्पदेसनिप्पदेसवसेन द्वे कोट्ठासा होन्ति। एत्थ हि नव तिका, एकसत्तति च दुका सप्पदेसानं सावसेसानं नामरूपानं परिग्गहितत्ता सप्पदेसा नाम, अवसेसा तेरस तिका, एकसत्तति च दुका निप्पदेसानं निरवसेसानं नामरूपानं गहितत्ता निप्पदेसा नाम। तेसं विभागो तत्थ तत्थेव आवि भविस्सति। तथा नामलाभवसेन द्विधा। सब्बेव हि एते तिकदुका आदिपदवसेन, सब्बपदवसेन चाति द्विधा नामं लभन्ति। तत्थ ‘‘कुसला धम्मा, अकुसला धम्मा, अब्याकता धम्मा’’ति अयं ताव आदिपदवसेन लद्धनामो कुसलत्तिको नाम। ‘‘सुखाय वेदनाय सम्पयुत्ता धम्मा…पे॰… धम्मा’’ति अयं सब्बपदवसेन लद्धनामो वेदनात्तिको नाम। एवं सब्बेसम्पि तिकदुकानं नामं वेदितब्बम्।&lt;br&gt;&#xA;सा पनेसा पञ्चदसहि परिच्छेदेहि ववत्थिता। तिकानं हि एको परिच्छेदो, दुकानं चुद्दस । ‘‘हेतू धम्मा नहेतू धम्मा’’तिआदयो हि छ दुका गन्थतो च अत्थतो च अञ्ञमञ्ञसम्बन्धेन कण्णिका विय, घटा विय च हुत्वा ठितत्ता ‘‘हेतुगोच्छको’’ति वुच्चति। ततो अपरे ‘‘सप्पच्चया धम्मा’’तिआदयो सत्त दुका अञ्ञमञ्ञं असम्बन्धा केवलं दुकसामञ्ञेन उच्चिनित्वा गोच्छकन्तरे ठपितत्ता, अञ्ञेहि च अन्तरदुकेहि चूळकत्ता ‘‘चूळन्तरदुका’’ति वेदितब्बा। ततो परं आसवदुकादीनं छन्नं दुकानं वसेन आसवगोच्छको नाम। ततो संयोजनदुकादीनं छन्नं वसेन संयोजनगोच्छको नाम। तथा गन्थओघयोगनीवरणदुकादीनं छन्नं छन्नं वसेन गन्थओघयोगनीवरणगोच्छका नाम। परामासदुकादीनं पञ्चन्नं वसेन परामासगोच्छको नाम। ततो परं सारम्मणदुकादयो चतुद्दस दुका महन्तरदुका नाम। ततो परं उपादानदुकादयो छ दुका उपादानगोच्छको नाम। ततो किलेसदुकादयो अट्ठदुका किलेसगोच्छको नाम। ततो परं दस्सनेनपहातब्बदुकादयो अट्ठारस दुका अभिधम्ममातिकाय परियोसाने ठपितत्ता पिट्ठिदुका नाम। विज्जाभागियदुकादयो पन द्वाचत्तालीस दुका सुत्तन्तिकदुका नाम। एवमेतिस्सा पञ्चदसहि परिच्छेदेहि ववत्थिताय ताव अयं अत्थवण्णना भविस्सति।&lt;/p&gt;</description>
    </item>
    <item>
      <title>०२. विभङ्गमातिका</title>
      <link>https://vishvAsa.github.io/pALi/03_TIkA/03_abhidhammapiTaka/09_abhidhammamAtikApALi/02_vibhangamAtikA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/03_abhidhammapiTaka/09_abhidhammamAtikApALi/02_vibhangamAtikA/</guid>
      <description>&lt;p&gt;२. विभङ्गमातिका&lt;br&gt;&#xA;इदानि धम्मसङ्गणीमातिकानन्तरं विभङ्गमातिकाय अत्थवण्णना अनुप्पत्ता। तस्सा पन –&lt;br&gt;&#xA;अत्थतो धम्मभेदेन, विभङ्गनयदस्सना।&lt;br&gt;&#xA;पाळिमुत्तनया चापि, होति संवण्णनानयो॥&lt;br&gt;&#xA;सा पनेसा अट्ठारसन्नं विभङ्गानं आदिम्हि ठपिता अट्ठारसविधा होति – खन्धविभङ्गमातिका-आयतन-धातु-सच्च-इन्द्रिय-पच्चयाकार-सतिपट्ठान-सम्मप्पधान-इद्धिपादबोज्झङ्ग-मग्गङ्गझान-अप्पमञ्ञा-सिक्खापद-पटिसम्भिदा-ञाण-खुद्दकवत्थु-धम्महदयविभङ्गमाति&lt;/p&gt;&#xA;&lt;h2 id=&#34;खनधवभङगमतकतथवणणन&#34;&gt;खन्धविभङ्गमातिकत्थवण्णना&lt;/h2&gt;&#xA;&lt;p&gt;तत्थ आदिभूताय खन्धविभङ्गमातिकाय अत्थतो ताव – पञ्चक्खन्धाति एत्थ पञ्चाति गणनपरिच्छेदो, तेन न ततो हेट्ठा, न उद्धन्ति दस्सेति। खन्धाति परिच्छिन्नधम्मनिदस्सनम्। तत्रायं खन्ध-सद्दो सम्बहुलेसु ठानेसु निपतति रासिम्हि गुणे पण्णत्तियं रुळ्हियन्ति। तत्थ ‘‘महाउदकक्खन्धो’’तिआदीसु (सं॰ नि॰ ५.१०३७; अ॰ नि॰ ४.५१; ५.४५; ६.३७) हि रासितो खन्धो नाम। ‘‘सीलक्खन्धो समाधिक्खन्धो’’तिआदीसु (दी॰ नि॰ ३.३५५) गुणतो। ‘‘अद्दसा खो भगवा महन्तं दारुक्खन्ध’’न्तिआदीसु (सं॰ नि॰ ४.२४१) पण्णत्तितो। ‘‘विञ्ञाणं विञ्ञाणक्खन्धो’’तिआदीसु (ध॰ स॰ ६३) एकम्पि चित्तं रुळ्हितो खन्धो नाम, स्वायमिध रासितो अधिप्पेतो। रासट्ठो हि खन्ध-सद्दो, कोट्ठासट्ठोतिपि वत्तुं वट्टति। लोकस्मिं हि इणं गहेत्वा चोदियमाना ‘‘द्वीहि खन्धेहि दस्साम , तीहि खन्धेहि दस्सामा’’ति वदन्ति, तस्मा खन्धोति कोट्ठासोति वुत्तं होति। रूपक्खन्धोति एत्थ रुप्पतीति रूपं, सीतुण्हादीहि पसिद्धाकारेन रुप्पति घट्टीयति, पीळियतीति अत्थो। वुत्तं हेतं भगवता –&lt;br&gt;&#xA;‘‘रुप्पतीति खो, भिक्खवे, तस्मा रूपन्ति वुच्चति। केन रुप्पति? सीतेनपि रुप्पति, उण्हेनपि रुप्पति, जिघच्छायपि रुप्पति, पिपासायपि रुप्पती’’तिआदि (सं॰ नि॰ ३.७९)।&lt;br&gt;&#xA;रूपञ्च तं खन्धो चाति रूपक्खन्धो, रूपरासि रूपकोट्ठासोति अत्थो। वेदनाक्खन्धादीसुपि एसेव नयोति अयं तावेत्थ अत्थतो संवण्णनानयो।&lt;br&gt;&#xA;धम्मभेदतो पनेत्थ हेट्ठा कुसलत्तिके विभत्ता अतीतादिभेदभिन्ना सब्बे रूपधम्मा रूपक्खन्धो नाम। तथा चतुभूमका वेदनासञ्ञायो वेदनाक्खन्धो नाम, सञ्ञाक्खन्धो नाम। वेदनासञ्ञा पन ठपेत्वा सेसा फस्सादयो पञ्ञास चेतसिका सङ्खारक्खन्धो नाम। पञ्चसु खन्धेसु निब्बानमेव असङ्गहितं, उपादानक्खन्धेसु पन सब्बे लोकुत्तरधम्मा। अयमेव हि खन्धेहि उपादानक्खन्धानं विसेसो। खन्धा अविसेसतो वुत्ता, उपादानक्खन्धा सासवोपादानियभावेन विसेसेत्वा। इध पन अविसेसेन वुत्तत्ता निब्बानं ठपेत्वा अवसेसा सब्बे धम्मा सङ्गहं गच्छन्तीति अयं धम्मभेदतो संवण्णनानयो।&lt;br&gt;&#xA;विभङ्गनयदस्सनाति विभङ्गपाळिया आगतअत्थनयदस्सनतो। विभङ्गपाळियं हि सुत्तन्तभाजनीयं अभिधम्मभाजनीयं पञ्हापुच्छकन्ति तीहि नयेहि खन्धविभङ्गो विभत्तो। तथा आयतनविभङ्गादयो। केवलं हि इन्द्रियविभङ्गे, सिक्खापदविभङ्गे च सुत्तन्तभाजनीयं नत्थि। पच्चयाकारविभङ्गे पञ्हापुच्छकं नत्थि। ञाणविभङ्गादीसु पन तीसु तयोपि नया न सन्ति। तेसु हि ञाणविभङ्गो एकविधतो पट्ठाय याव दसविधा विभत्तो, खुद्दकवत्थुविभङ्गो एकविधतो पट्ठाय याव द्वासट्ठिपभेदा विभत्तो, धम्महदयविभङ्गो पन सब्बसङ्गहादीहि दसहि वारेहि विभत्तो, तस्मा तेसं तेसं नयानं मुखमत्तदस्सनवसेन तत्थ तत्थ संवण्णना भविस्सन्ति। तत्रिदं खन्धविभङ्गे तिण्णं नयानं मुखमत्तदस्सनम्। सेय्यथिदं – सुत्तन्तभाजनीये ताव रूपक्खन्धो –&lt;br&gt;&#xA;‘‘तत्थ कतमो रूपक्खन्धो? यं किञ्चि रूपं अतीतानागतपच्चुप्पन्नं अज्झत्तं वा बहिद्धा वा ओळारिकं वा सुखुमं वा हीनं वा पणीतं वा यं दूरे सन्तिके वा, तदेकज्झं अभिसञ्ञूहित्वा अभिसङ्खिपित्वा अयं वुच्चति रूपक्खन्धो’’ति (विभ॰ २) –&lt;br&gt;&#xA;एवं उद्दिसित्वा वित्थारतो विभत्तो, तथा वेदनाक्खन्धादयोपि। तत्थ नियकज्झत्तं नाम अज्झत्तरूपं अज्झत्तं नाम, ततो अञ्ञं परपुग्गलगतं, अविञ्ञाणञ्च बहिद्धा नाम, तथा वेदनादयोपि। पसादविसयरूपं पन ओळारिकं नाम, सेसं सुखुमं नाम। अनिट्ठरूपं हीनं नाम, इट्ठरूपं पणीतं नाम।&lt;br&gt;&#xA;ननु इट्ठानिट्ठं नाम पाटेक्कं पटिविभत्तं नाम नत्थि, एकं एकच्चस्स इट्ठं होति मनापं, तदेव अञ्ञस्स च अनिट्ठं होति। वत्थादीनि हि सूकरादीनं नप्पियानि होन्ति, न मनुस्सादीनं, तेसञ्च वत्थाभरणादीनि पियानि, न सूकरादीनन्ति, तस्मा रुचिवसेनेव इट्ठानिट्ठता गहेतब्बा? न, इट्ठानिट्ठानं पाटेक्कं विभत्तत्ता। कुसलकम्मजं हि कुसलविपाकविसयोव इट्ठं नाम, अकुसलकम्मजं अकुसलविपाकविसयोव अनिट्ठं नाम, सञ्ञाविपल्लासेन पन कोचि इट्ठमेव बुद्धरूपादिं जवनक्खणे अनिट्ठतो मनसि करोति, अनिट्ठञ्च निरयग्गिसत्थविसादिं इट्ठतो मनसि करोति। जवनेहि एव विपल्लासभावो, न विपाकेहीति विपाकवसेन इट्ठानिट्ठं नियतं वेदितब्बम्।&lt;br&gt;&#xA;सम्मोहविनोदनिया पन विभङ्गट्ठकथाय –&lt;br&gt;&#xA;‘‘सुखसम्फस्सं हि गूथकललं चक्खुद्वारघानद्वारेसु अनिट्ठं, कायद्वारे इट्ठं होति। चक्कवत्तिनो मणिरतनेन पोथियमानस्स, सुवण्णसूले उत्तासियमानस्स च मणिरतनसुवण्णसूलानि चक्खुद्वारे इट्ठानि होन्ति, कायद्वारे अनिट्ठानी’’ति (विभ॰ अट्ठ॰ ६) –&lt;br&gt;&#xA;एवं द्वारवसेन एकस्सेव वत्थुनो इट्ठता, अनिट्ठता च वुत्ता। सा च एकक्खणे न युत्ता एककलापगतभूतोपादायरूपानं एकसामग्गियमुप्पत्तितो। न हि भूतेसु अकुसलवसेन अनिट्ठेसु उप्पज्जन्तेसु तदुपादायरूपादिकुसलेन इट्ठानि उप्पज्जन्ति, भिन्नक्खणे पन इट्ठानि मणिरतनादीनि तेहि पोथियमानस्स अकुसलपच्चयेन उतुना अनिट्ठानि विपरिणमन्ति, कुसलपच्चयेन अनिट्ठानि गूथकललादीनि इट्ठानीति, अयं नो अत्तनोमति। एवं विभत्तेसु च इट्ठानिट्ठेसु तं तं रूपं उपादायुपादाय हीनं, पणीतञ्च दट्ठब्बम्। सुखुमं पन रूपं दूरेरूपं नाम, ओळारिकं सन्तिकेरूपं नाम। तं तं वा पन रूपं उपादायुपादाय रूपं दूरे सन्तिके दट्ठब्बम्। सेसं वुत्तनयमेव।&lt;br&gt;&#xA;वेदनादीसु पन अकुसला वेदना ओळारिका, इतरा सुखुमा। कुसलाकुसला ओळारिका, अब्याकता सुखुमा। दुक्खा वेदना ओळारिका, इतरा सुखुमा। सुखदुक्खा वा ओळारिका, इतरा सुखुमा। असमापन्नस्स वा वेदना ओळारिका, समापन्नस्स सुखुमा। सासवा ओळारिका , अनासवा सुखुमा। तं तं वा पन वेदनं उपादायुपादाय ओळारिकसुखुमता दट्ठब्बा। अकुसला वेदना कुसलाब्याकताहि दूरे, ता च ताय दूरेति एवं जातिसभावपुग्गलभूमिभेदतो वुत्तनयेन दूरेवेदना दट्ठब्बा, कुसला वेदना कुसलाय सन्तिकेति एवं जातिआदिसामञ्ञतो सन्तिकेवेदना दट्ठब्बा। तं तं वा पन वेदनं उपादायुपादाय वेदना दूरेसन्तिके दट्ठब्बा। एवं सञ्ञाक्खन्धादीसुपि यथानुरूपं ओळारिकसुखुमतादयो वेदितब्बाति। अयमेत्थ सङ्खेपो, वित्थारो पन विभङ्गपाळिअट्ठकथासु (विभ॰ ८ आदयो; विभ॰ अट्ठ॰ ८ आदयो) गहेतब्बोति अयं सुत्तन्तभाजनीयनयो।&lt;br&gt;&#xA;अभिधम्मभाजनीयनये रूपक्खन्धस्स ताव एकविधादितो याव एकादसविधा रूपकण्डे वुत्तनयेन वेदितब्बा। वेदनाक्खन्धो पन एकविधो फस्ससम्पयुत्तो, दुविधो सहेतुकदुकवसेन, तिविधो कुसलत्तिकवसेन, चतुब्बिधो चतुभूमकवसेन, पञ्चविधो सभावभेदेन, छब्बिधो छद्वारिकवसेन, सत्तविधो सत्तविञ्ञाणसम्पयोगवसेन, अट्ठविधो तेसु कायविञ्ञाणसम्पयुत्तं सुखदुक्खवसेन द्विधा भिन्दित्वा, नवविधो तेसु मनोविञ्ञाणसम्पयुत्तं कुसलत्तिकवसेन तिधा भिन्दित्वा, दसविधो तेसु कायविञ्ञाणसम्पयुत्तं दुविधा, मनोविञ्ञाणसम्पयुत्तञ्च तिधा भिन्दित्वाति एवं सहेतुकदुकमूलं पठमवारं वत्वा पुन कुसलत्तिकट्ठाने वेदनात्तिकपीतित्तिकसनिदस्सनत्तिकवज्जिते सब्बत्तिके योजेत्वा याव दसविधा, अपरेपि अट्ठारस वारा वुत्ता। यथा चेत्थ सहेतुकदुकमूलिका सब्बत्तिकयोजना, एवं हेतुसम्पयुत्तदुकादीसु अनुरूपदुकमूलिकापि सरणदुकपरियोसाना पच्चेकं सब्बत्तिकयोजनापि वेदितब्बाति अयं दुकमूलको योजनानयो। यथा च एकेकदुकेन सब्बत्तिकयोजनावसेन दुकमूलको नयो वुत्तो, एवं एकेकत्तिकेन यथानुरूपं सब्बदुकयोजनावसेन तिकमूलको, तदुभयमिस्सकवसेन उभतोवड्ढनको च नयो वेदितब्बो। यथा चेत्थ वेदनाक्खन्धे, एवं सञ्ञाक्खन्धादीसुपि यथारहं दुकमूलकादिनया वेदितब्बाति अयं अभिधम्मभाजनीयनयो।&lt;br&gt;&#xA;पञ्हापुच्छकनये पन पञ्चन्नं खन्धानं कति कुसला, कति अकुसला, कति अब्याकता, कति सुखाय वेदनाय सम्पयुत्ता…पे॰… कति सरणा, कति अरणाति? रूपक्खन्धो अब्याकतो, चत्तारो खन्धा सिया कुसला, सिया अकुसला, सिया अब्याकता, रूपं, वेदना च वेदनात्तिके न वत्तब्बा, सेसा तिधापि होन्ति, रूपं नेवविपाकनविपाकधम्मधम्मं, सिया उपादिन्नुपादानियं, सिया अनुपादिन्नुपादानियं, असंकिलिट्ठसंकिलेसिकं, सेसा चत्तारो खन्धा तीहि तिकेहि तिधापि होन्ति। रूपं अवितक्कअविचारं, तयो खन्धा तिधापि होन्ति, सङ्खारक्खन्धो तिधा च न वत्तब्बो च। रूपं न वत्तब्बं, वेदना सिया पीतिसहगता, न वत्तब्बा, तयो तिधा च न वत्तब्बा च। रूपं नेवदस्सनेननभावनायपहातब्बं, नदस्सनेननभावनायपहातब्बहेतुकं, नेवाचयगामिनअपचयगामि, नेवसेखंनासेखं, परित्तं, सेसा तिधापि होन्ति। परित्तारम्मणत्तिके रूपं अनारम्मणं, सेसा तिधा च न वत्तब्बा च। रूपं मज्झिमं, अनियतं, सेसा तिधापि। मग्गारम्मणत्तिके च रूपं अनारम्मणं, सेसा तिधापि वा न वत्तब्बा। उप्पन्नातीतत्तिकेसु पञ्चपि तिधा होन्ति। अतीतारम्मणत्तिके रूपं अनारम्मणं, सेसा तिधा च न वत्तब्बा च। अज्झत्तत्तिके पञ्चपि तिधा होन्ति। अज्झत्तारम्मणत्तिके रूपं अनारम्मणं, सेसा तिधापि न वत्तब्बा च। चत्तारो खन्धा अनिदस्सनअप्पटिघा, रूपक्खन्धो तिधापि होति।&lt;br&gt;&#xA;चत्तारो खन्धा नहेतू, सङ्खारक्खन्धो सिया हेतु, सिया न हेतु। रूपं अहेतुकं, हेतुविप्पयुत्तं, सेसा द्विधापि। तयो खन्धा सिया सहेतुका चेव न च हेतू, सिया न वत्तब्बा च, सङ्खारक्खन्धो द्विधा च न वत्तब्बो च, रूपं न वत्तब्बमेव। तथा अनन्तरदुकेपि। रूपं नहेतुअहेतुकं, तयो द्विधापि, सङ्खारक्खन्धो द्विधा च न वत्तब्बो च। पञ्चपि सप्पच्चया, सङ्खता, चत्तारो अनिदस्सना, अप्पटिघा, रूपं द्विधापि। रूपं रूपी, सेसा अरूपिनो। रूपं लोकियं, सेसा द्विधापि। पञ्चपि केनचि विञ्ञेय्या, न च केनचि विञ्ञेय्या च। चत्तारो नो आसवा, सङ्खारा द्विधापि, न वत्तब्बा च। रूपं सासवो, आसवविप्पयुत्तो , सेसा द्विधापि। रूपं सासवा चेव नो च आसवा, तयो तथा च न वत्तब्बा च। सङ्खारो द्विधा च न वत्तब्बो च। रूपं न वत्तब्बमेव, तयो सिया आसवसम्पयुत्ता चेव नो च आसवा, सिया न वत्तब्बा, सङ्खारो द्विधा च न वत्तब्बो च। रूपं आसवविप्पयुत्तं सासवञ्च, सेसा द्विधा च न वत्तब्बा च। इमिना नयेन संयोजनगोच्छकादीसुपि योजना वेदितब्बा। केवलं हि परामाससम्पयुत्तदुके रूपं परामासविप्पयुत्तं, तयो द्विधापि, सङ्खारो द्विधापि, दिट्ठिवसेन न वत्तब्बो च। ततिये एत्तकमेव विसेसो। रूपं अनारम्मणं, सेसा सारम्मणा। विञ्ञाणं चित्तं, सेसा नो चित्ता। तयो चेतसिका, द्वे अचेतसिका। तयो चित्तसम्पयुत्ता, रूपं चित्तविप्पयुत्तम्। विञ्ञाणं न वत्तब्बम्। तथा चित्तसंसट्ठदुकेपि। तयो चित्तसमुट्ठाना, विञ्ञाणं नो चित्तसमुट्ठानम्। रूपं द्विधापि। तथा अनन्तरदुकद्वयेपि। तयो चित्तसंसट्ठसमुट्ठाना, द्वे नो चित्तसंसट्ठसमुट्ठाना। तथा अनन्तरदुकद्वयेपि। विञ्ञाणं अज्झत्तिकं, तयो बाहिरा, रूपं द्विधापि। चत्तारो नो उपादा। रूपं द्विधापि। पञ्चपि सिया उपादिन्ना, सिया अनुपादिन्ना, नो उपादाना।&lt;br&gt;&#xA;किलेसगोच्छको वुत्तनयोव। रूपं नेवदस्सनेननभावनाय पहातब्बं, सेसा द्विधापि। एवं यावपीतिदुका योजना वेदितब्बा।&lt;br&gt;&#xA;रूपं न वेदना, न सुखा, न सुखसहगता, सेसा द्विधापि। तथा अनन्तरदुकेपि। रूपं कामावचरं, सेसा द्विधापि। एवं याव सरणदुका योजना वेदितब्बा। अयं पञ्हापुच्छकनयो।&lt;br&gt;&#xA;इमे पन नया वित्थारतो पाळिअट्ठकथाहि ञातब्बा। अत्थविनिच्छयो च नेसं धम्मसङ्गणीमातिकत्थसंवण्णनाय वुत्तानुसारेन ञातब्बो। इतो परं अतिरेकं अवत्वा अपुब्बमेव वण्णयिस्सामाति अयं विभङ्गनयदस्सनतो संवण्णनानयो।&lt;br&gt;&#xA;इदानि पनेत्थ –&lt;br&gt;&#xA;कमतोनूनाधिकतो, दट्ठब्बसमभेदतो।&lt;br&gt;&#xA;पाळिमुत्तनयो ञेय्यो, खन्धकोसल्लमिच्छता॥&lt;br&gt;&#xA;तत्थ कमतोति एत्थ उप्पत्तिक्कमो पहानक्कमो पटिपत्तिक्कमो भूमिक्कमो देसनाक्कमोति बहुविधेसु कमेसु खन्धानं देसनाक्कमोव युज्जति, न इतरे, असम्भवा। अभेदेन हि पञ्चसु खन्धेसु अत्तग्गाहपतितं वेनेय्यजनं समूहघनविनिब्भोगदस्सनेन अत्तग्गाहतो मोचेतुकामो भगवा हितकामो तस्स तस्स जनस्स सुखग्गहणत्थं चक्खुआदीनं विसयभूतं ओळारिकं पठमं रूपक्खन्धं देसेसि, ततो इट्ठानिट्ठविसयसंवेदकं ओळारिकं वेदनं, यं वेदेति, तं सञ्जानातीति एवं वेदनाविसयस्स आकारग्गाहिकं सञ्ञं, सञ्ञावसेनाभिसङ्खारके सङ्खारे, तेसं वेदनादीनं निस्सयाधिपतिभूतं विञ्ञाणन्ति अयं तावेत्थ कमो।&lt;br&gt;&#xA;अनूनाधिकतोति कस्मा पन भगवता पञ्चेव खन्धा वुत्ता अनूना अनधिकाति? सब्बसङ्खतसभागेकसङ्गहतो, अत्तत्तनियग्गाहवत्थुस्स एतप्परमतो, अञ्ञेसञ्च तदवरोधतो। अनेकप्पभेदेसु हि सङ्खतधम्मेसु सभागवसेन सङ्गय्हमानेसु रूपं रूपसभागेकसङ्गहवसेन एको खन्धो होति, वेदना वेदनासभागेकसङ्गहवसेन एको खन्धो होति। एस नयो सञ्ञादीसुपि, तस्मा सब्बसङ्खतसभागेकसङ्गहतो पञ्चेव वुत्ता। एतपरमञ्चेतं अत्तत्तनियग्गाहवत्थु, यदिदं रूपादयो पञ्च, तस्मा अत्तत्तनियग्गाहवत्थुस्स एतपरमतोपि पञ्चेव वुत्ता। येपि चञ्ञे सीलादयो पञ्च धम्मक्खन्धा वुत्ता, तेपि सङ्खारक्खन्धपरियापन्नत्ता एत्थेव अवरोधं गच्छन्ति, तस्मा अञ्ञेसं तदवरोधतोपि पञ्चेव वुत्ताति अयं अनूनाधिकतो।&lt;br&gt;&#xA;दट्ठब्बसमभेदतोति दट्ठब्बभेदतो, उपमाभेदतो च। तत्थ दट्ठब्बभेदतो ताव पञ्चुपादानक्खन्धा सामञ्ञतो उक्खित्तासिकपच्चत्थिकतो, भारतो, खादकतो, अनिच्चदुक्खअनत्तसङ्खातवधकतो च दट्ठब्बा। विसेसतो पन फेणपिण्डं विय रूपं दट्ठब्बं, उदकबुब्बुळमरीचिककदलिक्खन्धमाया विय यथाक्कमं वेदनादयो दट्ठब्बा। यथा हि फेणपिण्डो विमद्दासहो, सो च पत्तथालकादिअत्थं गहितोपि तमत्थं न साधेति, भिज्जति, एवं रूपम्पि विमद्दासहं, तञ्च सुभादिवसेन गहितम्पि न तथा तिट्ठति, असुभादियेव होति।&lt;br&gt;&#xA;यथा वा फेणपिण्डो अनेकसन्धिघटितो बहुन्नं उदकसप्पादिपाणकानं आवासो, आदितो चेस बदरपक्कमत्तो हुत्वा अनुपुब्बवड्ढनको उट्ठितमत्तोपि चेस भिज्जति, थोकं गन्त्वापि, समुद्दं पत्वा पन अवस्समेव भिज्जति , एवं रूपम्पि छिद्दावछिद्दं अनेकसन्धिघटितं असीतिकिमिकुलवोकिण्णं, आदितो चेतं कललमत्तं हुत्वा अनुपुब्बवड्ढनकं, कललमत्तेपि चेतं भिज्जति, अब्बुदादिभावेपि आयुक्खयं पत्वा अवस्समेव भिज्जति। एवं फेणपिण्डसदिसं दट्ठब्बम्।&lt;br&gt;&#xA;यथा पन बुब्बुळो मुहुत्तरमणीयो अगय्हुपगो न चिरट्ठितिकोव, एवं वेदनापि। यथा च बुब्बुळो उदकतलं, उदकबिन्दुं, उदकजल्लकं सङ्कड्ढित्वा पुटं कत्वा गहणवातञ्चाति चत्तारि कारणानि पटिच्च उप्पज्जति, एवं वेदनापि वत्थुं, आरम्मणं, किलेसजल्लं, फस्ससङ्घट्टनञ्चाति चत्तारि कारणानि पटिच्च उप्पज्जतीति सा बुब्बुळसदिसा दट्ठब्बा।&lt;br&gt;&#xA;यथा पन मरीचिका जलासयादिभावेन विप्पलम्भिका, एवं सञ्ञापि निच्चादिभावेनाति मरीचिसदिसा दट्ठब्बा। यथा पन कदलिक्खन्धो अगय्हुपगो बहुवट्टिसमोधानो, एवं सङ्खारक्खन्धोपि अगय्हुपगोनिच्चादिसारविरहितो, फस्सादिबहुधम्मसमोधानो च होतीति सो कदलिक्खन्धसदिसो दट्ठब्बो। यथा पन माया असुवण्णरजतादिरूपानिपि तथा गाहापेत्वा महाजनं वञ्चेति, एवं विञ्ञाणम्पि अनिच्चादिरूपं तेनेव चित्तेन आगच्छन्तं विय निच्चादितो च गाहापेत्वा वञ्चेतीति तं मायासदिसं दट्ठब्बम्। वुत्तञ्च –&lt;br&gt;&#xA;‘‘फेणपिण्डूपमं रूपं, वेदना बुब्बुळूपमा।&lt;br&gt;&#xA;मरीचिकूपमा सञ्ञा, सङ्खारा कदलूपमा।&lt;br&gt;&#xA;मायूपमञ्च विञ्ञाणं, देसितादिच्चबन्धुना’’ति॥ (सं॰ नि॰ ३.९५)।&lt;br&gt;&#xA;अयमेत्थ दट्ठब्बभेदो।&lt;br&gt;&#xA;उपमाभेदतो च पन गिलानसालूपमो रूपुपादानक्खन्धो, गेलञ्ञूपमो वेदनुपादानक्खन्धो, गेलञ्ञसमुट्ठानूपमो सञ्ञुपादानक्खन्धो, असप्पायसेवनूपमो सङ्खारुपादानक्खन्धो , गिलानूपमो विञ्ञाणुपादानक्खन्धो। अपिच चारककारणअपराधकारणकारकअपराधिकूपमा एते भाजनभोजनब्यञ्जनपरिवेसकभुञ्जकूपमा चाति अयमेत्थ उपमाभेदो। एवं पाळिमुत्तकविनिच्छयनयो ञेय्यो।&lt;br&gt;&#xA;खन्धविभङ्गमातिकत्थवण्णना निट्ठिता।&lt;/p&gt;</description>
    </item>
    <item>
      <title>०३. धातुकथामातिका</title>
      <link>https://vishvAsa.github.io/pALi/03_TIkA/03_abhidhammapiTaka/09_abhidhammamAtikApALi/03_dhAtukathAmAtikA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/03_abhidhammapiTaka/09_abhidhammamAtikApALi/03_dhAtukathAmAtikA/</guid>
      <description>&lt;p&gt;३. धातुकथामातिका&lt;br&gt;&#xA;इदानि विभङ्गमातिकानन्तरं –&lt;br&gt;&#xA;अयं धातुकथादीनं, सम्पत्ता अत्थवण्णना।&lt;br&gt;&#xA;मातिकानं यतो तस्मा, पञ्चन्नम्पि यथारहं॥&lt;br&gt;&#xA;अनुत्तानत्थतो चेव, सङ्खेपेनत्थनिच्छया।&lt;br&gt;&#xA;विभङ्गनयतो चेव, होति संवण्णनानयो॥&lt;br&gt;&#xA;तत्थ धातुकथामातिकाय ताव संवण्णना होति। सा पनेसा निक्खेपतो पञ्चधा ठिता – नयमातिका अब्भन्तरमातिका नयमुखमातिका लक्खणमातिका बाहिरमातिकाति। तत्थ ‘‘सङ्गहो, असङ्गहो…पे॰… विप्पयुत्तेन सङ्गहितं असङ्गहित’’न्ति अयं चुद्दसहि पदेहि निक्खित्ता सङ्गहादिकेन नयेन धातुकथाय धम्मा विभत्ताति दस्सेतुं ठपितत्ता नयमातिका नाम, या ‘‘मूलमातिका’’तिपि वुच्चति।&lt;br&gt;&#xA;‘‘पञ्चक्खन्धा…पे॰… मनसिकारो’’ति अयं पञ्चवीसाधिकेन पदसतेन निक्खित्ता सङ्गहादिनयेन विभजितब्बभावेन धातुकथाय अब्भन्तरे एव ठपितत्ता अब्भन्तरमातिका नाम, या ‘‘धातुकथामातिका’’तिपि वुच्चति।&lt;br&gt;&#xA;‘‘तीहि सङ्गहो, तीहि असङ्गहो, चतूहि सम्पयोगो, चतूहि विप्पयोगो’’ति अयं चतूहि पदेहि निक्खित्ता खन्धादीसु च कुसलत्तिकादीसु च मातिकाधम्मेसु तीहि खन्धायतनधातुपदेहेव सङ्गहो असङ्गहो च, तथा चतूहि अरूपक्खन्धेहि सम्पयोगो, विप्पयोगो चाति इमेसं सङ्गहासङ्गहादीनं नयानं मुखानीति दस्सेतुं ठपितत्ता नयमुखमातिका नाम।&lt;br&gt;&#xA;‘‘सभागो विसभागो’’ति अयं द्वीहि पदेहि निक्खित्ता सभागविसभागलक्खणवसेनेव सङ्गहासङ्गहनया चेव सम्पयोगविप्पयोगनया च होन्तीति दस्सेतुं ठपितत्ता लक्खणमातिका नाम। सब्बापि धम्मसङ्गणी धातुकथाय मातिकाति अयं छसट्ठि तिकपदानि, द्वे च दुकपदसतानि सङ्खिपित्वा निक्खित्ता धातुकथा मातिकातो बहि ठपितत्ता बाहिरमातिका नाम। एवमेतिस्सा पञ्चविधाय मातिकाय अयमनुत्तानत्थवण्णना।&lt;br&gt;&#xA;सङ्गहोतिआदीसु हि सङ्गहो ताव जातिसञ्जातिकिरियागणनवसेन चतुब्बिधो। तत्थ ‘‘सब्बे खत्तिया आगच्छन्तु, या चावुसो विसाख, सम्मावाचा, यो च सम्माकम्मन्तो, यो च सम्माआजीवो, इमे धम्मा सीलक्खन्धे सङ्गहिता’’ति (म॰ नि॰ १.४६२) अयं जातिसङ्गहो नाम। ‘‘सब्बे कोसलका आगच्छन्तु, यो चावुसो विसाख, सम्मावायामो, या च सम्मासति, यो च सम्मासमाधि, इमे धम्मा समाधिक्खन्धे सङ्गहिता’’ति (म॰ नि॰ १.४६२) अयं सञ्जातिसङ्गहो नाम, एकट्ठाने जातिसम्बन्धभावेन सङ्गहोति अत्थो। ‘‘सब्बे हत्थारोहा आगच्छन्तु, या चावुसो विसाख, सम्मादिट्ठि, यो च सम्मासङ्कप्पो, इमे धम्मा पञ्ञाक्खन्धे सङ्गहिता’’ति (म॰ नि॰ १.४६२) अयं किरियासङ्गहो नाम। ‘‘हञ्चि चक्खायतनं रूपक्खन्धगणनं गच्छति, तेन वत रे वत्तब्बे ‘चक्खायतनं रूपक्खन्धेन सङ्गहित’’’न्ति (कथा॰ ४७१) अयं गणनसङ्गहो नाम, अयमिध अधिप्पेतो। तप्पटिपक्खेन असङ्गहो वेदितब्बो। तेसं विकप्पतो सङ्गहितेन असङ्गहितादीनि, एकुप्पादेकनिरोधएकवत्थुकएकारम्मणतावसेन सम्पयोगो, तप्पटिपक्खतो विप्पयोगो, तेसं विकप्पतो सम्पयुत्तेन विप्पयुत्तादीनि, तदुभयसंसग्गविकप्पतो सङ्गहितेन सम्पयुत्तं विप्पयुत्तन्तिआदीनि च वेदितब्बानि। सेसं वुत्तत्थमेव। अयं तावेत्थ अनुत्तानपदत्थो।&lt;/p&gt;</description>
    </item>
    <item>
      <title>०४. पुग्गलपञ्ञत्तिमातिका</title>
      <link>https://vishvAsa.github.io/pALi/03_TIkA/03_abhidhammapiTaka/09_abhidhammamAtikApALi/04_puggalapa~n~nattimAtikA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/03_abhidhammapiTaka/09_abhidhammamAtikApALi/04_puggalapa~n~nattimAtikA/</guid>
      <description>&lt;p&gt;४. पुग्गलपञ्ञत्तिमातिका&lt;/p&gt;&#xA;&lt;h2 id=&#34;एककमतकतथवणणन&#34;&gt;एककमातिकत्थवण्णना&lt;/h2&gt;&#xA;&lt;p&gt;इदानि पुग्गलपञ्ञत्तिमातिकासंवण्णनानयो होति। तत्थ अनुत्तानत्थतो ताव छ पञ्ञत्तियोति एत्थ ‘‘आचिक्खति देसेति पञ्ञपेति पट्ठपेती’’ति (सं॰ नि॰ २.२०) आगतट्ठाने सन्दस्सना पकासना पञ्ञत्ति नाम। ‘‘सुपञ्ञत्तं मञ्चपीठ’’न्ति (पारा॰ २६९) आगतट्ठाने ठपना निक्खिपना पञ्ञत्ति नाम, इध उभयम्पि वट्टति। छ पञ्ञत्तियोति हि छ पञ्ञापना छ सन्दस्सना पकासनातिपि, छ ठपना निक्खिपनातिपि वुत्तं होति। नामपञ्ञत्तियेव हि ते ते विज्जमानाविज्जमाने धम्मे सन्दस्सेतीतिपि। तेन तेन कोट्ठासेन ठपेतीतिपि। खन्धपञ्ञत्तीतिआदि पन सङ्खेपतो तासं पञ्ञत्तीनं सरूपदस्सनम्। तत्थ खन्धानं ‘‘खन्धा’’ति पञ्ञापना सन्दस्सना पकासना च ठपना निक्खिपना च खन्धपञ्ञत्ति नाम…पे॰… पुग्गलानं ‘‘पुग्गला’’ति पञ्ञापना सन्दस्सना पकासना च ठपना निक्खिपना च पुग्गलपञ्ञत्ति नाम। इमा एव छ पञ्ञत्तियो विज्जन्ति। अञ्ञासम्पि सम्मुतिपरमत्थकथानं पञ्ञत्तीनं अनन्तत्ता, उपलक्खणवसेन पन पधानभावतो च एताव वुत्ता। पाळिमुत्तकनयेन पन सब्बसङ्गाहिका विज्जमानपञ्ञत्तिआदयो छ नामपञ्ञत्तियो अट्ठकथासु (पु॰ प॰ अट्ठ॰ मातिकावण्णना १) आगता, ता च हेट्ठा वुत्ताति इध न वुत्ता। तासु इध पुग्गलपञ्ञत्तिपदेन अविज्जमानपञ्ञत्ति, सेसेहि विज्जमानपञ्ञत्ति चाति द्वे एव लब्भन्ति।&lt;br&gt;&#xA;अट्ठकथामुत्तकेन पन आचरियनयेन अपरापि छ पञ्ञत्तियो – उपादापञ्ञत्ति उपनिधापञ्ञत्ति समोधानपञ्ञत्ति उपनिक्खित्तपञ्ञत्ति तज्जापञ्ञत्ति सन्ततिपञ्ञत्तीति, या ‘‘अत्थपञ्ञत्ती’’ति वुच्चति। तत्थ या खन्धपञ्चकं उपादाय निस्साय सम्मता सत्तादिका, अङ्गानि उपादाय रथादिका, चन्दादिपरिवत्तादयो उपादाय कालदिसादिका, तंतंभूतनिमित्तं, भावनाविसेसञ्च उपादाय कसिणादिउग्गहपटिभागनिमित्तादिकाति अयं एवरूपा सभावधम्मेहि एकत्तेन वा सच्छिकट्ठपरमत्थेन अनुपलब्भसभावा उपादापञ्ञत्ति नाम। पञ्ञापेतब्बट्ठेन चेसा पञ्ञत्ति वुत्ता, न पन पञ्ञापनट्ठेन। या तस्स तस्सत्थस्स पञ्ञापना, सा अविज्जमानपञ्ञत्तियेव।&lt;br&gt;&#xA;या पन अञ्ञं पठमादिं उपनिधाय अपेक्खित्वा दुतियं रस्सं दीघं दूरं सन्तिकन्तिआदिका तदञ्ञापेक्खूपनिधा, छत्तपाणीतिआदिका हत्थगतूपनिधा, कुण्डलीतिआदिका सम्पयुत्तूपनिधा, धञ्ञसकटन्ति आदिका समारोपितूपनिधा, इन्दसालगुहातिआदिका अविदूरगतूपनिधा, सुवण्णवण्णोतिआदिका पटिभागूपनिधा, ब्राह्मणगामोतिआदिका तब्बहुलूपनिधा, मणिकटकन्तिआदिका तब्बिसिट्ठूपनिधाति एवमादि अनेकप्पकारा पञ्ञापना, अयं उपनिधापञ्ञत्ति नाम।&lt;br&gt;&#xA;धञ्ञरासीतिआदिका पन समोधानपञ्ञत्ति नाम। पुरिमस्स पुरिमस्स उपनिक्खिपित्वा द्वे तीणीतिआदिका उपनिक्खित्तपञ्ञत्ति नाम। तंतंसभावनिस्सिता पथवीआदिका तज्जापञ्ञत्ति नाम। आसीतिकोतिआदिका पन सन्ततिपञ्ञत्ति नाम।&lt;br&gt;&#xA;अट्ठकथामुत्तकेनेव आचरियनयेन अपरापि धम्मकथिकादिका किच्चपञ्ञत्ति, किसथूलादिका सण्ठानपञ्ञत्ति, इत्थिपुरिसादिका लिङ्गपञ्ञत्ति, कामावचरादिका, कोसलकादिका च भूमिपञ्ञत्ति, तिस्सो नागोतिआदिका पच्चत्तपञ्ञत्ति, निरोधादिका असङ्खतपञ्ञत्ति चाति छ पञ्ञत्तियो।&lt;br&gt;&#xA;एतासु पन द्वादससु तज्जापञ्ञत्ति, एकच्चा भूमिपञ्ञत्ति, असङ्खतपञ्ञत्ति च विज्जमानपञ्ञत्तिसङ्खाता नामपञ्ञत्ति, तदञ्ञा परमत्थावसेसा, पन अत्थपञ्ञत्तीति दीपिता अविज्जमानादिपञ्ञत्तियो चाति। अयं तावेत्थ अनुत्तानत्थतो संवण्णना।&lt;br&gt;&#xA;अत्थनिच्छयो पनेत्थापि पाळिनयेनेव सद्धिं होति, न विना पाळिं तस्स वत्तुमसक्कुणेय्यत्ता । पाळियञ्च यस्मा आदितो पञ्च पञ्ञत्तियो, तदत्थभूता खन्धादयो च हेट्ठा विभङ्गप्पकरणे निप्पदेसतो कथिताति ता इध ‘‘कित्तावता खन्धानं खन्धपञ्ञत्ति, यावता पञ्चक्खन्धा रूपक्खन्धो’’तिआदिना सङ्खेपेनेव निद्दिट्ठा, ता चेत्थापि वुत्तत्था। पुग्गलपञ्ञत्ति पन हेट्ठा न वुत्ताति ‘‘कित्तावता पुग्गलानं पुग्गलपञ्ञत्ति? समयविमुत्तो, असमयविमुत्तो’’तिआदिना एककादिभेदेन याव दसका दसधा मातिकं ठपेत्वा वित्थारेनेव विभत्ता, सा च ञातब्बपभेदतो अवुच्चमाना दुब्बिञ्ञेय्या, तस्मा पुग्गलपञ्ञत्तिया एव चेत्थ पाळिनयानुसारेन सङ्खेपतो अत्थनिच्छयो होति, सो चेत्थ मातिकायं वुत्ते सब्बपुग्गले अनुद्धरित्वा ञातब्बानं दुब्बिञ्ञेय्यानं पुग्गलानं एककादिभेदतोव मातिकं उद्धरित्वा विभजनवसेन सङ्खेपतोव होति। कथं? ‘‘समयविमुत्तो असमयविमुत्तो, कुप्पधम्मो अकुप्पधम्मो, चेतनाभब्बो अनुरक्खणाभब्बो, भयूपरतो अभयूपरतो, भब्बागमनो अभब्बागमनो, नियतो अनियतो, पटिपन्नको फले ठितो, समसीसी ठितकप्पी, सोतापन्नो सत्तक्खत्तुपरमो कोलंकोलो एकबीजी, सकदागामी, अनागामी अन्तरापरिनिब्बायी उपहच्चपरिनिब्बायी असङ्खारपरिनिब्बायी ससङ्खारपरिनिब्बायी उद्धंसोतो अकनिट्ठगामी, अरहा’’ति एककमातिका।&lt;br&gt;&#xA;तत्थ यो अप्पनं निब्बत्तेतुं युत्तपत्तकाले रूपारूपसमापत्तिसङ्खातेहि अट्ठहि विमोक्खेहि पच्चनीकधम्मतो विमुच्चित्वा तीसु मग्गेसु येन केनचि यथासकं आसवे खेपेत्वा वुट्ठितो, अयं समयविमुत्तो नाम। ‘‘एकच्चे आसवा परिक्खीणा’’तिआदिवचनतो (पु॰ प॰ १) हि अट्ठसमापत्तिलाभी पुथुज्जनो वा खीणासवो वा इध न गहितो, समापत्तिलाभिनो पन फलट्ठसेखाव गहिताति वेदितब्बा। सुक्खविपस्सकखीणासवो, सब्बेपि च अरिया मग्गविमोक्खं सन्धाय असमयविमुत्ता नाम। बाहिरानञ्हि अट्ठन्नं समापत्तीनं समापज्जन्तस्स पविवेकट्ठानलाभादिसमयोपि अत्थि, वत्तकरणकालादिअसमयोपि अत्थि। मग्गविमोक्खेन विमुच्चनस्स पन तादिसो समयो वा असमयो वा नत्थि, यस्स सद्धा बलवती, विपस्सना च आरद्धा, तस्स गच्छन्तस्स वा भुञ्जन्तस्स वा मग्गफलपटिवेधो नाम न होतीति नत्थि, तस्मा सब्बे अरिया अरियविमोक्खे असमयविमुत्ताति वेदितब्बा। पुरिमपदेपि लोकियसमापत्तिञ्ञेव सन्धाय सेखा समयविमुत्ता नाम जाता।&lt;br&gt;&#xA;अवसिभावा अट्ठसमापत्तिलाभी पन पुथुज्जनो, सोतापन्नसकदागामिनो द्वे सेखा अट्ठसमापत्तिं सन्धाय कुप्पधम्मो नाम। परिहानधम्मोतिपि दुविधा एव। अनागामिआदयो सुप्पहीनसमाधिपारिपन्थिकत्ता वसिभावा समापत्तिलाभी पुथुज्जनो, अरिया च लोकुत्तरधम्मेपि सन्धाय अकुप्पधम्मो नाम। अपरिहानधम्मोति ते एव। चेतनाभब्बोति चेतनासङ्खातेन झानसमापत्तिवळञ्जनेन अपरिहानिं आपज्जितुं भब्बो। यो हि रूपारूपज्झानेसु आचिण्णवसिताय चेतनासङ्खाताय झानसमापत्तिया निरन्तरं वळञ्जमानो तेहि न परिहायति, अवळञ्जमानो च परिहायति, अयं वळञ्जमानो चेतनाभब्बो नाम। अनुरक्खणाभब्बोति झानस्स उपकारानुपकारधम्मे जानित्वा अनुरक्खणाय अवळञ्जमानोपि अपरिहानिं आपज्जितुं भब्बो, एसो च पुरिमतो बलवतरो, आचिण्णवसिनो पञ्ञासम्पदाय उपकारानुपकारधम्मे जानित्वा तदनुरूपं पटिपज्जनतोति वेदितब्बो।&lt;br&gt;&#xA;भयूपरतोति भयेन पापतो उपरतो विरतो सेखो, कल्याणपुथुज्जनो च। तेसु पच्छिमो दुग्गतिवट्टकिलेसउपवादसङ्खातेहि चतूहि भयेहि पापतो ओरमति, सेखो दुग्गतिवज्जेहि, अपायेहि मुत्तत्ता। खीणासवो पन अभयूपरतो नाम समुच्छिन्नभयत्ता, उपवादतो पन ओरमितब्बो।&lt;br&gt;&#xA;अभब्बागमनोति सम्मत्तनियामागमनस्स अभब्बो, ये आनन्तरियसङ्खातेन कम्मावरणेन, नियतमिच्छादिट्ठिसङ्खातेन किलेसावरणेन, अहेतुकदुहेतुकपटिसन्धिसङ्खातेन विपाकावरणेन च समन्नागता, बुद्धादीसु च सद्धारहिता, मग्गभावनाय च उत्तरकुरुकादयो विय अच्छन्दिका, पुब्बूपनिस्सयरहिता च, सब्बेते अभब्बागमना नाम। विपरीता भब्बागमना नाम। पञ्चानन्तरियनियतमिच्छादिट्ठिका निरयगमने, अट्ठ अरियपुग्गला अनुपादापरिनिब्बानादीसु नियता नाम। अवसेसपुग्गला अनिबद्धगतिकताय अनियता नाम, उत्तरकुरुका पन सुगतिनियतापि मिच्छत्तसम्मत्तनियामस्सेव इधाधिप्पेतत्ता ‘‘नियता’’ति न वुत्ता। मग्गसमङ्गी पुग्गलो मग्गक्खणे फलत्थाय पटिपन्नको नाम, फलसमङ्गी फलानुप्पत्तियम्पि फले ठितो नाम।&lt;br&gt;&#xA;यस्स पन अपुब्बाचरिमं आसवपरियादानञ्च होति जीवितपरियादानञ्च, अयं समसीसी नाम। सो च तिविधो होति इरियापथसमसीसी रोगसमसीसी जीवितसमसीसीति। तत्थ यो चतूसु इरियापथेसु एकस्मिं विपस्सनं पट्ठपेत्वा अरहत्तं पत्वा तस्मिञ्ञेव इरियापथे परिनिब्बाति, अयं इरियापथसमसीसी नाम। यो पन एकं रोगं पत्वा अन्तोरोगे एव विपस्सनं पट्ठपेत्वा अरहत्तं पत्वा तेनेव रोगेन परिनिब्बाति, अयं रोगसमसीसी नाम। यस्स पन किलेससीससङ्खाता अविज्जा, अरहत्तमग्गेन पवत्तसीससङ्खातं जीवितिन्द्रियञ्च चुतिचित्तेन समं परियादानं गच्छति, अयं जीवितसमसीसी नाम। कथमिदं समं होतीति? वारसमताय। यस्मिं हि वारे मग्गेन किलेसे खेपिते पच्चवेक्खणञाणानि पवत्तन्ति, तस्सानन्तरमेव परिनिब्बायतो इमाय वारसमताय इदं उभयसीसपरियादानम्पि समं होति नाम, अयमेव जीवितसमसीसी इधाधिप्पेतो।&lt;br&gt;&#xA;ठितकप्पीति ठितो कप्पो ठितकप्पो, स्वास्स अत्थीति ठितकप्पी, कप्पम्हि विनस्समानम्हि कप्पं ठपेतुं समत्थोति अत्थो।&lt;br&gt;&#xA;सचे हि येसं मग्गसमङ्गिक्खणे कप्पविनासो भवेय्य, नेव ताव कप्पो विनस्सेय्य, यावायं यथासकं फलं न सच्छिकरोतीति ते विनस्समानम्पि कप्पं ठपेन्तीति ठितकप्पिनो नाम जाताति। किञ्चापि कप्पविनासनकाले सासनं नत्थि, गतकोटिके हि काले कप्पविनासो होति, एवं सन्तेपि मग्गानन्तरफलस्स अनन्तरायं दीपेतुं इदं अभूतम्पि कारणं आहटम्।&lt;br&gt;&#xA;सोतापन्नोति निब्बानसमुद्दनिन्नताय सोतसङ्खातस्स मग्गस्स पठमसमङ्गी वुच्चति, इध पन फलट्ठो अधिप्पेतो। तस्सेव च पभेददस्सनत्थं ‘‘सत्तक्खत्तुपरमो’’तिआदि वुत्तम्। सत्तवारा परमा अस्स भवूपपत्तीति सत्तक्खत्तुपरमो, ततो परं अट्ठमं भवं नादियतीति अत्थो। सोतापन्नो हि यो सत्तक्खत्तुं देवेसु, मनुस्सेसु च पटिसन्धिं गहेत्वा सत्तमे भवे दुक्खस्सन्तं करोति, अयं सत्तक्खत्तुपरमो नाम। कुलतो कुलं भवतो भवं गच्छतीति कोलंकोलो। सो हि देवमनुस्सवसेन द्वे गतियो भवे संसरित्वा दुक्खस्सन्तं करोति, अयं कोलंकोलो नाम। कम्मपटिसन्धिया एकं कम्मं किलेसबीजं अस्साति एकबीजी। सो हि एकस्मिञ्ञेव भवे खीणासवो होति। किं पनस्स भेदस्स नियामकन्ति? विपस्सनाभिञ्ञाभेदा। सोतापन्नेसु हि यो विपस्सनाय पमत्तो, सो सत्तक्खत्तुपरमो होति। यो किञ्चि अप्पमत्तो, सो कोलंकोलो। यो पन विपस्सनाय अतिविय अप्पमत्तो, सो एकबीजी होति। ये पन अभिविय पमत्ता वट्टज्झासया अनाथपिण्डिकविसाखासक्कादयो, ते पुनप्पुनं वट्टस्मिंयेव विचरन्ता आदितो पट्ठाय छ देवलोके ओसापेत्वा ब्रह्मलोकेसुपि यथाक्कमं निब्बत्तित्वा अकनिट्ठे ठत्वा परिनिब्बन्ति, न ते इध गहिता। ते हि मनुस्सगतिं पुनप्पुनं आदियन्ति। ये पन मनुस्सगतियम्पि भवं आदियन्ति, तेसं वसेन सत्तक्खत्तुपरमो कोलंकोलो मानुसिकभवनिब्बत्तको एव एकबीजी गहितो। ते पन सद्धाधुरेन आगता तयो, पञ्ञाधुरेन आगता तयोति सोतापन्नो छब्बिधो होतीति वेदितब्बो।&lt;br&gt;&#xA;पटिसन्धिवसेन पन सकिं इमं मनुस्सगतिं आगच्छतीति सकदागामी, दुतियमग्गफलसमङ्गी। इमिना पञ्चसु सकदागामीसु चत्तारो वज्जेत्वा एकोव गहितो। एकच्चो हि सकदागामिफले ठत्वा पुन दुतियभवे इधेव परिनिब्बाति, एकच्चो इध पत्वा देवलोके परिनिब्बाति, एकच्चो देवलोके पत्वा दुतियभवे तत्थेव परिनिब्बाति, एकच्चो देवलोके पत्वा इधूपपज्जित्वा परिनिब्बाति, इमे चत्तारोपि इध न गहिता। यो पन इध पत्वा देवलोके निब्बत्तित्वा पुन इधूपपज्जित्वा परिनिब्बाति, अयमेकोव इध गहितो। इमस्स च द्वे पटिसन्धियो, एकबीजिस्स पन एकावाति इदं तेसं नानाकरणन्ति वेदितब्बम्।&lt;br&gt;&#xA;पटिसन्धिवसेन कामभवं नागच्छतीति अनागामी, ततियमग्गफलसमङ्गी। तस्सेव पन पभेददस्सनत्थं ‘‘अन्तरापरिनिब्बायी’’तिआदि वुत्तम्। तत्थ अन्तरापरिनिब्बायीति आयुवेमज्झस्स अन्तरा एव अरहत्तमग्गं उप्पादेत्वा किलेसपरिनिब्बानेन परिनिब्बायनसीलो एको अनागामी। सो च उप्पन्नसमनन्तरं परिनिब्बायी, आयुवेमज्झं अप्पत्वा परिनिब्बायी, आयुवेमज्झं पत्वा परिनिब्बायीति तिविधो होति। उपहच्चपरिनिब्बायीति आयुवेमज्झं उपहच्च अतिक्कमित्वा, मरणसमयं वा उपहच्च उपगन्त्वा परिनिब्बायी, आयुवेमज्झं अतिक्कमित्वा याव मरणसमया परिनिब्बायीति अत्थो। असङ्खारपरिनिब्बायीति असङ्खारेन अप्पदुक्खेन अधिमत्तप्पयोगं अकत्वा परिनिब्बायनसीलो। ससङ्खारपरिनिब्बायीति ससङ्खारेन दुक्खेन कसिरेन अधिमत्तप्पयोगेन परिनिब्बायनसीलो। उद्धंसोतोति उद्धंवाहिभावेन उद्धमस्स तण्हासोतं वट्टसोतञ्च, उद्धं वा गन्त्वा पटिलभितब्बतो उद्धं मग्गसोतमस्सातिपि उद्धंसोतो। अकनिट्ठं गच्छतीति अकनिट्ठगामी। इमेसं पन अनागामीनं पभेददस्सनत्थम्पेत्थ उद्धंसोतो अकनिट्ठगामीतिआदि चतुक्कं वेदितब्बम्।&lt;br&gt;&#xA;तत्थ यो अविहतो पट्ठाय चतूसु यथाक्कमं उप्पज्जित्वा यावतायुकं ठत्वा चुतो अकनिट्ठे उप्पज्जित्वा परिनिब्बाति, अयं उद्धंसोतो अकनिट्ठगामी नाम। यो पन अकनिट्ठं अप्पत्वा अन्तरा परिनिब्बाति, अयं उद्धंसोतो न अकनिट्ठगामी नाम। यो मनुस्सलोको अकनिट्ठमेव गन्त्वा परिनिब्बाति, अयं न उद्धंसोतो अकनिट्ठगामी नाम। यो पन हेट्ठा चतूसु सुद्धावासेसु अञ्ञतरस्मिं उप्पज्जित्वा तत्थेव परिनिब्बाति, अयं न उद्धंसोतो न अकनिट्ठगामी नाम । एवमेते अनागामिनो अट्ठचत्तालीसविधा होन्ति। कथं? अविहेसु ताव तयो अन्तरापरिनिब्बायिनो, एको उपहच्चपरिनिब्बायी, एको उद्धंसोतोति पञ्च, ते असङ्खारपरिनिब्बायिससङ्खारपरिनिब्बायिवसेन दस होन्ति, एवं अतप्पसुदस्ससुदस्सीसूति चत्तालीसं, अकनिट्ठे पन उद्धंसोतो नत्थि, तस्मा तत्थ तं ससङ्खारासङ्खारवसेन दुविधं उद्धंसोतं वज्जेत्वा अट्ठ चाति अट्ठचत्तालीस होन्ति।&lt;br&gt;&#xA;अरहाति किलेसारीनं हतत्तादिना खीणासवो अरहा नाम। सो सुञ्ञतादिविमोक्खत्तयवसेन तिविधो हुत्वा पुन पच्चेकं पटिपदाचतुक्कवसेन द्वादसविधा होन्ति। यथा च अरहा द्वादसविधो, एवं द्वादसेव सकदागामिनो, चतुवीसति सोतापन्ना अट्ठचत्तालीस अनागामिनोव पच्चेकन्ति वेदितब्बम्। इमे च सब्बे अरिया इमस्मिं सासने एव उप्पज्जन्ति, नो बहिद्धाति। एककनयो।&lt;/p&gt;</description>
    </item>
    <item>
      <title>०५. कथावत्थुमातिका</title>
      <link>https://vishvAsa.github.io/pALi/03_TIkA/03_abhidhammapiTaka/09_abhidhammamAtikApALi/05_kathAvatthumAtikA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/03_abhidhammapiTaka/09_abhidhammamAtikApALi/05_kathAvatthumAtikA/</guid>
      <description>&lt;p&gt;५. कथावत्थुमातिका&lt;/p&gt;&#xA;&lt;h2 id=&#34;पगगलकथवणणन&#34;&gt;पुग्गलकथावण्णना&lt;/h2&gt;&#xA;&lt;p&gt;इदानि कथावत्थुमातिकाय अत्थसंवण्णनानयो होति। तत्थ अनुत्तानत्थतो ताव ‘‘पुग्गलो उपलब्भति सच्चिकट्ठपरमत्थेना’’ति अयं पुच्छा, ‘‘आमन्ता’’ति अयं पटिजानना। कस्स पनायं पुच्छा, कस्स पटिजाननाति? ‘‘असुकस्सा’’ति न वत्तब्बा। न हि भगवा परवादीहि सद्धिं विग्गाहिककथं कथेन्तो इमं मातिकं ठपेसि, पुग्गलपञ्ञत्तिदेसनादिं पन निस्साय ‘‘परमत्थतो अत्ता नाम अत्थी’’तिआदिना अनागते विपल्लासगाहिभिक्खूनं, परवादीनञ्च नानप्पकारदिट्ठिट्ठानविसोधनत्थं मोग्गलिपुत्ततिस्सत्थेरस्स वादनयदस्सनवसेन पुग्गलवादमेतं आरब्भ तन्तिवसेन मातिकं ठपेन्तो सकवादिपरवादीनं पुच्छाविसज्जनदोसारोपननिग्गहपापनादिवचनपटिवचनवसेनेव ठपेसि, तस्मा तदत्थस्स सुखावधारणत्थं सकवादीपुच्छा परवादीपुच्छा सकवादीपटिञ्ञा परवादीपटिञ्ञाति एवं विभागं दस्सेत्वा अत्थवण्णनं करिस्साम।&lt;br&gt;&#xA;‘‘पुग्गलो उपलब्भति सच्चिकट्ठपरमत्थेना’’ति अयं सकवादीपुच्छा, ताय च ‘‘ये ‘अत्थि पुग्गलो’ति एवंलद्धिका पुग्गलवादिनो, ते एवं पुच्छितब्बा’’ति दीपेति। के पन ते पुग्गलवादिनोति? सासने वज्जिपुत्तका चेव सम्मितिया च बहिद्धा बहू अञ्ञतित्थिया च। कदा पनेते सासने उप्पन्नाति? परिनिब्बानतो दुतिये वस्ससते। भगवति किर परिनिब्बुते महाकस्सपत्थेरेन समुस्साहितेहि तप्पमुखेहि वसिगणेहि सुभद्दवुड्ढपब्बजितादीनं पापभिक्खूनं पवेसोकासनिसेधनत्थं अजातसत्तुराजानं सहायं लभित्वा धम्मविनयसरीरं सङ्गहं आरोपेत्वा सासने अचले पवत्तापिते ततो वस्ससतस्स अच्चयेन वेसालियं वज्जिपुत्तकेहि दीपितानि दस वत्थूनि मद्दित्वा ते च भिक्खू निग्गहेत्वा यसत्थेरसमुस्साहितेहि वसिगणेहि पुन धम्मविनयसङ्गहे कते तेहि निग्गहिता दससहस्सा वज्जिपुत्तका कञ्चि दुब्बलराजानं बलं लभित्वा मूलसङ्गहं भिन्दित्वा अत्तनो अनाचारानुकूलवचनं पक्खिपित्वा बुद्धवचनञ्च छड्डेत्वा महासङ्गीतीहि विसुं धम्मविनयसङ्गहं कत्वा महासङ्घिकाचरियकुलं नाम अकंसु। परिसुद्धसासनं पन थेरेहि परिपालितत्ता ‘‘थेरवादो’’ति पञ्ञायि, इमेसु पन द्वीसु वादेसु महासङ्घिकतो भिज्जित्वा एकब्योहारिका, गोकुलिका च, ततो पण्णत्तिवादा, बहुलिया, चेतियवादा चाति पञ्च वादा, महासङ्घिकेहि पन सद्धिं छ आचरियकुलानि नाम जातानि। तथा थेरवादतो भिज्जित्वा महिसासका, वज्जिपुत्तका च, ततो धम्मुत्तरिया, भद्रयानिका, छन्नागारिका, सम्मितिया च, महिसासकतो धम्मगुत्तिका, सब्बत्थिका च, ततो कस्सपिका, ततो सङ्कन्तिका, ततो सुत्तवादा चाति इमे एकादस वादा जाता। ते पुरिमेहि छहि सद्धिं सत्तरस भिन्नवादा दुतिये वस्ससते उप्पन्ना, थेरवादो पन एकोव असम्भिन्नको, तेन सद्धिं सासने अट्ठारस निकाया जाताति वेदितब्बा, ये ‘‘अट्ठारसाचरियकुलानी’’ति पवुच्चन्ति। इमेसं पन अट्ठारसन्नं आचरियवादानं वसेन आयतिं सासनस्स आलुळनं ञत्वा सम्मासम्बुद्धो द्विन्नं वस्ससतानं अच्चयेन सासने पटिलद्धसद्धेन असोकेन धम्मरञ्ञा बाहिरके अनोलोकेत्वा सासने एव लाभसक्कारे पवत्तन्ते लाभसक्कारत्थाय सासनवेसं गहेत्वा सकानि सकानि दिट्ठिगतानि तथतो दीपेन्तेसु द्वासट्ठिदिट्ठिगतिकेसु यथावुत्तसत्तरसाचरियकुलेसु च समयकुसलताय विचिनित्वा सेतकानि दत्वा उप्पब्बाजितेसु परिसुद्धे महाभिक्खुसङ्घे निसीदित्वा मोग्गलिपुत्ततिस्सत्थेरस्स यानि तदा उप्पन्नानि वत्थूनि, यानि च आयतिं उप्पज्जिस्सन्ति, सब्बानिपि तानि अत्तनो सत्थारा दिन्नमातिकामुखमत्तेन पटिबाहित्वा सुत्तसहस्सपटिमण्डितं परप्पवादमथनं आयतिलक्खणं कथावत्थुप्पकरणं मातिकाविभजनवसेन भासित्वा तं ततियसङ्गीतियं सङ्गहं आरोपेत्वा आलुळितं सासनं पग्गहेतुं समत्थभावं भिक्खुसङ्घे पकासनत्थं आयतिवादप्पटिबाहननयदस्सनवसेन इमं कथावत्थुमातिकं वत्वा थेरस्स ओकासं ठपेन्तो तस्सा विभङ्गं न अवोचाति वेदितब्बम्।&lt;br&gt;&#xA;तत्थ पुग्गलोति अत्ता जीवो सत्तो। उपलब्भतीति पञ्ञाय उपगन्त्वा लब्भति, ञायतीति अत्थो। सच्चिकट्ठपरमत्थेनाति एत्थ सच्चिकट्ठोति मायामरीचिआदयो विय अभूताकारेन अग्गहेतब्बो भूतट्ठो। परमत्थोति अनुस्सवादिवसेन अग्गहेतब्बो उत्तमत्थो। उभयेनापि यथा रूपवेदनादयो धम्मा भूतेन सभावेन उपलब्भन्ति, एवं ताव ‘‘पुग्गलो उपलब्भती’’ति पुच्छति। परवादी ‘‘आमन्ता’’ति पटिजानाति। पटिजाननञ्हि कत्थचि ‘‘आम भन्ते’’ति आगच्छति, कत्थचि ‘‘आमो’’ति आगच्छति, इध पन ‘‘आमन्ता’’ति आगतम्। तत्रायं अधिप्पायो – परवादी हि यस्मा भगवता ‘‘अत्थि पुग्गलो अत्तहिताय पटिपन्नो’’तिआदिना (अ॰ नि॰ ४.९५-९६) पुग्गलो पकासितो, भगवा च अवितथवादी, तस्मा सो ‘‘सच्चिकट्ठपरमत्थेनेव अत्थी’’ति लद्धिं गहेत्वा ‘‘आमन्ता’’ति पटिजानाति।&lt;br&gt;&#xA;अथस्स तादिसस्स लेसवचनस्स छलवादस्स ओकासं अददमानो सकवादी ‘‘यो सच्चिकट्ठो’’तिआदिमाह। तत्रायं अधिप्पायो – य्वायं हेट्ठा रूपवेदनादिको धम्मप्पभेदो आगतो, न सम्मुतिसच्चवसेन, नापि अनुस्सवादिवसेन गहेतब्बो, अत्तनो पन भूतताय एव सच्चिकट्ठो, अत्तपच्चक्खताय च परमत्थो, सो तथापटिञ्ञातो पुग्गलो ततो तेन सच्चिकट्ठपरमत्थेन आकारेन उपलब्भति, यथा रुप्पनानुभवनादिना सकियेनाकारेन पुन सच्चिकट्ठपरमत्थो उपलब्भति, किं तव पुग्गलोपि एवं उपलब्भतीति वुत्तं होति। न हेवं वत्तब्बेति अवजानना परवादिस्स। सो हि तथारूपं पुग्गलं अनिच्छन्तो अवजानाति। न हि अत्ता नाम खन्धादिविमुत्तो कोचि दिस्सति अञ्ञत्र ब्यामोहमत्ता। तत्रायं पदच्छेदो – न हि एवं वत्तब्बेति। ‘‘न ह एव’’न्तिपि पठन्ति, द्विन्नम्पि एवं न वत्तब्बोति अत्थो।&lt;br&gt;&#xA;आजानाहि निग्गहन्ति सकवादिवचनम्। यस्मा ते पुरिमाय वत्तब्बपटिञ्ञाय पच्छिमा नवत्तब्बपटिञ्ञा, पच्छिमाय च पुरिमा न सन्धीयति, तस्मा निग्गहं पत्तो, तं निग्गहं दोसं अपराधं आजानाहि, सम्पटिच्छाहीति अत्थो। एवं निग्गहं आजानापेत्वा इदानि तं ठपनाय चेव अनुलोमपटिलोमतो पापनारोपनानञ्च वसेन पाकटं करोन्तो ‘‘हञ्चि पुग्गलो’’तिआदिमाह। तत्थ हञ्चीति यदि, सचे पुग्गलो उपलब्भतीति अत्थो। अयं ताव परवादीपक्खस्स अनुवदनेन ठपनतो निग्गहपतिट्ठापनतो निग्गहपापनारोपनानं लक्खणभूता अनुलोमट्ठपना नाम। तेन वत रेतिआदि अनुलोमपक्खे निग्गहस्स पापिकत्ता अनुलोमपापना नाम। तत्थ तेनाति कारणवचनम्। वताति ओकप्पनवचनं नियमवचनम्। रेति आमन्तनवचनम्। इदं वुत्तं होति – तेन वत रे वत्तब्बे वत रे हम्भो भद्रमुख तेन कारणेन वत्तब्बो एवाति अत्थो। यं तत्थ वदेसीतिआदि अनुलोमपक्खे निग्गहस्स आरोपितत्ता अनुलोमरोपना नाम। यञ्चस्स परियोसाने ‘‘मिच्छा’’ति पदं, तस्स पुरतो ‘‘इदं ते’’ति आहरितब्बम्। इदं ते मिच्छाति अयञ्हेत्थ अत्थो। एवं उपरिपि । परतो पाळियम्पि एतं आगतमेव। नो चे पन वत्तब्बेतिआदि ‘‘न हेवं वत्तब्बे’’ति पटिक्खित्तपक्खस्स अनुवदनेन ठपितत्ता पटिलोमतो निग्गहपापनारोपनानं लक्खणभूता पटिलोमट्ठपना नाम। नो च वत रेतिआदि पटिलोमपक्खे निग्गहस्स पापितत्ता पटिलोमपापना नाम। पुन यं तत्थ वदेसीतिआदि पटिलोमपक्खे निग्गहस्स आरोपितत्ता पटिलोमरोपना नाम।&lt;br&gt;&#xA;तत्रायं आदितो पट्ठाय सङ्खेपत्थो – यदि पुग्गलो उपलब्भति सच्चिकट्ठपरमत्थेन, तेन वत भो सो उपलब्भतीति वत्तब्बो। यं पन तत्थ वदेसि ‘‘वत्तब्बो खो पुरिमपञ्हे ‘सच्चिकट्ठपरमत्थेन उपलब्भती’ति नो च वत्तब्बो दुतियपञ्हे ‘ततो सो पुग्गलो उपलब्भती’’’ति, इदं ते मिच्छाति एवं ताव अनुलोमतो ठपनापापनारोपना होन्ति।&lt;br&gt;&#xA;अथ न वत्तब्बो दुतियपञ्हे ‘‘ततो सो पुग्गलो उपलब्भती’’ति, पुरिमपञ्हेपि न वत्तब्बोव। यं पन तत्थ वदेसि ‘‘वत्तब्बो खो पुरिमपञ्हे ‘सच्चिकट्ठपरमत्थेन उपलब्भती’ति, नो च वत्तब्बो दुतियपञ्हे ‘ततो सो पुग्गलो उपलब्भती’’’ति, इदं ते मिच्छाति एवं पटिलोमतो ठपनापापनारोपना होन्ति। एवमेतं निग्गहस्स च अनुलोमतो द्विन्नं, पटिलोमतो द्विन्नन्ति चतुन्नं पापनारोपनानञ्च वुत्तत्ता उपलब्भतीतिआदिकं अनुलोमपञ्चकं नाम। एत्थ च किञ्चापि अनुलोमतो पापनारोपनाहि एको, पटिलोमतो पापनारोपनाहि एकोति द्वे निग्गहा कता, आजानाहि निग्गहन्ति एतस्सेव पन पठमस्स निग्गहस्स द्वीहाकारेहि आरोपितत्ता एकोवायं निग्गहोति गहेतब्बो। पठमो निग्गहो।&lt;br&gt;&#xA;इदानि पच्चनीकनयो होति। तत्थ पुग्गलो नुपलब्भतीति पुच्छा परवादिस्स। सकवादी यथा रूपवेदनादयो धम्मा उपलब्भन्ति, एवं अनुपलब्भनीयतो ‘‘आमन्ता’’ति पटिजानाति। पुन इतरो अत्तना अधिप्पेतं सच्चिकट्ठंयेव सन्धाय ‘‘यो सच्चिकट्ठो’’तिआदिमाह। सम्मुतिसच्चपरमत्थसच्चानि वा एकतो कत्वापि परवादी एवमाह। सकवादी पुग्गलो हि उपादायपञ्ञत्तिसब्भावतोपि द्विन्नं सच्चानं एकतो कत्वा पुच्छितत्तापि ‘‘न हेव’’न्ति पटिक्खिपति। इदानि किञ्चापि तेन पठमं परमत्थसच्चवसेन नुपलब्भनीयता सम्पटिच्छिता, पच्छा पन सम्मुतिसच्चवसेन वा वोमिस्सकवसेन वा पटिक्खित्ता। परवादी पन ‘‘नुपलब्भती’’ति वचनसामञ्ञमत्तं छलवादं निस्साय ‘‘यं तया पठमं पटिञ्ञातं, तं पच्छा पटिक्खित्त’’न्ति भण्डनस्स पटिभण्डनं विय अत्तनो कतस्स निग्गहकम्मस्स पटिकम्मं करोन्तो ‘‘आजानाहि पटिकम्म’’न्ति आह। इदानि यथास्स अनुलोमपञ्चके सकवादिना वादट्ठपनं कत्वा अनुलोमपटिलोमतो पापनारोपनाहि परवादिनिग्गहो पाकटो कतो, एवं पटिकम्मं पाकटं करोन्तो ‘‘हञ्चि पुग्गलो’’तिआदिमाह। तं हेट्ठा वुत्तनयेनेव अत्थतो वेदितब्बम्। यस्मा पनेत्थ ठपना नाम परवादिपक्खस्स ठपनतो ‘‘अयं तव दोसो’’ति दस्सेतुं ठपनमत्तमेव होति, न निग्गहस्स वा पटिकम्मस्स वा पाकटीभावकरणं, पापनारोपनाहि पनस्स पाकटीकरणं होति, तस्मा इदं अनुलोमपटिलोमतो पापनारोपनानं वसेन चतूहाकारेहि पटिकम्मस्स कतत्ता पटिकम्मचतुक्कं नामाति एकं चतुक्कं वेदितब्बम्।&lt;br&gt;&#xA;एवं पटिकम्मं कत्वा इदानि य्वास्स अनुलोमपञ्चके सकवादिना निग्गहो कतो, तस्स तमेव छलवादं निस्साय दुक्कटभावं दस्सेन्तो ‘‘त्वं चे पन मञ्ञसी’’तिआदिमाह। तत्थ त्वं चे पन मञ्ञसीति यदि त्वं मञ्ञसि। ‘‘वत्तब्बे खो’’ति इदं पच्चनीके ‘‘आमन्ता’’ति पटिजाननं सन्धाय वुत्तं, ‘‘नो च वत्तब्बे’’ति इदं पन ‘‘न हेवा’’ति अवजाननं सन्धाय वुत्तम्। तेन तव तत्थाति तेन कारणेन त्वंयेव तस्मिं ‘‘यो नुपलब्भती’’ति पक्खे हेवं पटिजानन्ति ‘‘आमन्ता’’ति एवं पटिजानन्तो। हेवं निग्गहेतब्बेति पुन ‘‘न हेवा’’ति अवजानन्तो एवं निग्गहेतब्बो। अथ तं निग्गण्हामाति अथेवं निग्गण्हनारहं तं निग्गण्हाम, सुनिग्गहितो च होसीति सकेन मतेन निग्गहितत्ता सुनिग्गहितो च भवसि। एवमस्स निग्गहेतब्बभावं दस्सेत्वा इदानि तं निग्गण्हन्तो ‘‘हञ्ची’’तिआदिमाह। तत्थ ठपनापापनारोपना हेट्ठा वुत्तनयेनेव वेदितब्बा। परियोसाने पन इदं ते मिच्छाति इदं तव वचनं मिच्छा होतीति अत्थो। इदं छलवादेन चतूहि आकारेहि निग्गहस्स कतत्ता निग्गहचतुक्कं नाम।&lt;br&gt;&#xA;एवं निग्गहं कत्वापि इदानि ‘‘यदि अयं मया तव मतेन कतो निग्गहो दुन्निग्गहो, योपि मम तया हेट्ठा अनुलोमपञ्चके कतो निग्गहो, सोपि दुन्निग्गहो’’ति दस्सेन्तो ‘‘एसे चे दुन्निग्गहिते’’तिआदिमाह। तत्थ एसे चे दुन्निग्गहितेति एसो चे तव वादो मया दुन्निग्गहितो, अथ वा एसो चे तव मया कतो निग्गहो दुन्निग्गहो। हेवमेवं तत्थ दक्खाति तत्थापि तया मम हेट्ठा कते निग्गहे एवमेवं पस्स। इदानि य्वास्स हेट्ठा सकवादिना निग्गहो कतो, तं ‘‘वत्तब्बे खो’’तिआदिवचनेन दस्सेत्वा पुन तं निग्गहं अनिग्गहभावं उपनेन्तो ‘‘नो च मयं तया’’तिआदिमाह। तत्थ नो च मयं तया तत्थ हेताय पटिञ्ञायातिआदीसु अयमत्थो – यस्मा सो तया मम कतो निग्गहो दुन्निग्गहो, तस्मा मयं तया तत्थ अनुलोमपञ्चके ‘‘आमन्ता’’ति एताय पटिञ्ञाय एवं पटिजानन्ता पुन ‘‘न हेवा’’ति पटिक्खेपे कतेपि ‘‘आजानाहि निग्गह’’न्ति एवं निग्गहेतब्बायेव, एवं अनिग्गहेतब्बम्पि मं निग्गण्हासि, ईदिसेन पन निग्गहेन दुन्निग्गहिता मयं होम। इदानि यं निग्गहं सन्धाय दुन्निग्गहिता च होमाति अवोच, तं दस्सेतुं ‘‘हञ्चि पुग्गलो…पे॰… इदं ते मिच्छा’’ति आह। एवमिदं अनुलोमपटिलोमतो चतूहि पापनारोपनाहि निग्गहस्स उपनीतत्ता उपनयनचतुक्कं नाम होति।&lt;br&gt;&#xA;इदानि न हेवं निग्गहेतब्बेतिआदिकं निग्गमनचतुक्कं नाम होति। तत्थ न हेवं निग्गहेतब्बेति यथाहं तया निग्गहितो, न हि एवं निग्गहेतब्बो, एतस्स हि निग्गहस्स दुन्निग्गहभावो मया साधितो। तेन हीति तेन कारणेन। यस्मा एस निग्गहो दुन्निग्गहो, तस्मा यं मं निग्गण्हासि। हञ्चि पुग्गलो…पे॰… इदं ते मिच्छाति इदं निग्गण्हनं तव मिच्छाति अत्थो। तेन हि ये कते निग्गहेति येन कारणेन इदं मिच्छा, तेन कारणेन यो तया निग्गहो कतो, सो दुक्कटो। यं मया पटिकम्मं कतं, तदेव सुकतम्। यापि चेसा पटिकम्मचतुक्कादिवसेन कथामग्गसम्पटिपादना कता, सापि सुकताति। तदेव पुग्गलो उपलब्भतीतिआदिकस्स अनुलोमपञ्चकस्स नुपलब्भतीतिआदिकानं पटिकम्मनिग्गहोपनयननिग्गमनचतुक्कानञ्च वसेन अनुलोमपच्चनीकं नाम निद्दिट्ठन्ति वेदितब्बम्। एत्तावता सकवादिनो पुब्बपक्खे सति परवादिनो वचनसामञ्ञमत्तेन छलवादेन जयो होति।&lt;br&gt;&#xA;इदानि यथा परवादिनो पुब्बपक्खे सति सकवादिनो धम्मेनेव तथेन जयो होति, तथा वादुप्पत्तिं दस्सेतुं ‘‘पुग्गलो नुपलब्भती’’ति पच्चनीकानुलोमपञ्चकं आरद्धम्। तत्थ पच्चनीके पुच्छा परवादिस्स, रूपादिभेदं सच्चिकट्ठपरमत्थं सन्धाय पटिञ्ञा सकवादिस्स, सुद्धसम्मुतिसच्चं वा परमत्थमिस्सकं वा सम्मुतिसच्चं सन्धाय ‘‘यो सच्चिकट्ठो’’ति पुन अनुयोगो परवादिस्स, सम्मुतिवसेन ‘‘पुग्गलो नुपलब्भती’’ति नवत्तब्बत्ता मिस्सकवसेन वा अनुयोगस्स संकिण्णत्ता ‘‘न हेव’’न्ति पटिक्खेपो सकवादिस्स, पटिञ्ञातं पटिक्खिपतीति वचनसामञ्ञमत्तेन ‘‘आजानाहि निग्गह’’न्तिआदिवचनं परवादिस्स। एवमयं पुग्गलो नुपलब्भतीति दुतियवादं निस्साय दुतियो निग्गहो होतीति वेदितब्बो। एवं तेन छलेन निग्गहो आरोपितो।&lt;br&gt;&#xA;इदानि धम्मेन समेन परवादिपटिञ्ञाय अत्तनो वादे जयं दस्सेतुं अनुलोमनये पुच्छा सकवादिस्स, अत्तनो लद्धिं निस्साय पटिञ्ञा परवादिस्स, लद्धिया ओकासं अदत्वा परमत्थवसेन पुन अनुयोगो सकवादिस्स, परमत्थवसेन पुग्गलस्स अनुपलब्भनतो पटिक्खेपो परवादिस्स, ततो परं धम्मेन समेन अत्तनो जयदस्सनत्थं ‘‘आजानाहि पटिकम्म’’न्तिआदि सब्बं सकवादिवचनमेव होति। तत्थ सब्बेसं पटिकम्मनिग्गहोपनयननिग्गमनचतुक्कानं हेट्ठा वुत्तनयेनेव अत्थो वेदितब्बो। एवमिदं ‘‘पुग्गलो नुपलब्भती’’तिआदिकस्स पच्चनीकपञ्चकस्स ‘‘उपलब्भती’’तिआदीनं पटिकम्मनिग्गहोपनयननिग्गमनचतुक्कानञ्च वसेन पच्चनीकानुलोमपञ्चकं नाम निद्दिट्ठं होति। एवमेतानि पठमसच्चिकट्ठे द्वे पञ्चकानि निद्दिट्ठानि, तत्थेतं वुच्चति –&lt;br&gt;&#xA;‘‘निग्गहो परवादिस्स, सुद्धो पठमपञ्चके।&lt;br&gt;&#xA;असुद्धो पन तस्सेव, पटिकम्मजयो तहिं॥&lt;br&gt;&#xA;‘‘निग्गहो सकवादिस्स, असुद्धो दुतियपञ्चके।&lt;br&gt;&#xA;विसुद्धो पन तस्सेव, पटिकम्मजयो तहिं॥&lt;br&gt;&#xA;‘‘तस्मा द्वीसुपि ठानेसु, जयोव सकवादिनो।&lt;br&gt;&#xA;धम्मेन हि जयो नाम, अधम्मेन कुतो जयो॥&lt;br&gt;&#xA;‘‘सच्चिकट्ठे यथा चेत्थ, पञ्चकद्वयमण्डिते।&lt;br&gt;&#xA;धम्माधम्मवसेनेव, वुत्तो जयपराजयो॥&lt;br&gt;&#xA;‘‘इतो परेसु सब्बेसु, सच्चिकट्ठेसु पण्डितो।&lt;br&gt;&#xA;एवमेव विभावेय्य, उभो जयपराजये’’ति॥ (कथा॰ अट्ठ॰ ७-१०)।&lt;br&gt;&#xA;पठमो सुद्धिकसच्चिकट्ठो निट्ठितो।&lt;br&gt;&#xA;एवं सुद्धिकसच्चिकट्ठं वित्थारेत्वा इदानि तमेव अपरेहिपि ओकासादीहि नयेहि वित्थारेतुं पुन ‘‘पुग्गलो उपलब्भती’’तिआदि आरद्धम्। तत्थ पुच्छा सकवादिस्स, पटिञ्ञा परवादिस्स। पुन सब्बत्थाति सरीरं सन्धाय अनुयोगो सकवादिस्स, रूपस्मिं अत्तानं समनुपस्सनादोसञ्च ‘‘अञ्ञं जीवं अञ्ञं सरीर’’न्ति आपज्जनदोसञ्च दिस्वा पटिक्खेपो परवादिस्स। सेसमेत्थ अनुलोमपच्चनीकपञ्चके हेट्ठा वुत्तनयेनेव वेदितब्बम्। पाठो पन संखित्तो। तत्थ यस्मा सरीरं सन्धाय ‘‘सब्बत्थ नुपलब्भती’’ति वुत्ते सरीरतो बहि उपलब्भतीति आपज्जति, तस्मा पच्चनीके पटिक्खेपो सकवादिस्स, पठमं अनुजानित्वा पच्छा अवजानातीति छलवादस्स वसेन पटिकम्मं परवादिस्स, सेसं पाकटमेव।&lt;br&gt;&#xA;दुतियनये सब्बदाति पुरिमपच्छिमजातिकालञ्च धरमानपरिनिब्बुतकालञ्च सन्धाय अनुयोगो सकवादिस्स, स्वेव खत्तियो सो ब्राह्मणोतिआदीनं आपत्तिदोसञ्च धरमानपरिनिब्बुतानं विसेसाभावदोसञ्च दिस्वा पटिक्खेपो परवादिस्स। सेसं पठमनये वुत्तसदिसमेव।&lt;br&gt;&#xA;ततियनये सब्बेसूति खन्धायतनादीनि सन्धाय पुच्छा सकवादिस्स, रूपस्मिं अत्ता, चक्खुस्मिं अत्तातिआदिदोसभयेन पटिक्खेपो परवादिस्स। सेसं तादिसमेवाति।&lt;br&gt;&#xA;एवमिमानि तीणि मुखानि अनुलोमपच्चनीकपञ्चके अनुलोममत्तवसेनेव ताव पटिपाटिया भाजेत्वा पुन पच्चनीकानुलोमपञ्चके पच्चनीकमत्तवसेनेव भाजेतुं ‘‘पुग्गलो नुपलब्भती’’तिआदि आरद्धम्। तत्थ हेट्ठा वुत्तनयेन अत्थो वेदितब्बो। एत्तावता सुद्धिकस्स चेव इमेसञ्च तिण्णन्ति चतुन्नं सच्चिकट्ठानं एकेकस्मिं सच्चिकट्ठे अनुलोमपच्चनीकस्स, पच्चनीकानुलोमस्स चाति द्विन्नं द्विन्नं पच्चनीकानं वसेन अयं अट्ठमुखा नाम वादयुत्ति निद्दिट्ठा होतीति वेदितब्बा। या एकेकस्मिं मुखे एकेकस्स निग्गहस्स वसेन वुच्चति। तत्थेतं वुच्चति –&lt;br&gt;&#xA;‘‘एवं चतुब्बिधे पञ्हे, पञ्चकद्वयभेदतो।&lt;br&gt;&#xA;एसा अट्ठमुखा नाम, वादयुत्ति पकासिता॥&lt;br&gt;&#xA;‘‘अट्ठेव निग्गहा तत्थ, चत्तारो तेसु धम्मिका।&lt;br&gt;&#xA;अधम्मिका च चत्तारो, सब्बत्थ सकवादिनो।&lt;br&gt;&#xA;जयो पराजयो चेव, सब्बत्थ परवादिनो’’ति॥ (कथा॰ अट्ठ॰ १४)।&lt;br&gt;&#xA;अयं तावेत्थ अनुत्तानत्थतो संवण्णना।&lt;br&gt;&#xA;अत्थविनिच्छयो पनेत्थापि मोग्गलिपुत्ततिस्सत्थेरेन कतनिद्देसस्स नयमुखमत्तदस्सनवसेनेव होति। थेरेन हि भगवता ठपिताय एतिस्सा मातिकाय पदुद्धारवसेन निद्देसं अकत्वा भगवता दिन्नअट्ठमुखवादयुत्तिनये ठत्वा अपरेहि परियायेहि पुग्गलवादं, तदञ्ञं नानप्पकारं मिच्छागाहञ्च निराकरोन्तेनेव पुग्गलकथं आदिं कत्वा साधिकद्विसतकथाहि निद्देसो कतो।&lt;br&gt;&#xA;तत्थ पुग्गलवादनिराकरणत्थं ताव खन्धायतनधातुइन्द्रियवसेन सत्तपञ्ञासाय धम्मेसु एकेकेन सद्धिं ‘‘पुग्गलो उपलब्भति सच्चिकट्ठपरमत्थेन, रूपञ्च उपलब्भति सच्चिकट्ठपरमत्थेन…पे॰… पुग्गलो उपलब्भति सच्चिकट्ठपरमत्थेन, वेदनापि उपलब्भति सच्चिकट्ठपरमत्थेना’’तिआदिना नयेन पुग्गलसंसन्दनवसप्पवत्तं सुद्धिकसंसन्दनं, यथा रूपवेदनादयो सत्तपञ्ञास धम्मा अञ्ञमञ्ञा विसदिसा उपलब्भन्ति, एवं रूपादीहि विसदिसो पुग्गलो उपलब्भतीति पुच्छनवसप्पवत्तं ओपम्मसंसन्दनं, ‘‘रूपं पुग्गलो, रूपस्मिं पुग्गलो, अञ्ञत्र रूपा पुग्गलो, पुग्गलस्मिं रूप’’न्ति एवं चतुक्कनयेन सत्तपञ्ञासाय धम्मेहि पुच्छनवसप्पवत्तं चतुक्कनयसंसन्दनन्ति तिविधा संसन्दननया वुत्ता। तत्थ पुग्गलस्स रूपादिसभावत्ते निच्चसस्सतुच्छेदादिप्पसङ्गतो यथानुरूपं निराकरणं वेदितब्बं, अतिवित्थारभयेनेत्थ उपरि चेतं न वित्थारीयति।&lt;br&gt;&#xA;ततो ‘‘यथा रूपादयो सप्पच्चया, अप्पच्चयादयो वा होन्ति, एवं तव पुग्गलोपि सप्पच्चयतादिलक्खणयुत्तो’’ति पुच्छनवसप्पवत्ता लक्खणयुत्तिकथा, ‘‘पुग्गलो’’ति, ‘‘उपलब्भती’’ति च पदद्वयादिसोधनत्थं ‘‘यो पुग्गलो, सो उपलब्भति। यो वा उपलब्भति, सो पुग्गलो’’तिआदिपुच्छनवसप्पवत्तं वचनसोधनं, ‘‘रूपधातुया रूपी’’तिआदि नामपञ्ञत्तिसोधनवसप्पवत्तो पञ्ञत्तानुयोगो च, ‘‘सोव पुग्गलो सन्धावति अस्मा लोका परं लोकं, अञ्ञो वा, न अञ्ञो वा, नेव अञ्ञो नानञ्ञो वा’’तिआदिना गतिपरिवत्तनमुखेन चुतिपटिसन्धानुयोगो , ‘‘रुक्खं उपादाय छायादीनं विय खन्धादिं उपादाय परमत्थतो पुग्गलपञ्ञत्ती’’ति वादे तस्स अनिच्चसङ्खततादिप्पसङ्गदीपको उपादापञ्ञत्तानुयोगो, ‘‘कल्याणपापकानं कम्मानं कारको पुग्गलो’’ति वादे तस्स वट्टदुक्खानुपच्छेदादिप्पसङ्गदीपको पुरिसकारानुयोगो च, ‘‘यो इद्धिविकुब्बको, सो पुग्गलो’’तिआदिवादभेदको अभिञ्ञानुयोगो, ‘‘मातापितादयो नाम अत्थि, तेन पुग्गलो अत्थी’’ति वादभेदको ञातकानुयोगो , ‘‘एवं खत्तियो’’तिआदि जात्यानुयोगो, ‘‘गहट्ठो पब्बजितो’’तिआदि पटिपत्तानुयोगो, ‘‘देवो मनुस्सो’’तिआदि उपपत्तानुयोगो, ‘‘सोतापन्नो’’तिआदि पटिवेधानुयोगो, ‘‘अट्ठ पुरिसपुग्गला’’तिआदि सङ्घानुयोगो, ‘‘पुग्गलो सङ्खतो’’तिआदिवसप्पवत्तो सच्चिकट्ठसभागानुयोगो, ‘‘सुखं वेदनं वेदियमानो’’तिआदि वेदकानुयोगो, ‘‘काये कायानुपस्सी’’तिआदि किच्चानुयोगो, ‘‘अत्थि पुग्गलो अत्तहिताय पटिपन्नो’’तिआदिना पुग्गलसभावसाधकसुत्तेसु सन्निस्सितेसु –&lt;br&gt;&#xA;सब्बे धम्मा अनत्ता (म॰ नि॰ १.३५३, ३५६; ध॰ प॰ २७९), दुक्खमेव उप्पज्जमानं उप्पज्जति (सं॰ नि॰ २.१५)।&lt;br&gt;&#xA;किन्नु सत्तोति पच्चेसि, मार दिट्ठिगतं नु ते।&lt;br&gt;&#xA;सुद्धसङ्खारपुञ्जोयं, नयिध सत्तूपलब्भति॥&lt;br&gt;&#xA;दुक्खमेव हि सम्भोति, दुक्खं तिट्ठति वेति च।&lt;br&gt;&#xA;नाञ्ञत्र दुक्खा सम्भोति, नाञ्ञं दुक्खा निरुज्झति॥ (सं॰ नि॰ १.१७१)।&lt;br&gt;&#xA;यस्मा च खो, आनन्द, सुञ्ञं अत्तेन वा अत्तनियेन वा…पे॰… तस्मा सुञ्ञो लोकोति वुच्चति (सं॰ नि॰ ४.८५)।&lt;br&gt;&#xA;‘‘अत्तनि वा, भिक्खवे, सति अत्तनियं मेति अस्साति…पे॰… अत्तनि च भिक्खवे अत्तनिये च सच्चतो थेततो अनुपलब्भनियमाने यम्पि तं दिट्ठिट्ठानं, सो लोको, सो अत्ता, सो पेच्च भविस्सामि, निच्चो धुवो सस्सतो अविपरिणामधम्मो, सस्सतिसमं तथेव ठस्सामीति , ननायं, भिक्खवे, केवलो परिपूरो बालधम्मो’’ति (म॰ नि॰ १.२४४), ‘‘तत्र, सेनिय, य्वायं सत्था दिट्ठे चेव धम्मे अत्तानं सच्चतो थेततो न पञ्ञापेति, अभिसम्पराये च…पे॰… अयं वुच्चति, सेनिय, सत्था सम्मासम्बुद्धो’’तिआदिना पुग्गलाभावदीपकसुत्तसन्दस्सनवसप्पवत्तो सुत्तसन्दस्सनानुयोगो चाति एत्तकेन कथामग्गेन वित्थारतो पठमा पुग्गलकथा विभत्ता। तत्थ ‘‘अत्थि पुग्गलो अत्तहिताय पटिपन्नो’’तिआदीसु यथा रूपादयो धम्मा पच्चत्तलक्खणसामञ्ञलक्खणवसेन लब्भन्ति, न एवं पुग्गलो, रूपादीसु पन सति लोकवोहारमत्तेन ‘‘अत्थि पुग्गलो’’ति वुच्चतीति। वुत्तम्पि चेतं भगवता – ‘‘इमा खो, चित्त…पे॰… लोकवोहारा लोकपञ्ञत्तियो’’ति (दी॰ नि॰ १.४४०)। द्विधापि बुद्धानं कथा सम्मुतिकथा, परमत्थकथा च। तत्थ ‘‘सत्तो पुग्गलो गामो पब्बतो’’तिआदिका सम्मुतिकथा नाम, ‘‘अनिच्चं दुक्खं अनत्ता खन्धा आयतनानी’’तिआदिका परमत्थकथा नाम। बुद्धा हि ये ये सत्ता यथा यथा बुज्झित्वा चतुसच्चपटिवेधं कातुं सक्कोन्ति, तेसं तेसं तथा तथा सम्मुतिवसेन वा परमत्थवसेन वा वोमिस्सकवसेन वा देसेत्वा नामरूपपरिच्छेददस्सनवसेनेव अमतं मग्गं पकासेन्ति। अयञ्हि –&lt;br&gt;&#xA;दुवे सच्चानि अक्खासि, सम्बुद्धो वदतं वरो।&lt;br&gt;&#xA;सम्मुतिं परमत्थञ्च, ततियं नुपलब्भति॥&lt;br&gt;&#xA;तत्थ –&lt;br&gt;&#xA;सङ्केतवचनं सच्चं, लोकसम्मुतिकारणम्।&lt;br&gt;&#xA;परमत्थवचनं सच्चं, धम्मानं तथलक्खणं॥&lt;br&gt;&#xA;तस्मा विञ्ञू अकत्वान, ब्यञ्जनेभिनिवेसनम्।&lt;br&gt;&#xA;परमत्थे पतिट्ठाय, पुग्गलादिं विवज्जये॥&lt;br&gt;&#xA;पञ्ञत्तिं अनतिक्कम्म, परमत्थो पकासितो।&lt;br&gt;&#xA;विनायकेन सो यस्मा, तस्मा अञ्ञोपि पण्डितो।&lt;br&gt;&#xA;परमत्थं पकासेन्तो, समञ्ञं नातिधावयेति॥ (कथा॰ अट्ठ॰ २३७)।&lt;br&gt;&#xA;अयं पुग्गलकथानयो।&lt;/p&gt;</description>
    </item>
    <item>
      <title>०६. यमकमातिका</title>
      <link>https://vishvAsa.github.io/pALi/03_TIkA/03_abhidhammapiTaka/09_abhidhammamAtikApALi/06_yamakamAtikA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/03_abhidhammapiTaka/09_abhidhammamAtikApALi/06_yamakamAtikA/</guid>
      <description>&lt;p&gt;६. यमकमातिका&lt;/p&gt;&#xA;&lt;h2 id=&#34;मलयमकमतकतथवणणन&#34;&gt;मूलयमकमातिकत्थवण्णना&lt;/h2&gt;&#xA;&lt;p&gt;इदानि यमकमातिकाय संवण्णनानयो होति। सा पनेसा मूलयमकमातिका खन्धआयतनधातुसच्चसङ्खारअनुसयचित्तधम्मइन्द्रिययमकमातिकाति दसविधा होति। केनट्ठेन चेत्थ यमकन्ति? युगळट्ठेन। युगळं हि ‘‘यमकपाटिहारियं’’, ‘‘यमकसाला’’तिआदीसु ‘‘यमक’’न्ति वुच्चति, इति युगळसङ्खातानं यमकानं वसेन देसितत्ता इमेसु दससु एकेकम्पि, एतेसं विभजनत्ता निद्देसोपि, सब्बेसं समूहत्ता पकरणम्पि यमकं नाम। इध पनेता निद्देसयमकं उपादाय ‘‘यमकमातिका’’त्वेव वुत्ता, तासं पन दसन्नं यमकमातिकानं मूलयमकमातिका आदि। तत्थापि ‘‘ये केचि कुसला धम्मा, सब्बे ते कुसलमूला। ये वा पन कुसलमूला, सब्बे ते धम्मा कुसला’’ति इदं यमकं आदि। तस्स कुसलमूलसङ्खातानं द्विन्नं अत्थानं वसेन अत्थयमकन्ति वा, तेसञ्ञेव अत्थानं अनुलोमतो पटिलोमतो पवत्तपाळिधम्मवसेन धम्मयमकन्ति वा, अनुलोमपटिलोमतो पवत्तपुच्छावसेन पुच्छायमकन्ति वा तिधा यमकभावो वेदितब्बो। सेसेसुपि एसेव नयो।&lt;br&gt;&#xA;इदानि इमेसं यमकानं वसेन देसिताय इमिस्सा मूलयमकमातिकाय ताव नययमकपुच्छाअत्थवारप्पभेदवसेन पाळिववत्थानं एवं वेदितब्बं – कुसलत्तिकमातिकाय हि ‘‘कुसला धम्मा’’ति इदं आदिपदं निस्साय मूलनयो मूलमूलनयो मूलकनयो मूलमूलकनयोति इमे चत्तारो नया होन्ति। तेसु एकेकस्मिं नये मूलयमकं एकमूलयमकं अञ्ञमञ्ञमूलयमकन्ति तीणि तीणि यमकानीति द्वादस यमकानि। एकेकस्मिं यमके अनुलोमपटिलोमवसेन द्वे द्वे पुच्छाति चतुवीसति पुच्छा, एकेकपुच्छाय सन्निट्ठानसंसयवसेन द्वे द्वे अत्थाति अट्ठचत्तालीस अत्था।&lt;br&gt;&#xA;तत्थ ये केचि कुसलाति कुसलेसु ‘‘कुसला नु खो, न कुसला नु खो’’ति सन्देहाभावतो इमस्मिं पदे सन्निट्ठानत्थो वेदितब्बो। सब्बे ते कुसलमूलाति ‘‘सब्बे ते कुसला धम्मा कुसलमूला नु खो, न नु खो’’ति एवं विमतिवसेन पुच्छितत्ता इमस्मिं पदे संसयत्थो वेदितब्बो। सो च खो वेनेय्यानं संसयट्ठाने संसयं दीपेत्वा तंविनोदनत्थं भगवता वुत्तो, तथागतस्स पन संसयट्ठानं नाम नत्थि। इतो परेसुपि पुच्छापदेसु एसेव नयो। यथा च कुसलपदं निस्साय इमे चतुनयादयो होन्ति, अकुसलपदं निस्सायपि तथेव, अब्याकतपदं निस्सायपि तथेव, कुसलादीनि तीणिपि पदानि एकतो कत्वा निद्दिट्ठं नामपदं निस्साय तथेवाति कुसलत्तिकमातिकाय चतूसु पदेसु सब्बेपि सोळस नया, अट्ठचत्तालीस यमकानि, छन्नवुति पुच्छा, द्वानवुतिसतं अत्था च उद्देसवसेन वुत्ताति वेदितब्बा। एत्तावता मूलवारो हेतुवारो निदानवारो सम्भववारो पभववारो समुट्ठानवारो आहारवारो आरम्मणवारो पच्चयवारो समुदयवारोति सब्बेपि दस वारा होन्ति। तत्थ मूलवारे आगतपरिच्छेदेनेव अवसेसेसुपि नयादयो वेदितब्बा। पाळि पनेत्थ अतिसंखित्ता। इति सब्बेसुपि दससु वारेसु सट्ठिसतं नया, असीतिअधिकानि चत्तारि यमकसतानि, सट्ठिअधिकानि नव पुच्छासतानि, वीसाधिकानि एकूनवीसति अत्थसतानि च उद्दिट्ठानीति वेदितब्बानि।&lt;br&gt;&#xA;एवमेत्थ नययमकपुच्छा अत्थवारप्पभेदवसेन पाळिववत्थानं विदित्वा इदानि तस्सा अनुत्तानपदत्थानुसारेनेव विभङ्गनयसहितो सङ्खेपत्थवण्णनानयो एवं वेदितब्बो – तत्थ ये केचीति अनवसेसवचनम्। कुसला धम्माति अनवज्जसुखविपाका निस्सत्तसभावा। सब्बे ते कुसलमूलाति किं ते सब्बेयेव कुसलमूला होन्तीति पुच्छा। इमानि पन विस्सज्जनमातिकाय नत्थि। यमकमातिकाय हि सब्बत्थ पुच्छापदानेव उद्धटानि, न विस्सज्जनानीति। विस्सज्जनानि पन निद्देसेयेव वुत्तानि, तस्मा सब्बत्थ निद्देसनयेनेव विस्सज्जनमुखं दस्सयिस्साम। इमिस्साव ‘‘ये केचि कुसला धम्मा, सब्बे ते कुसलमूला’’ति पुच्छाय विभङ्गनयेन इदं विस्सज्जनमुखम्। ‘‘तीणेव कुसलमूलानि, अवसेसा कुसला धम्मा न कुसलमूला’’ति तस्सा चायमत्थो – न ते सब्बे कुसला धम्मा कुसलमूलानि होन्ति, अलोभादीनि पन तीणेव कुसलमूलानीति। ये वा पन कुसलमूला तयो अलोभादयो कुसलानं मूलाति वुत्ता, सब्बे ते कुसला धम्माति किं ते सब्बे तयोपि धम्मा कुसलाति पुच्छा। तस्सा निद्देसे ‘‘आमन्ता’’ति विस्सज्जनम्। तस्स तेसं तिण्णं मूलानं कुसलभावम्पि सम्पटिच्छामीति अत्थो। अयं ताव मूलनये मूलयमकनयो।&lt;br&gt;&#xA;एकमूलयमके पन सब्बे ते कुसलमूलेन एकमूलाति गणनट्ठेन एकमूलकं अग्गहेत्वा समानत्थेन गहेतब्बा, अयं हेत्थ अत्थो – ‘‘सब्बे ते कुसलमूलेन एकं समानं मूलं एतेसन्ति एकमूला’’ति। यं फस्सस्स मूलं, किं तदेव वेदनादीनन्ति अयं पुच्छा। अथ नेसं तथाभावं सम्पटिच्छनवसेन ‘‘आमन्ता’’ति विभङ्गे विस्सज्जनम्। ये वा पन कुसलमूलेन एकमूला, सब्बे ते धम्मा कुसलाति पुच्छा। तस्सा पन कुसलचित्तसमुट्ठानं रूपं कुसलमूलेन एकमूलमेव, न कुसलं, फस्सादिधम्मजातं पन कुसलमूलेन एकमूलञ्चेव कुसलञ्चाति इदं विस्सज्जनम्। यथेव हि फस्सादीनं अलोभादयो सुप्पतिट्ठितभावसाधनेन हेतुपच्चयत्ता मूलं, तथा तंसमुट्ठानरूपस्सापीति तंरूपम्पि अरूपधम्मेहि सद्धिं समानमूलन्ति वुच्चति, न पन कुसलं अनवज्जसुखविपाकत्ताभावा। एकमूलयमकनयो।&lt;br&gt;&#xA;अञ्ञमञ्ञमूलयमके पन ‘‘ये केचि कुसला’’ति अपुच्छित्वा ‘‘ये केचि कुसलमूलेन एकमूला’’ति पुच्छा कता। कस्मा? इमिनापि ब्यञ्जनेन तस्सेवत्थस्स सम्भवदस्सनत्थं, कुसलसमुट्ठानरूपस्सापि सम्पिण्डनत्थञ्च। अञ्ञमञ्ञमूलाति सब्बेव ते किं अञ्ञमञ्ञस्स हेतुपच्चयट्ठेन मूलानि होन्तीति पुच्छा। तस्सा यानि द्वे तीणि मूलानि एकतो उप्पज्जन्ति, तानेव एकमूलानि चेव अञ्ञमञ्ञमूलानि च, अवसेसा कुसलमूलसहजाता रूपारूपधम्मा कुसलमूलेन एकमूलाव, न च अञ्ञमञ्ञमूलाति विस्सज्जनम्। तस्सेव पटिलोमनये सब्बे ते अञ्ञमञ्ञमूला अलोभादयो कुसलाति पुच्छा। आमन्ताति विस्सज्जनम्। मूलनयो।&lt;br&gt;&#xA;यथा च मूलनये मूलयमकएकमूलयमकअञ्ञमञ्ञमूलयमकवसेन छब्बिधा पुच्छाविस्सज्जननया वुत्ता, एवं मूलमूलनयादीसुपि वेदितब्बा। अयं पनेत्थ विसेसो – सब्बे ते कुसलमूलमूलाति सब्बे ते कुसलमूलसङ्खाता मूला, कुसलमूलमूलात्वेव अत्थो। एकमूलमूलाति समानट्ठेन एकमेव मूलमूलं एतेसन्ति एकमूलमूला, समानमूलमूलात्वेव अत्थो। अञ्ञमञ्ञमूलमूलाति अञ्ञमञ्ञस्स मूलं अञ्ञमञ्ञमूलं, तं हेतुपच्चयट्ठेन मूलं एतेसन्ति अञ्ञमञ्ञमूलमूला, अञ्ञमञ्ञमूलमूलात्वेव अत्थो। सेसं तादिसमेवाति। मूलमूलनयो।&lt;br&gt;&#xA;मूलकनये पन सब्बे ते कुसलमूलकाति सब्बे ते कुसला हेतुपच्चयट्ठेन कुसलभूतं मूलं एतेसन्ति कुसलमूलकाति पुच्छा। आमन्ताति विस्सज्जनम्। ‘‘ये वा पन कुसलमूलका, सब्बे ते धम्मा कुसला’’ति पुच्छा। यं रूपं, तं ठपेत्वा सेसं कुसलन्ति विस्सज्जनं, सेसं तादिसमेवाति। मूलकनयो।&lt;br&gt;&#xA;मूलमूलकनये पन कुसलमूलमूलकाति कुसलमूलसङ्खातं मूलं एतेसन्ति कुसलमूलमूलका। सेसं तादिसमेवाति।&lt;br&gt;&#xA;अयं ताव कुसलपदेसु पुच्छाविस्सज्जननयो। अकुसलपदादीसुपि एसेव नयो। अयं पन विसेसो – अकुसलपदमूलेसु एकमूलयमके ‘‘ये केचि अकुसला धम्मा, सब्बे ते अकुसलमूलेन एकमूला’’ति पठमपुच्छाय ‘‘अहेतुकं अकुसलं अकुसलमूलेन एकमूल’’न्ति निद्देसे विस्सज्जनं कतम्। तत्थ अहेतुकं अकुसलन्ति द्वीसु मोहमूलचित्तेसु मोहं सन्धाय वुत्तं, अब्याकतपदमूलेसु एकमूलयमके ‘‘ये केचि अब्याकता धम्मा, सब्बे ते अब्याकतमूलेन एकमूला’’ति पुच्छाय ‘‘अहेतुकं अब्याकतं ठपेत्वा सेसा अब्याकतमूलेन एकमूलका’’ति विस्सज्जनम्। तत्थ अहेतुकं अब्याकतन्ति अट्ठारसाहेतुकचित्तुप्पादा, रूपं, निब्बानञ्च। एत्थ च किञ्चापि सहेतुकअब्याकतचित्तसमुट्ठानरूपम्पि अब्याकतमूलेन एकमूलमेव, तं पन अब्बोहारिकं कत्वा निद्देसे एकतो लब्भमानकवसेनपेतं विस्सज्जनं कतन्ति वेदितब्बम्।&lt;br&gt;&#xA;नामपदमूलेसु च ‘‘ये केचि नामा धम्मा, सब्बे ते नाममूला’’ति पुच्छाय ‘‘नवेव नाममूलानि, अवसेसा नामा धम्मा, न नाममूला’’ति विस्सज्जनम्। एकमूलनये पनेत्थ ‘‘ये केचि नामा धम्मा, सब्बे ते नाममूलेन एकमूला’’ति पुच्छा। ‘‘अहेतुकं नामं ठपेत्वा सेसं नाममूलेन एकमूल’’न्ति विस्सज्जनम्। तत्थ अहेतुकचित्तुप्पादविचिकिच्छुद्धच्चसम्पयुत्तमोहनिब्बानवसेन अहेतुकं नामं वेदितब्बम्। सेसं सब्बत्थ कुसलपदे वुत्तानुसारेन सुविञ्ञेय्यमेवाति। अयं मूलवारे नयो।&lt;br&gt;&#xA;इतो परेसु हेतुवारादीसु नवसु वारेसु मूलवारसदिसोव सब्बत्थ संवण्णनानयो। हेतुआदिपदमत्तमेव हेत्थ विसेसो, तानि च मूल-सद्दपरियायतो अलोभादिहेतुकानेव। अलोभादयो हि सहजातधम्मसङ्खातस्स अत्तनो फलस्स पतिट्ठानट्ठेन मूलम्। तस्स निप्फादनत्थं हिनोति पवत्ततीति हेतु, ‘‘हन्द नं गण्हथा’’ति दस्सेन्तं विय अत्तनो फलं निदेतीति निदानम्। एतस्मा फलं सम्भवतीति सम्भवो। पभवतीति पभवो। समुट्ठाति तं एत्थ, एतेनाति वा समुट्ठानम्। तं आहरतीति आहारो। अपटिक्खिपितब्बट्ठेन तेन आलम्बीयतीति आलम्बणम्। एतं पटिच्च तं एतीति पच्चयो। एतस्मा तं समुदेतीति समुदयो। सब्बं कारणपरियायेन वुत्ता ‘‘मूलं हेतु निदानञ्चा’’ति गाथा दसन्नम्पि वारानं उद्दानगाथा नाम। अयं मूलयमकमातिकत्थवण्णनानयो।&lt;/p&gt;</description>
    </item>
    <item>
      <title>०७. पट्ठानमातिकत्थवण्णना</title>
      <link>https://vishvAsa.github.io/pALi/03_TIkA/03_abhidhammapiTaka/09_abhidhammamAtikApALi/07_paTThAnamAtikatthavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/03_abhidhammapiTaka/09_abhidhammamAtikApALi/07_paTThAnamAtikatthavaNNanA/</guid>
      <description>&lt;p&gt;७. पट्ठानमातिकत्थवण्णना&lt;br&gt;&#xA;इदानि पट्ठानमातिकाय अत्थसंवण्णनानयो होति। केनट्ठेन पट्ठानन्ति? नानप्पकारपच्चयट्ठेन। प-सद्दो हि नानप्पकारत्थं दीपेति, ठान-सद्दो पच्चयत्थम्। अथ वा विभजनट्ठेन पट्ठानम्। यथा हि पञ्ञापना पट्ठपना विवरणा विभजना उत्तानीकम्मन्ति आगतट्ठाने विभजनट्ठो पट्ठानसद्दसमानत्थो पट्ठपना-सद्दो दिस्सति, एवमिधापि कुसलादीनं धम्मानं हेतुपच्चयादीहि विभजनतो विभजनट्ठेन पट्ठानं नाम। अथ वा पट्ठितट्ठेन पट्ठानं, गमनट्ठेनाति अत्थो। सब्बधम्मेसु हि असङ्गगमनस्स सब्बञ्ञुतञ्ञाणस्स हेतुपच्चयादिभेदभिन्नेसु कुसलादीसु वित्थारितनयलाभतो निस्सङ्गवसेन पवत्तगमनत्ता गमनट्ठेन पट्ठानं नाम, इति नानप्पकारपच्चयट्ठेन, विभजनट्ठेन, गमनट्ठेन च तिकपट्ठानादीसु चतुवीसतिया पट्ठानेसु एकेकम्पि पट्ठानं नाम, तेसं पन समूहतो पकरणं पट्ठानं नाम, तेसं पट्ठानानं मातिका। सयम्पि वा पट्ठानभूता मातिका, सब्बम्पेतं पट्ठानमातिका। या सा ‘‘हेतुपच्चयो, आरम्मणपच्चयो…पे॰… अविगतपच्चयो’’ति एवं तिकपट्ठानादिचतुवीसतिप्पभेदसमन्तपट्ठानदेसनाय मूलभूतपच्चयभेदस्स वसेन भगवता पकरणस्स आदिम्हि ठपिता, अयं इध पट्ठानमातिका नाम।&lt;br&gt;&#xA;तत्थ अनुत्तानत्थादिसहितो सङ्खेपत्थविनिच्छयो ताव एवं वेदितब्बो – हेतुपच्चयोतिआदीसु हि हेतु च सो पच्चयो चाति हेतुपच्चयो, हेतु हुत्वा पच्चयो हेतुपच्चयो, हेतुभावेन पच्चयोति वुत्तं होति। तत्थ हेतूति वचनावयवकारणमूलानमेतं अधिवचनम्। ‘‘पटिञ्ञाहेतू’’तिआदीसु हि लोके वचनावयवो ‘‘हेतू’’ति वुच्चति, सासने पन ‘‘ये धम्मा हेतुप्पभवा’’तिआदीसु (महाव॰ ६०; अप॰ थेर १.१.२८६) कारणं, ‘‘तयो कुसला हेतू, तयो अकुसला हेतू’’तिआदीसु (ध॰ स॰ १०५९) मूलं, इदं इध अधिप्पेतं , तं पटिच्च एतस्मा एतीति पच्चयो, अपच्चक्खाय नं वत्ततीति अत्थो। यो हि धम्मो यं धम्मं पटिच्च अपच्चक्खाय तिट्ठति वा उप्पज्जति वा, सो तस्स उपकारकलक्खणेन पच्चयो नाम। इति मूलट्ठेन हेतु, उपकारकट्ठेन पच्चयोति सङ्खेपतो मूलट्ठेन उपकारको धम्मो हेतुपच्चयो, कुसलादीनं कुसलादिभावसाधकोति केचि, एवं सन्ते पन तंसमुट्ठानरूपेसु हेतुपच्चयता न सम्पज्जति, अहेतुकचित्तानञ्च विना एतेहि अब्याकतभावो सिद्धो, सहेतुकानम्पि च योनिसोमनसिकारादिपटिबद्धो कुसलादिभावो, न सम्पयुत्तहेतुपटिबद्धो। यदि च सिया, हेतूसुपि कुसलादिभावसाधकेन अञ्ञेन भवितब्बं, कुसलादिभावसाधनवसेन पन हेतूनं मूलट्ठं अग्गहेत्वा सुप्पतिट्ठितभावसाधनवसेन गय्हमाने न किञ्चि विरुज्झति। लद्धहेतुपच्चया हि धम्मा विरुळ्हमूला विय पादपा थिरा होन्ति सुप्पतिट्ठिता, इतरे पन तिलबीजकादिसेवाला विय न सुप्पतिट्ठिता, इति मूलट्ठेन उपकारकोति सुप्पतिट्ठितभावसाधनेन उपकारको धम्मो हेतुपच्चयोति वेदितब्बो।&lt;br&gt;&#xA;निद्देसे ‘‘हेतू हेतुसम्पयुत्तकानं धम्मानं तंसमुट्ठानानञ्च रूपानं हेतुपच्चयेन पच्चयो’’ति वुत्तं, तत्थ ‘‘चित्तसमुट्ठानान’’न्ति अवत्वा ‘‘तंसमुट्ठानान’’न्ति इदं अचित्तसमुट्ठानानम्पि सङ्गण्हनत्थम्। पञ्हावारस्मिं हि ‘‘पटिसन्धिक्खणे विपाकाब्याकता हेतू सम्पयुत्तकानं खन्धानं कटत्ता च रूपानं हेतुपच्चयेन पच्चयो’’ति आगतं, कस्मा पनायं हेतु पटिसन्धियमेव कटत्तारूपानं हेतुपच्चयेन पच्चयो होति , न पवत्तेति? पटिसन्धियं कम्मजरूपानं चित्तपटिबद्धवुत्तिताय, भवपठमनिपाततो चित्तजाति। इतररूपसन्ततिउप्पत्थम्भाभावेन एव दुब्बलवत्थुं चित्तमेव निस्साय उप्पज्जति चेव तिट्ठति च। तं चित्तम्पि हि पटिसन्धिक्खणे कम्मवेगक्खित्तताय चेव अपुरेजातवत्थुकताय च अप्पतिट्ठितं, पपाते पतितमत्तको पुरिसो न किञ्चि सिप्पं कातुं विय चित्तजरूपं जनेतुं न सक्कोति, तमेव कटत्तारूपं निस्साय पतिट्ठाति। पटिसन्धिचित्तानि हि रूपं न जनेन्ति, कम्मजरूपमेव पन तेसं चित्तसमुट्ठानरूपट्ठाने तिट्ठति, पवत्तियं पन पटिलद्धुपत्थम्भताय तं रूपं विनापि कम्मपटिबद्धाव पवत्ति, हेतुपच्चयस्स पनेत्थ कुसलादिभेदतो, भूमिभेदतो च विभागो हेट्ठा वुत्तनयेनेव वेदितब्बोति अयं हेतुपच्चये नयो।&lt;br&gt;&#xA;ततो परेसु आरम्मणभावेन उपकारको धम्मो आरम्मणपच्चयो, सो निद्देसे ‘‘रूपायतनं चक्खुविञ्ञाणधातुया…पे॰… फोट्ठब्बायतनं कायविञ्ञाणधातुया तंसम्पयुत्तकानञ्च धम्मानं…पे॰… रूपायतनं सद्दगन्धरसफोट्ठब्बायतनं मनोधातुया…पे॰… सब्बे धम्मा मनोविञ्ञाणधातुया…पे॰… यं यं धम्मं आरब्भ ये ये धम्मा उप्पज्जन्ति चित्तचेतसिका धम्मा, ते ते धम्मा तेसं तेसं धम्मानं आरम्मणपच्चयेन पच्चयो’’ति एवं निद्दिट्ठत्ता न कोचि धम्मो न होति। यथा हि दुब्बलपुरिसो दण्डं वा रज्जुं वा आलम्बित्वा उट्ठहति चेव तिट्ठति च, एवं चित्तचेतसिका धम्मा रूपादीसु छसु यं किञ्चि आलम्बित्वा उप्पज्जन्ति चेव तिट्ठन्ति च, तस्मा लोकियलोकुत्तरादिभेदा सब्बेपि धम्मा यथायोगं चित्तचेतसिकानं आरम्मणपच्चयोति वेदितब्बोति अयं आरम्मणपच्चये नयो।&lt;br&gt;&#xA;जेट्ठकट्ठेन उपकारको धम्मो अधिपतिपच्चयो, सो निद्देसे ‘‘छन्दाधिपति छन्दसम्पयुत्तकानं धम्मानं तंसमुट्ठानानञ्च रूपानं…पे॰… वीरियचित्तवीमंसाधिपति…पे॰… अधिपतिपच्चयेन पच्चयो, यं यं धम्मं गरुं कत्वा ये ये धम्मा उप्पज्जन्ति चित्तचेतसिका धम्मा, ते ते धम्मा तेसं तेसं धम्मानं अधिपतिपच्चयेन पच्चयो’’ति एवं द्विधा निद्दिट्ठो। तत्थ छन्दादयो सहजाताधिपतिभावेन वुत्ता, गरुकातब्बं आरम्मणाधिपतिभावेन। तत्थ च लोकियकुसलभूतो आरम्मणाधिपति लोकियकुसलानञ्चेव लोभसहगतचित्तानञ्च आरम्मणाधिपति होति, नाञ्ञस्स, अकुसलभूतो पन लोभसहगतचित्तुप्पादोति वुच्चति इतरेसु गरुकातब्बताय अभावतो, सो द्विहेतुकाहेतुकादिलोकियविपाकरूपक्खन्धभूतो च लोभसहगतस्सेव, नाञ्ञस्स, तथा किरियभूतोपीति अट्ठकथायं आगतं, तं ञाणसम्पयुत्तकिरियानं सब्बञ्ञुतञ्ञाणाभिञ्ञादिपुब्बवसप्पवत्तानं कामावचरकुसलेहि गरुकातब्बभावस्साविरोधभावस्स दस्सनतो वीमंसितब्बम्। लोकुत्तरकुसलानि पन कामावचरञाणसम्पयुत्तजवनानमेव आरम्मणाधिपतिपच्चया होन्ति, निब्बानं पन तेसञ्ञेव लोकुत्तरकुसलविपाकानञ्चाति वेदितब्बन्ति अयं अधिपतिपच्चये नयो।&lt;br&gt;&#xA;अनन्तरभावेन उपकारको धम्मो अनन्तरपच्चयो, सोव समनन्तरपच्चयो, ब्यञ्जनमत्तमेव नानं ‘‘उपचयसन्तती’’तिआदीसु विय। यम्पि ‘‘अत्थानन्तरताय अनन्तरपच्चयो, कालानन्तरताय समनन्तरपच्चयो’’ति आचरियानं मतं, तं ‘‘निरोधा वुट्ठहन्तस्स नेवसञ्ञानासञ्ञायतनकुसलं फलसमापत्तिया समनन्तरपच्चयेन पच्चयो’’तिआदीहि विरुज्झति, तंनिद्देसे ‘‘चक्खुविञ्ञाणधातु तंसम्पयुत्तका च धम्मा मनोधातुया…पे॰… कायविञ्ञाणधातु…पे॰… मनोधातु…पे॰… मनोविञ्ञाणधातुया…पे॰… पुरिमा पुरिमा कुसला धम्मा पच्छिमानं पच्छिमानं कुसलानं धम्मानं…पे॰… अब्याकतानं धम्मानं…पे॰… पुरिमा पुरिमा अकुसला धम्मा पच्छिमानं पच्छिमानं अकुसलानं…पे॰… अब्याकतानं…पे॰… येसं येसं धम्मानं अनन्तरा ये ये धम्मा उप्पज्जन्ति चित्तचेतसिका धम्मा, ते ते धम्मा तेसं तेसं धम्मानं अनन्तरपच्चयेन पच्चयो’’ति इमिना अनन्तरपच्चयनिद्देससमको एव समनन्तरपच्चयो निद्दिट्ठो अञ्ञत्र नामनानात्ताति अयं अनन्तरसमनन्तरपच्चयद्वये नयो।&lt;br&gt;&#xA;उप्पज्जमानोव सह उप्पज्जमानभावेन उपकारको धम्मो सहजातपच्चयो, सो निद्देसे ‘‘चत्तारो खन्धा अरूपिनो अञ्ञमञ्ञं सहजातपच्चयेन पच्चयो, चत्तारो महाभूता अञ्ञमञ्ञं…पे॰… ओक्कन्तिक्खणे नामरूपं अञ्ञमञ्ञं…पे॰… चित्तचेतसिका धम्मा चित्तसमुट्ठानानं रूपानं…पे॰… महाभूता उपादारूपानं…पे॰… रूपिनो धम्मा अरूपीनं धम्मानं किञ्चिकाले सहजातपच्चयेन पच्चयो, किञ्चिकाले नसहजातपच्चयेन पच्चयो’’ति एवं छब्बिधो निद्दिट्ठो। तत्थ अञ्ञमञ्ञन्ति इमिना तेसं धम्मानं एकक्खणे पच्चयभावञ्चेव पच्चयुप्पन्नभावञ्च दीपेति, पटिसन्धिक्खणे वत्थुरूपं रूपं नाम। चित्तचेतसिकाति पवत्तियं चत्तारो खन्धा, पटिसन्धियम्पीति केचि तत्थ कटत्तारूपानम्पि चित्तसमुट्ठाने पविट्ठत्ता। तेसं हि पटिसन्धिचित्तचेतसिका सहजातपच्चया होन्तियेव, तानि पन वत्थुविरहितानि रूपानि पवत्तियं चित्तसमुट्ठानानं विय चित्तचेतसिकानं पच्चयत्थं न फरन्ति, तस्मा ‘‘अञ्ञमञ्ञ’’न्ति न वुत्तं, तथा भूतानं उपादारूपम्। एवं हि अगय्हमाने पटिसन्धियं कटत्तारूपानं सहजाता नाम निस्सयता न वुत्ताति सहजातपच्चयनिद्देसो अपरिपुण्णो एव सिया। किञ्चिकालेति इदम्पि ओक्कन्तिक्खणे हदयवत्थुमेव सन्धाय वुत्तत्ता ततियकोट्ठासमेव भजतीति अत्थतो अयं पच्चयो पञ्चविधोति अयं सहजातपच्चये नयो।&lt;br&gt;&#xA;अञ्ञमञ्ञं उप्पादनुपत्थम्भनभावेन उपकारको धम्मो अञ्ञमञ्ञपच्चयो तिदण्डकं विय। सो निद्देसे ‘‘चत्तारो खन्धा अरूपिनो अञ्ञमञ्ञपच्चयेन पच्चयो, चत्तारो महाभूता…पे॰… ओक्कन्तिक्खणे नामरूपं अञ्ञमञ्ञपच्चयेन पच्चयो’’ति एवं तिधा निद्दिट्ठोति अयं अञ्ञमञ्ञपच्चये नयो।&lt;br&gt;&#xA;अधिट्ठानाकारेन, निस्सयाकारेन च उपकारको धम्मो निस्सयपच्चयो तरुचित्तकम्मादीनं पथवीपटादयो विय, सो निद्देसे सहजातपच्चये विय छधाव निद्दिट्ठो। छट्ठो पनेत्थ कोट्ठासो ‘‘चक्खायतनं चक्खुविञ्ञाणधातुया, सोतघानजिव्हाकायायतनं कायविञ्ञाणधातुया…पे॰… यं रूपं निस्साय मनोधातु च मनोविञ्ञाणधातु च वत्तन्ति, तं रूपं मनोधातुया च मनोविञ्ञाणधातुया च तंसम्पयुत्तकानञ्च धम्मानं निस्सयपच्चयेन पच्चयो’’ति एवं पुरेजातनिस्सयदस्सनवसेन विभत्तो, सेसं तादिसमेव। तत्थ रूपन्ति हदयवत्थु।&lt;br&gt;&#xA;उपनिस्सयपच्चयोति एत्थ पनायं वचनत्थो – तदधीनवुत्तिताय अत्तनो फलेन निस्सितो, नप्पटिक्खित्तोति निस्सयो, यथा पन भुसो आयासो उपायासो, एवं भुसो निस्सयो उपनिस्सयो, बलवकारणस्सेतं अधिवचनं, तस्मा बलवकारणभावेन उपकारको धम्मो उपनिस्सयपच्चयोति वेदितब्बो। सो आरम्मणूपनिस्सयो अनन्तरूपनिस्सयो पकतूपनिस्सयोति तिविधो होति। तत्थ आरम्मणूपनिस्सयो ताव आरम्मणाधिपतिना सद्धिं नानत्तं अकत्वा विभत्तो। तत्थ यं आरम्मणं गरुं कत्वा चित्तचेतसिका उप्पज्जन्ति, तं नियमतो तेसं आरम्मणेसु बलवारम्मणं होति, इति गरुकातब्बमत्तट्ठेन आरम्मणाधिपति, बलवकारणट्ठेन आरम्मणूपनिस्सयोति एवमेतेसं नानत्तं वेदितब्बम्।&lt;br&gt;&#xA;अनन्तरूपनिस्सयोपि अनन्तरपच्चयेन नानत्तं अकत्वाव विभत्तो, एवं सन्तेपि अत्तनो अत्तनो अनन्तरं अनुरूपस्स चित्तुप्पादस्स पवत्तनसमत्थताय अनन्तरता, पुरिमचित्तस्स पच्छिमचित्तुप्पादने बलवताय अनन्तरूपनिस्सयता च वेदितब्बा। यथा हि हेतुपच्चयादीसु कञ्चि धम्मं विनापि चित्तं उप्पज्जति, न एवं अनन्तरचित्तं विना चित्तस्स उप्पत्ति नाम अत्थि, तस्मा बलवपच्चयो होति, इति बलवकारणट्ठेन अनन्तरोव अनन्तरूपनिस्सयोति एवमेतेसं नानत्तं वेदितब्बम्।&lt;br&gt;&#xA;पकतो उपनिस्सयो पकतूपनिस्सयो, पकतो नाम अत्तनो सन्ताने उप्पादितो वा सद्धासीलादिउपसेवितो वा उतुभोजनादिपकतियायेव वा उपनिस्सयो पकतूपनिस्सयो, इति परूपनिस्सयेन अमिस्सोति अत्थो। सो च पकतूपनिस्सयो ‘‘सद्धं उपनिस्साय दानं देति, सीलं समादियति, उपोसथकम्मं करोति, झानं उप्पादेति; विपस्सनं, मग्गं, अभिञ्ञं, समापत्तिं उप्पादेति; सीलं, सुतं, चागं, पञ्ञं उपनिस्साय दानं देति…पे॰… समापत्तिं उप्पादेती’’तिआदिना इमेसं सद्धादीनं वसेन बहुधा विभत्तो, एवं उपनिस्सयपच्चयो तिविधो। निद्देसे पनायं ‘‘पुरिमा पुरिमा कुसला धम्मा पच्छिमानं पच्छिमानं कुसलानं धम्मानं …पे॰… अकुसलानं केसञ्चि…पे॰… अब्याकतानं धम्मानं…पे॰… पुरिमा पुरिमा अकुसला धम्मा पच्छिमानं पच्छिमानं अकुसलानं…पे॰… कुसलानं केसञ्चि…पे॰… अब्याकतानं धम्मानं…पे॰… पुरिमा पुरिमा अब्याकता धम्मा…पे॰… अब्याकतानं, कुसलानं, अकुसलानं उपनिस्सयपच्चयेन पच्चयो, पुग्गलोपि उपनिस्सयपच्चयेन पच्चयो, सेनासनम्पी’’ति एवं निद्दिट्ठो। तत्थ पुरिमाति अनन्तरूपनिस्सये समनन्तरातीताव लब्भन्ति।&lt;br&gt;&#xA;आरम्मणूपनिस्सयपकतूपनिस्सयेसु पन नानाविधिवसेन पुरिमतरावाति तयोपि रासी कुसलेन कुसलपदे लब्भन्ति। कुसलेन पनाकुसले समनन्तरातीता न लब्भन्ति, तेनाह ‘‘केसञ्ची’’ति। इदं हि ‘‘कुसलो धम्मो अकुसलस्स धम्मस्स आरम्मणूपनिस्सयो पकतूपनिस्सयो, आरम्मणूपनिस्सयो पन दानं दत्वा…पे॰… तं गरुं कत्वा रागो उप्पज्जति…पे॰… पकतूपनिस्सयो सद्धं उपनिस्साय मानं जप्पेती’’तिआदिना पञ्हावारे आगतं इमं नयं सन्धाय वुत्तम्।&lt;br&gt;&#xA;अकुसलेन कुसलपदे हि समनन्तरातीता न लब्भन्ति, तेनाह ‘‘केसञ्ची’’ति। इदं पन ‘‘अकुसलो धम्मो कुसलस्स धम्मस्स पकतूपनिस्सयो। रागं उपनिस्साय दानं देति…पे॰… पाणं हन्त्वा तस्स पटिघातत्थाय दानं देती’’तिआदिना नयेन पञ्हावारे आगतं पकतूपनिस्सयमेव सन्धाय वुत्तम्। यथा हि अकुसलं कुसलस्स अनन्तरूपनिस्सयो न होति, तथा आरम्मणूपनिस्सयोपि न होति। न हि तं गरुं कत्वा कुसलं पवत्तति।&lt;br&gt;&#xA;अकुसलेन अब्याकतपदे पन आरम्मणूपनिस्सयोव न लब्भति। न हि तं अब्याकता गरुं करोन्ति, अनन्तरा पनस्स होन्ति। तेनेवेत्थ ‘‘केसञ्ची’’ति न वुत्तम्। सेसपदेसु तयोपि उपनिस्सया लब्भन्तेव। ‘‘पुग्गलोपि, सेनासनम्पी’’ति इदम्पि द्वयं पकतूपनिस्सयवसेनेवेत्थ वुत्तं, उतुभोजनादयो चेत्थ सङ्गहेतब्बा। इमस्मिञ्च पच्चये एकच्चाय पञ्ञत्तिया सद्धिं सब्बेपि चतुभूमका धम्मा सङ्गहिताति वेदितब्बाति अयं उपनिस्सयपच्चये नयो।&lt;br&gt;&#xA;पठमतरं उप्पज्जित्वा वत्तमानभावेन उपकारका रूपधम्मा पुरेजातपच्चयो, सो पसादतब्बिसयहदयवत्थुवसेन एकादसविधो। निद्देसे च ‘‘चक्खायतनं चक्खुविञ्ञाणधातुया तंसम्पयुत्तकानञ्च धम्मानं पुरेजातपच्चयेन पच्चयो…पे॰… कायायतनं कायविञ्ञाणधातुया …पे॰… रूपायतनं चक्खुविञ्ञाणधातुया…पे॰… फोट्ठब्बायतनं कायविञ्ञाणधातुया…पे॰… रूपायतनं सद्दगन्धरसफोट्ठब्बायतनं मनोधातुया…पे॰… यं रूपं निस्साय…पे॰… तं रूपं मनोधातुया च मनोविञ्ञाणधातुया च किञ्चिकाले पुरेजातपच्चयेन पच्चयो, किञ्चिकाले न पुरेजातपच्चयेन पच्चयो’’ति एवं सब्बथापि पञ्चद्वारे वत्थारम्मणवसेन, मनोद्वारे वत्थुवसेनेव चायं निद्दिट्ठो। पञ्हावारे पन आरम्मणपुरेजातं ‘‘अरहा चक्खुं अनिच्चतो दुक्खतो अनत्ततो विपस्सती’’ति आगतत्ता मनोद्वारेपि अट्ठारसन्नं रूपानं वसेन आरम्मणपुरेजातम्पि लब्भतेवाति अयं पुरेजातपच्चये नयो।&lt;br&gt;&#xA;पुरेजातानं रूपधम्मानं उपत्थम्भकट्ठेन उपकारको अरूपधम्मो पच्छाजातपच्चयो गिज्झपोतकसरीरानं आहारासा चेतना विय। निद्देसेपि चस्स ‘‘पच्छाजाता चित्तचेतसिका धम्मा पुरेजातस्स इमस्स कायस्स पच्छाजातपच्चयेन पच्चयो’’ति एवं वुत्तम्। तत्थ इमस्स कायस्साति चतुसमुट्ठानिकतिसमुट्ठानिकभूतुपादायरूपकायस्स। धम्मतो चायं ठपेत्वा पटिसन्धिविपाके आरुप्पविपाके अवसेसा सब्बे चतुभूमका अरूपधम्माति वेदितब्बाति अयं पच्छाजातपच्चये नयो।&lt;br&gt;&#xA;आसेवनट्ठेन अनन्तरानं पगुणबलवभावेन उपकारको धम्मो आसेवनपच्चयो गन्थादिपुरिमाभियोगो विय। सो कुसलाकुसलकिरियजवनवसेन तिविधो। निद्देसे पनस्स ‘‘पुरिमा पुरिमा कुसला धम्मा पच्छिमानं पच्छिमानं कुसलानं धम्मानं…पे॰… अकुसलानं धम्मानं…पे॰… किरियाब्याकतानं धम्मानं आसेवनपच्चयेन पच्चयो’’ति निद्दिट्ठो। तत्थ पुरिमा पुरिमाति सब्बत्थ समनन्तरातीताव दट्ठब्बा, तत्थापि कुसलादयो अब्याकतादीनं भिन्नजातिकानं समनन्तरानम्पि वासनासङ्खातेन आसेवनेन पगुणतरबलवभावविसिट्ठं अत्तनो कुसलादिभावसङ्खातगतिं गाहापेतुं असमत्थताय आसेवनपच्चया न होन्ति, भूमितो, पन आरम्मणतो च भिन्नापि कामावचरतिहेतुककुसलकिरिया अत्तना सदिसवेदनानमेव महग्गतलोकुत्तरकुसलकिरियानम्पि, सङ्खारारम्मणञ्च अनुलोमकुसलं निब्बानारम्मणस्स गोत्रभुकुसलस्स आसेवनपच्चया होन्तियेव। लोकुत्तरो पन आसेवनपच्चयो नत्थि, तथा विपाको कम्मपरिणामितत्ताति अयं आसेवनपच्चये नयो।&lt;br&gt;&#xA;चित्तप्पयोगसङ्खातेन किरियभावेन उपकारको धम्मो कम्मपच्चयो। सो नानक्खणिकाय कुसलाकुसलचेतनाय चेव सहजाताय च सब्बायपि चेतनाय वसेन दुविधो होति। निद्देसेपि चस्स ‘‘कुसलाकुसलं कम्मं विपाकानं खन्धानं कटत्ता च रूपानं…पे॰… चेतना सम्पयुत्तकानं धम्मानं तंसमुट्ठानानञ्च रूपानं कम्मपच्चयेन पच्चयो’’ति द्विधाव वुत्तो। तत्थ कम्मन्ति चेतनाकम्ममेव। कटत्ता च रूपानन्ति कम्मस्स कटत्ता उपचितत्ता निप्फादितत्ता उप्पन्नानं कम्मजानं रूपानं कटत्ता एव, कम्मम्पि कालन्तरेयेव अवसेसपच्चयसमायोगे सति अत्तनो फलं उप्पादेति, न तु विनट्ठत्ता ठितत्ता तं वा ठितं पन कम्मं न जनेति। एवं तंसमुट्ठानन्ति इमिना पटिसन्धियं कटत्तारूपग्गहणं दट्ठब्बन्ति अयं कम्मपच्चये नयो।&lt;br&gt;&#xA;निरुस्साहसन्तभावेन निरुस्साहसन्तभावाय उपकारको विपाकधम्मो विपाकपच्चयो। सो पवत्ते चित्तसमुट्ठानानं, पटिसन्धिक्खणे कटत्तारूपानं, सब्बत्थ च सम्पयुत्तधम्मानं पच्चयो होति। यथाह सब्बपञ्हावारे – ‘‘विपाकाब्याकतो एको खन्धो तिण्णन्नं खन्धानं चित्तसमुट्ठानानञ्च रूपानं पटिसन्धिक्खणे…पे॰… कटत्ता च रूपानं विपाकपच्चयेन पच्चयो’’तिआदि। निद्देसे पनस्स ‘‘विपाका चत्तारो खन्धा अरूपिनो अञ्ञमञ्ञं विपाकपच्चयेन पच्चयो’’ति एत्तकमेव वुत्तम्। तं पञ्हावारे वुत्तविधानं सन्धाय सावसेसं वुत्तन्ति अयं विपाकपच्चये नयो।&lt;br&gt;&#xA;रूपारूपानं उपत्थम्भकट्ठेन उपकारका चत्तारो आहारा आहारपच्चयो। निद्देसे पन ‘‘कबळीकारो आहारो इमस्स कायस्स…पे॰… अरूपिनो आहारा सम्पयुत्तकानं धम्मानं तंसमुट्ठानानञ्च रूपानं आहारपच्चयेन पच्चयो’’ति एवं निद्दिट्ठो। तत्थ चतुसमुट्ठानमुपगता ओजा कबळीकारो आहारो नाम। सो यस्मा आहारूपसेवीनञ्ञेव अज्झोहटाहारउतुजाहारूपत्थद्धो एव च कम्मजादिआहारो इमस्स कायस्स ठितिया पवत्तति, न अञ्ञथा, तस्मा कबळीकातब्बउतुजवत्थुसन्निस्सिततादस्सनत्थं कबळीकारो आहारोति वुत्तो। किञ्चापि चायं ‘‘इमस्स कायस्सा’’ति अविसेसेन वुत्तो, विसेसतो पन आहारजरूपस्स जनको चेव अनुपालको च हुत्वा सेसतिसन्ततिसमुट्ठानरूपस्स अनुपालको एव हुत्वा आहारपच्चयो होति। तंसमुट्ठानानन्ति इमिना पटिसन्धियं कम्मसमुट्ठानानि गहितानेव। पञ्हावारे हि ‘‘पटिसन्धिक्खणे विपाकाब्याकता आहारा सम्पयुत्तकानं खन्धानं कटत्ता च रूपानं आहारपच्चयेन पच्चयो’’ति वुत्तन्ति अयं आहारपच्चये नयो।&lt;br&gt;&#xA;अधिपतियट्ठेन उपकारका इत्थिन्द्रियपुरिसिन्द्रियवज्जा वीसति इन्द्रिया इन्द्रियपच्चयो। इत्थिन्द्रियपुरिसिन्द्रियानि हि किञ्चापि इत्थिपुरिसलिङ्गाकप्पादीनं बीजभूतानि, नेव पन तेसं, न अञ्ञेसं इन्द्रियादिपच्चयतं फरन्ति। सुत्तन्तिकपरियायेन पन तेसं पकतूपनिस्सयभावं फरन्तीति बावीसतेव इन्द्रियानि। तत्थ चक्खुन्द्रियादयो पञ्च अरूपधम्मानमेव इन्द्रियपच्चयो, रूपजीवितिन्द्रियं कटत्तारूपानमेव, सेसा रूपारूपानम्। निद्देसे ‘‘चक्खुन्द्रियं चक्खुविञ्ञाणधातुया तंसम्पयुत्तकानञ्च धम्मानं…पे॰… कायविञ्ञाणधातुया…पे॰… रूपजीवितिन्द्रियं कटत्तारूपानं, अरूपिनो इन्द्रिया सम्पयुत्तकानं धम्मानं तंसमुट्ठानानञ्च रूपानं इन्द्रियपच्चयेन पच्चयो’’ति एवं निद्दिट्ठो। तंसमुट्ठानानन्ति एत्थापि कटत्तारूपम्पि सङ्गहितम्। पञ्हावारे हि ‘‘पटिसन्धिक्खणे विपाकाब्याकता इन्द्रिया सम्पयुत्तकानं खन्धानं कटत्ता च रूपान’’न्ति वुत्तन्ति अयं इन्द्रियपच्चये नयो।&lt;br&gt;&#xA;उपनिज्झायनट्ठेन उपकारकानि ठपेत्वा द्विपञ्चविञ्ञाणेसु वेदनात्तयं, एकग्गतञ्च सेसानि कुसलादिभेदानि सत्त झानङ्गानि झानपच्चयो। द्विपञ्चविञ्ञाणानं हि अभिनिपातमत्तत्ता तेसु वेदनेकग्गता उपनिज्झायनाकारस्स अभावेन झानङ्गेसु न उद्धटा, निद्देसे पनस्स ‘‘झानङ्गानि झानसम्पयुत्तकानं धम्मानं तंसमुट्ठानानञ्च रूपानं झानपच्चयेन पच्चयो’’ति निद्दिट्ठो। इधापि तंसमुट्ठानानन्ति इमिना च कटत्तारूपम्पि गहितम्। पञ्हावारेहि ‘‘पटिसन्धिक्खणे विपाकाब्याकतानि झानङ्गानि सम्पयुत्तकानं खन्धानं कटत्ता च रूपान’’न्ति वुत्तन्ति अयं झानपच्चये नयो।&lt;br&gt;&#xA;यतो ततो वा निय्यानट्ठेन उपकारकानि कुसलादिभेदानि द्वादस मग्गङ्गानि मग्गपच्चयो। निद्देसे पन ‘‘मग्गङ्गानि मग्गसम्पयुत्तकानं धम्मानं तंसमुट्ठानानञ्च रूपानं मग्गपच्चयेन पच्चयो’’ति निद्दिट्ठो। एत्थापि तंसमुट्ठानानन्ति इमिना कटत्तारूपग्गहणम्। पञ्हावारे हि ‘‘पटिसन्धिक्खणे विपाकाब्याकतानि मग्गङ्गानि सम्पयुत्तकानं खन्धानं कटत्ता च रूपान’’न्ति वुत्तं, अहेतुकचित्तेसु चेत्थ विज्जमानानि मग्गङ्गानि मग्गपच्चया न होन्ति। अयं मग्गपच्चये नयो।&lt;br&gt;&#xA;एकवत्थुकएकारम्मणएकुप्पादएकनिरोधसङ्खातेन सम्पयुत्तभावेन उपकारका अरूपिनो धम्मा सम्पयुत्तपच्चयो। निद्देसे पन ‘‘चत्तारो खन्धा अरूपिनो धम्मा अञ्ञमञ्ञं सम्पयुत्तपच्चयेन पच्चयो’’ति निद्दिट्ठोति अयं सम्पयुत्तपच्चये नयो।&lt;br&gt;&#xA;एकवत्थुकादिभावानुपगमेन उपकारका रूपिनो धम्मा अरूपीनं, अरूपिनो धम्मा रूपीनं विप्पयुत्तपच्चयो, सो सहजातपुरेजातपच्छाजातवसेन तिविधो होति। वुत्तं हेतं ‘‘सहजाता कुसला खन्धा चित्तसमुट्ठानानं रूपानं…पे॰… पच्छाजाता कुसला खन्धा पुरेजातस्स इमस्स कायस्स विप्पयुत्तपच्चयेन पच्चयो’’तिआदि। पुरेजातं पन छवत्थुवसेनेव वेदितब्बम्। निद्देसे पनस्स ‘‘रूपिनो धम्मा अरूपीनं…पे॰… अरूपिनो धम्मा रूपीनं धम्मानं विप्पयुत्तपच्चयेन पच्चयो’’ति एवं सामञ्ञतो निद्दिट्ठो। तत्थ रूपिनोति इदं छवत्थूनं वसेन वुत्तं, रूपादयो पन आरम्मणधम्मा सम्पयोगासङ्कायाभावेन विप्पयुत्तपच्चया न वुत्ता। चक्खादीनं हि वत्थूनं अब्भन्तरतो अरूपधम्मा निक्खमन्ता विय उप्पज्जन्ति, तत्थ सम्पयोगासङ्का होति। पञ्हावारेपि हि ‘‘वत्थु कुसलानं खन्धानं…पे॰… चक्खायतनं चक्खुविञ्ञाणधातुया’’तिआदिना छ वत्थूनेव उद्धटानि, अरूपिनो धम्मा रूपीनन्ति एत्थापि निब्बानं अरूपम्पि समानं रूपस्स विप्पयुत्तपच्चयो न होति सब्बथा सम्पयोगासङ्काभावतो, ‘‘चतूहि सम्पयोगो चतूहि विप्पयोगो’’ति (धातु॰ ३) हि वुत्तन्ति अयं विप्पयुत्तपच्चये नयो।&lt;br&gt;&#xA;पच्चुप्पन्नलक्खणेन अत्थिभावेन तादिसस्सेव धम्मस्स उपत्थम्भकट्ठेन उपकारको धम्मो अत्थिपच्चयो, सो निद्देसे ‘‘चत्तारो खन्धा अरूपिनो अञ्ञमञ्ञं…पे॰… चत्तारो महाभूता अञ्ञमञ्ञं, ओक्कन्तिक्खणे नामरूपं अञ्ञमञ्ञं, चित्तचेतसिका धम्मा चित्तसमुट्ठानानं रूपानं, महाभूता उपादारूपानं, चक्खायतनं चक्खुविञ्ञाणधातुया…पे॰… रूपायतनं चक्खुविञ्ञाणधातुया तंसम्पयुत्तकानञ्च धम्मानं…पे॰… रूपायतनं…पे॰… फोट्ठब्बायतनं मनोधातुया…पे॰… मनोधातुया च मनोविञ्ञाणधातुया च तंसम्पयुत्तकानञ्च धम्मानं अत्थिपच्चयेन पच्चयो’’ति एवं सहजातपुरेजातवसेन च बहुधा निद्दिट्ठो, पञ्हावारे पन ‘‘सहजातं पुरेजातं पच्छाजातं आहारं इन्द्रिय’’न्ति इमेसं पञ्चन्नम्पि वसेन आगतत्ता पच्छाजातकबळीकारआहाररूपजीवितिन्द्रियानं वसेनापि अत्थिपच्चयो गहेतब्बोवाति अयं अत्थिपच्चये नयो।&lt;br&gt;&#xA;अत्तनो अनन्तरं उप्पज्जमानानं अरूपधम्मानं पवत्तिओकासदानवसेन उपकारका समनन्तरनिरुद्धा अरूपधम्मा नत्थिपच्चयो, निद्देसे पन ‘‘समनन्तरनिरुद्धा चित्तचेतसिका धम्मा पटुप्पन्नानं चित्तचेतसिकानं धम्मानं नत्थिपच्चयेन पच्चयो’’ति एवं सामञ्ञतोव निद्दिट्ठो। सब्बथा अनन्तरपच्चयसदिसताय तत्थ निद्दिट्ठनयेनेवेत्थ विसेसो ञातब्बोति अयं नत्थिपच्चये नयो।&lt;br&gt;&#xA;नत्थिपच्चयधम्माव विगतभावेन उपकारकत्ता विगतपच्चयोति सह निद्देसेन नत्थिपच्चयसदिसोवाति।&lt;br&gt;&#xA;अविगतपच्चयोपि सब्बथा अत्थिपच्चयसदिसोव, देसनाविलासेन, वेनेय्यवसेन वा अयं दुको वुत्तोति अयं अविगतपच्चये नयो।&lt;/p&gt;</description>
    </item>
    <item>
      <title>०७. पट्ठानमातिका</title>
      <link>https://vishvAsa.github.io/pALi/03_TIkA/03_abhidhammapiTaka/09_abhidhammamAtikApALi/07_paTThAnamAtikA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/03_TIkA/03_abhidhammapiTaka/09_abhidhammamAtikApALi/07_paTThAnamAtikA/</guid>
      <description>&lt;p&gt;७. पट्ठानमातिका&lt;br&gt;&#xA;हेतुपच्चयो आरम्मणपच्चयो अधिपतिपच्चयो अनन्तरपच्चयो समनन्तरपच्चयो सहजातपच्चयो अञ्ञमञ्ञपच्चयो निस्सयपच्चयो उपनिस्सयपच्चयो पुरेजातपच्चयो पच्छाजातपच्चयो आसेवनपच्चयो कम्मपच्चयो विपाकपच्चयो आहारपच्चयो इन्द्रियपच्चयो झानपच्चयो मग्गपच्चयो सम्पयुत्तपच्चयो विप्पयुत्तपच्चयो अत्थिपच्चयो नत्थिपच्चयो विगतपच्चयो अविगतपच्चयोति (पट्ठा॰ १.१.पच्चयुद्देस)।&lt;br&gt;&#xA;पट्ठानमातिका निट्ठिता।&lt;/p&gt;&#xA;&lt;h2 id=&#34;नगमनम&#34;&gt;निगमनम्&lt;/h2&gt;&#xA;&lt;p&gt;सत्तप्पकरणनामतो , अभिधम्ममदेसयि।&lt;br&gt;&#xA;देवातिदेवो देवानं, देवलोकम्हि तं पुरे॥&lt;br&gt;&#xA;तस्सायं मातिका सब्बा, सकलस्सापि उद्धरा।&lt;br&gt;&#xA;चिरट्ठितत्थं धम्मस्स, तं पग्गण्हन्तु साधवो॥&lt;br&gt;&#xA;द्वावीसति तिका चेव, तथेव हेतुगोच्छकम्।&lt;br&gt;&#xA;चूळन्तरदुका सत्त, गोच्छका च ततो परं॥&lt;br&gt;&#xA;महन्तरदुका चापि, ततो चुद्दस निद्दिसे।&lt;br&gt;&#xA;गोच्छकानि दुवे पिट्ठि-दुकानिट्ठारसेदिसा॥&lt;br&gt;&#xA;द्वाचत्तालीस सुत्तन्त-दुका तेवन्ति पञ्चधा।&lt;br&gt;&#xA;सत्तप्पकरणिका भिन्ना, धम्मसङ्गणिमातिका॥&lt;br&gt;&#xA;अभिधम्ममातिकापाळि निट्ठिता।&lt;br&gt;&#xA;॥ नमो तस्स भगवतो अरहतो सम्मासम्बुद्धस्स॥&lt;br&gt;&#xA;मोहविच्छेदनी&lt;br&gt;&#xA;गन्थारम्भकथा&lt;br&gt;&#xA;१. कारुञ्ञभावितं यस्स, ञाणचक्खु महोदयम्।&lt;br&gt;&#xA;अन्धभूतस्स लोकस्स, जातं सामञ्ञलोचनं॥&lt;br&gt;&#xA;२. तं बुद्धं सुगतं धीरं, ससद्धम्मं ससावकम्।&lt;br&gt;&#xA;वन्दित्वानुस्सरित्वा च, थोमेत्वा च विनायकं॥&lt;br&gt;&#xA;३. थेरे च थिरसीलादि-गुणालङ्कारसोभिते।&lt;br&gt;&#xA;सासनुज्जोतके धीरे, पुब्बके वंसपालके॥&lt;br&gt;&#xA;४. विसुद्धिदेवदेवो यं, देवानं तिदसालये।&lt;br&gt;&#xA;पञ्ञाय देसयी तस्स, अभिधम्मस्स मातिका॥&lt;br&gt;&#xA;५. या तस्सा विपुलत्थाय, धम्मसङ्गणिआदिहि।&lt;br&gt;&#xA;अनेकेहि पकारेहि, पाळिअट्ठकथाहि च॥&lt;br&gt;&#xA;६. अत्थो विनिच्छयो चेव,&lt;br&gt;&#xA;विभत्तो सागरूपमो।&lt;br&gt;&#xA;अनन्तनयवोकिण्णो,&lt;br&gt;&#xA;दुक्खोगाहो यतो ततो॥&lt;br&gt;&#xA;७. समासेनाभिधम्मत्थं, मातिकामुखतोखिलम्।&lt;br&gt;&#xA;ञातुकामेहि सुद्धेहि, अन्तेवासीहि याचितो॥&lt;br&gt;&#xA;८. सङ्कड्ढित्वान नयतो, पाळिअट्ठकथागतम्।&lt;br&gt;&#xA;अत्थं विनिच्छयञ्चेव, समासेन निराकुलं॥&lt;br&gt;&#xA;९. सामत्थियगतं अत्थं, निकायन्तरनिस्सटम्।&lt;br&gt;&#xA;महाविहारवासीनं, कमाभतनयानुगं॥&lt;br&gt;&#xA;१०. दीपयन्तो नयञ्ञूनं, सदा सम्मोदकारिनिम्।&lt;br&gt;&#xA;मोहविच्छेदनिं नाम, करिस्सामत्थवण्णनन्ति॥&lt;br&gt;&#xA;गन्थारम्भकथा निट्ठिता।&lt;/p&gt;</description>
    </item>
  </channel>
</rss>
