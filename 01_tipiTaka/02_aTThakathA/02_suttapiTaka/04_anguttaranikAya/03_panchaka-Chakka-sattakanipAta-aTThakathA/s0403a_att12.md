---
title: (१३) ३. गिलानवग्गो

---
(१३) ३. गिलानवग्गो  


## ४. दुतियउपट्ठाकसुत्तवण्णना

१२४. ततियस्स चतुत्थे नप्पटिबलोति कायबलेन च ञाणबलेन च असमन्नागतो। आमिसन्तरोति आमिसहेतुको चीवरादीनि पच्चासीसमानो।  


## ५-६. अनायुस्सासुत्तद्वयवण्णना

१२५-१२६. पञ्चमे अनायुस्साति आयुपच्छेदना, न आयुवड्ढना। छट्ठेपि एसेव नयो।  


## ७. वपकाससुत्तवण्णना

१२७. सत्तमे नालं सङ्घम्हा वपकासितुन्ति सङ्घतो निक्खमित्वा एकको वसितुं न युत्तो। कामञ्चेस सङ्घमज्झेपि वसितुं अयुत्तोव असङ्घसोभनताय, ओवादानुसासनिप्पटिबद्धत्ता पन निप्परियायेनेव सङ्घम्हा वपकासितुं न युत्तो। अलं सङ्घम्हा वपकासितुन्ति चातुद्दिसत्ता सङ्घम्हा निक्खम्म एकको वसितुं युत्तो, सङ्घसोभनताय पन सङ्घेपि वसितुं युत्तोयेव। अट्ठमं उत्तानत्थमेव।  


## ९. परिकुप्पसुत्तवण्णना

१२९. नवमे आपायिकाति अपायगामिनो। नेरयिकाति निरयगामिनो। परिकुप्पाति परिकुप्पनसभावा पुराणवणसदिसा। अतेकिच्छाति अकत्तब्बपरिकम्मा। दसमं उत्तानत्थमेवाति।  
गिलानवग्गो ततियो।  