---
title: (७) २. सञ्ञावग्गो

---
(७) २. सञ्ञावग्गो  


## १-२. सञ्ञासुत्तद्वयवण्णना

६१-६२. दुतियस्स पठमे महप्फलाति विपाकफलेन महप्फला। विपाकानिसंसेनेव महानिसंसा। अमतोगधाति निब्बानपतिट्ठा। सब्बलोके अनभिरतिसञ्ञाति सब्बस्मिं तेधातुसन्निवेसे लोके उक्कण्ठितस्स उप्पज्जनकसञ्ञा। दुतियं उत्तानत्थमेव।  


## ३-४. वड्ढसुत्तद्वयवण्णना

६३-६४. ततिये वरादायीति उत्तमस्स वरस्स आदायको। सेसमेत्थ चतुत्थे च उत्तानत्थमेवाति।  


## ५. साकच्छसुत्तवण्णना

६५. पञ्चमे अलंसाकच्छोति साकच्छाय युत्तो। आगतं पञ्हन्ति पुच्छितं पञ्हं। ब्याकत्ता होतीति विस्सज्जिता होति।  


## ६. साजीवसुत्तवण्णना

६६. छट्ठे अलंसाजीवोति साजीवाय युत्तो। साजीवोति पञ्हपुच्छनञ्चेव पञ्हविस्सज्जनञ्च। सब्बेपि हि सब्रह्मचारिनो पञ्हं उपजीवन्ति, तेनेतं पञ्हपुच्छनविस्सज्जनं समानाजीवताय साजीवोति वुत्तं। कतं पञ्हन्ति अभिसङ्खतं पञ्हं।  


## ७-१०. पठमइद्धिपादसुत्तादिवण्णना

६७-७०. सत्तमे उस्सोळ्हीति अधिमत्तवीरियं। अट्ठमे अत्तनो बोधिमण्डे पटिविद्धे आगमनइद्धिपादे कथेत्वा उपरि अत्तनोव छ अभिञ्ञा कथेसीति। नवमदसमेसु विपस्सना कथिता। सेसं सब्बत्थ उत्तानमेवाति।  
सञ्ञावग्गो दुतियो।  