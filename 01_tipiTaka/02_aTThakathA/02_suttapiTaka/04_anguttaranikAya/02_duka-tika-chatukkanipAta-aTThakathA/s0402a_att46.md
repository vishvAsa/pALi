---
title: (११) १. वलाहकवग्गो

---
(११) १. वलाहकवग्गो  


## १-२. वलाहकसुत्तद्वयवण्णना

१०१-२. ततियपण्णासकस्स पठमे वलाहकाति मेघा। भासिता होति नो कत्ताति ‘‘इदञ्चिदञ्च करिस्सामी’’ति केवलं भासतियेव, न करोति। कत्ता होति नो भासिताति अकथेत्वाव ‘‘इदञ्चिदञ्च मया कातुं वट्टती’’ति कत्ता होति। एवं सब्बत्थ अत्थो वेदितब्बो। दुतियं उत्तानत्थमेव।  


## ३. कुम्भसुत्तवण्णना

१०३. ततिये कुम्भाति घटा। तुच्छो पिहितोति रित्तको पिहितमुखो। पूरो विवटोति उदकपुण्णो अपारुतमुखो। सेसद्वयेपि एसेव नयो।  


## ४. उदकरहदसुत्तवण्णना

१०४. चतुत्थे उत्तानो गम्भीरोभासोतिआदीसु पुराणपण्णरससम्भिन्नवण्णो काळउदको गम्भीरोभासो नाम, अच्छविप्पसन्नमणिवण्णउदको उत्तानोभासो नाम।  


## ५-६. अम्बसुत्तवण्णना

१०५-६. पञ्चमे आमं पक्कवण्णीति आमकं हुत्वा ओलोकेन्तानं पक्कसदिसं खायति। एवं सब्बपदानि दट्ठब्बानि। छट्ठं उत्तानत्थमेव।  


## ७. मूसिकसुत्तवण्णना

१०७. सत्तमे यो आवाटं खणति, न च तत्थ वसति, सो गाधं कत्ता नो वसिताति वुच्चति। खन्तातिपि पाठो। इमिना नयेन सब्बपदानि वेदितब्बानि।  


## ८. बलीबद्दसुत्तवण्णना

१०८. अट्ठमे यो अत्तनो गोगणं मद्दति, न परगोगणं, अयं सगवचण्डो नो परगवचण्डोति एवं सब्बपदानि वेदितब्बानि। उब्बेजेता होतीति घट्टेत्वा विज्झित्वा उब्बेगपत्तं करोति।  


## ९. रुक्खसुत्तवण्णना

१०९. नवमे फेग्गु फेग्गुपरिवारोति निस्सारो फेग्गुरुक्खो फेग्गुरुक्खेहेव परिवुतो। सारपरिवारोति खदिरादीहि साररुक्खेहेव परिवुतो। एस नयो सब्बत्थ।  


## १०. आसीविससुत्तवण्णना

११०. दसमे आगतविसो न घोरविसोति यस्स विसं आगच्छति, घोरं पन न होति, चिरकालं न पीळेति। सेसपदेसुपि एसेव नयोति।  
वलाहकवग्गो पठमो।  