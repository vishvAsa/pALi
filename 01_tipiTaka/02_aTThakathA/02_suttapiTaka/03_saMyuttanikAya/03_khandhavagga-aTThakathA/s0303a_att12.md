---
title: १३. झानसंयुत्तं

---
१३. झानसंयुत्तं  


## १. समाधिमूलकसमापत्तिसुत्तवण्णना

६६२. झानसंयुत्तस्स पठमे समाधिकुसलोति पठमं झानं पञ्चङ्गिकं दुतियं तिवङ्गिकन्ति एवं अङ्गववत्थानकुसलो। न समाधिस्मिं समापत्तिकुसलोति चित्तं हासेत्वा कल्लं कत्वा झानं समापज्जितुं न सक्कोति। इमिना नयेन सेसपदानिपि वेदितब्बानि।  


## २-५५. समाधिमूलकठितिसुत्तादिवण्णना

६६३-७१६. दुतियादीसु न समाधिस्मिं ठितिकुसलोति झानं ठपेतुं अकुसलो, सत्तट्ठअच्छरामत्तं झानं ठपेतुं न सक्कोति। न समाधिस्मिं वुट्ठानकुसलोति झानतो वुट्ठातुं अकुसलो, यथापरिच्छेदेन वुट्ठातुं न सक्कोति। न समाधिस्मिं कल्लितकुसलोति चित्तं हासेत्वा कल्लं कातुं अकुसलो। न समाधिस्मिं आरम्मणकुसलोति कसिणारम्मणेसु अकुसलो। न समाधिस्मिं गोचरकुसलोति कम्मट्ठानगोचरे चेव भिक्खाचारगोचरे च अकुसलो। न समाधिस्मिं अभिनीहारकुसलोति कम्मट्ठानं अभिनीहरितुं अकुसलो। न समाधिस्मिं सक्कच्चकारीति झानं अप्पेतुं सक्कच्चकारी न होति। न समाधिस्मिं सातच्चकारीति झानप्पनाय सततकारी न होति, कदाचिदेव करोति। न समाधिस्मिं सप्पायकारीति समाधिस्स सप्पाये उपकारकधम्मे पूरेतुं न सक्कोति। ततो परं समापत्तिआदीहि पदेहि योजेत्वा चतुक्का वुत्ता। तेसं अत्थो वुत्तनयेनेव वेदितब्बो। सकलं पनेत्थ झानसंयुत्तं लोकियज्झानवसेनेव कथितन्ति।  
झानसंयुत्तवण्णना निट्ठिता।  
इति सारत्थप्पकासिनिया संयुत्तनिकाय-अट्ठकथाय  
खन्धवग्गवण्णना निट्ठिता।  
संयुत्तनिकाय-अट्ठकथाय दुतियो भागो।  