---
title: UNKNOWN_TITLE

---
॥ नमो तस्स भगवतो अरहतो सम्मासम्बुद्धस्स॥  
खुद्दकनिकाये  
धम्मपद-अट्ठकथा  
(पठमो भागो)  


## गन्थारम्भकथा

१.  
महामोहतमोनद्धे , लोके लोकन्तदस्सिना।  
येन सद्धम्मपज्जोतो, जालितो जलितिद्धिना॥  
२.  
तस्स पादे नमस्सित्वा, सम्बुद्धस्स सिरीमतो।  
सद्धम्मञ्चस्स पूजेत्वा, कत्वा सङ्घस्स चञ्जलिं॥  
३.  
तं तं कारणमागम्म, धम्माधम्मेसु कोविदो।  
सम्पत्तसद्धम्मपदो, सत्था धम्मपदं सुभं॥  
४.  
देसेसि करुणावेग-समुस्साहितमानसो।  
यं वे देवमनुस्सानं, पीतिपामोज्जवड्ढनं॥  
५.  
परम्पराभता तस्स, निपुणा अत्थवण्णना।  
या तम्बपण्णिदीपम्हि, दीपभासाय सण्ठिता॥  
६.  
न साधयति सेसानं, सत्तानं हितसम्पदं।  
अप्पेव नाम साधेय्य, सब्बलोकस्स सा हितं॥  
७.  
इति आसीसमानेन, दन्तेन समचारिना।  
कुमारकस्सपेनाहं, थेरेन थिरचेतसा॥  
८ .  
सद्धम्मट्ठितिकामेन , सक्कच्चं अभियाचितो।  
तं भासं अतिवित्थार-गतञ्च वचनक्कमं॥  
९ .  
पहायारोपयित्वान , तन्तिभासं मनोरमं।  
गाथानं ब्यञ्जनपदं, यं तत्थ न विभावितं॥  
१०.  
केवलं तं विभावेत्वा, सेसं तमेव अत्थतो।  
भासन्तरेन भासिस्सं, आवहन्तो विभाविनं।  
मनसो पीतिपामोज्जं, अत्थधम्मूपनिस्सितन्ति॥  