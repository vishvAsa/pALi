---
title: ०५. पाचित्तियकण्डं

---
॥नमो तस्स भगवतो अरहतो सम्मासम्बुद्धस्स॥  
विनयपिटके  
पाचित्तिय-अट्ठकथा  
५. पाचित्तियकण्डं  
१. मुसावादवग्गो  


## १. मुसावादसिक्खापदवण्णना

येसं नवहि वग्गेहि, सङ्गहो सुप्पतिट्ठितो।  
खुद्दकानं अयं दानि, तेसं भवति वण्णना॥  
१. तत्थ मुसावादवग्गस्स ताव पठमसिक्खापदे हत्थकोति तस्स थेरस्स नामं। सक्यानं पुत्तोति सक्यपुत्तो। बुद्धकाले किर सक्यकुलतो असीति पुरिससहस्सानि पब्बजिंसु, तेसं सो अञ्ञतरोति। वादक्खित्तोति ‘‘वादं करिस्सामी’’ति एवं परिवितक्कितेन वादेन परवादिसन्तिकं खित्तो पक्खित्तो पहितो पेसितोति अत्थो। वादम्हि वा सकेन चित्तेन खित्तो। यत्र यत्र वादो तत्र तत्रेव सन्दिस्सतीतिपि वादक्खित्तो। अवजानित्वा अवजानातीति अत्तनो वादे कञ्चि दोसं सल्लक्खेन्तो ‘‘नायं मम वादो’’ति अवजानित्वा पुन कथेन्तो कथेन्तो निद्दोसतं सल्लक्खेत्वा ‘‘ममेव अयं वादो’’ति पटिजानाति। पटिजानित्वा अवजानातीति किस्मिञ्चिदेव वचने आनिसंसं सल्लक्खेन्तो ‘‘अयं मम वादो’’ति पटिजानित्वा पुन कथेन्तो कथेन्तो तत्थ दोसं सल्लक्खेत्वा ‘‘नायं मम वादो’’ति अवजानाति। अञ्ञेनञ्ञं पटिचरतीति अञ्ञेन कारणेन अञ्ञं कारणं पटिचरति पटिच्छादेति अज्झोत्थरति, ‘‘रूपं अनिच्चं जानितब्बतो’’ति वत्वा पुन ‘‘जातिधम्मतो’’तिआदीनि वदति। कुरुन्दियं पन ‘‘एतस्स पटिच्छादनहेतुं अञ्ञं बहुं कथेती’’ति वुत्तं। तत्रायं अधिप्पायो – यं तं पटिजाननञ्च अवजाननञ्च, तस्स पटिच्छादनत्थं ‘‘को आह , किं आह, किस्मिं आहा’’ति एवमादि बहुं भासतीति। पुन महाअट्ठकथायं ‘‘अवजानित्वा पटिजानन्तो पटिजानित्वा अवजानन्तो एव च अञ्ञेनञ्ञं पटिचरती’’ति वुत्तं। सम्पजानमुसा भासतीति जानन्तो मुसा भासति। सङ्केतं कत्वा विसंवादेतीति पुरेभत्तादीसु ‘‘असुकस्मिं नाम काले असुकस्मिं नाम पदेसे वादो होतू’’ति सङ्केतं कत्वा सङ्केततो पुरे वा पच्छा वा गन्त्वा ‘‘पस्सथ भो, तित्थिया न आगता पराजिता’’ति पक्कमति।  
२. सम्पजानमुसावादेति जानित्वा जानन्तस्स च मुसा भणने।  
३. विसंवादनपुरेक्खारस्साति विसंवादनचित्तं पुरतो कत्वा वदन्तस्स। वाचाति मिच्छावाचापरियापन्नवचनसमुट्ठापिका चेतना। गिराति ताय चेतनाय समुट्ठापितसद्दं दस्सेति। ब्यप्पथोति वचनपथो; वाचायेव हि अञ्ञेसम्पि दिट्ठानुगतिमापज्जन्तानं पथभूततो ब्यप्पथोति वुच्चति। वचीभेदोति वचीसञ्ञिताय वाचाय भेदो; पभेदगता वाचा एव एवं वुच्चति। वाचसिका विञ्ञत्तीति वचीविञ्ञत्ति। एवं पठमपदेन सुद्धचेतना, मज्झे तीहि तंसमुट्ठापितसद्दसहिता चेतना, अन्ते एकेन विञ्ञत्तिसहिता चेतना ‘‘कथिता’’ति वेदितब्बा। अनरियवोहाराति अनरियानं बालपुथुज्जनानं वोहारा।  
एवं सम्पजानमुसावादं दस्सेत्वा इदानि अन्ते वुत्तानं सम्पजानमुसावादसङ्खातानं अनरियवोहारानं लक्खणं दस्सेन्तो ‘‘अदिट्ठं दिट्ठं मे’’तिआदिमाह। तत्थ अदिट्ठं दिट्ठं मेति एवं वदतो वचनं तंसमुट्ठापिका वा चेतना एको अनरियवोहारोति इमिना नयेन अत्थो वेदितब्बो। अपिचेत्थ चक्खुवसेन अग्गहितारम्मणं अदिट्ठं, सोतवसेन अग्गहितं असुतं, घानादिवसेन मुनित्वा तीहि इन्द्रियेहि एकाबद्धं विय कत्वा पत्वा अग्गहितं अमुतं, अञ्ञत्र पञ्चहि इन्द्रियेहि सुद्धेन विञ्ञाणेनेव अग्गहितं अविञ्ञातन्ति वेदितब्बं। पाळियं पन ‘‘अदिट्ठं नाम न चक्खुना दिट्ठ’’न्ति एवं ओळारिकेनेव नयेन देसना कताति। दिट्ठादीसु च अत्तनापि परेनपि दिट्ठं दिट्ठमेव। एवं सुतमुतविञ्ञातानीति अयमेको परियायो। अपरो नयो यं अत्तना दिट्ठं दिट्ठमेव तं। एस नयो सुतादीसु। यं पन परेन दिट्ठं, तं अत्तना सुतट्ठाने तिट्ठति। एवं मुतादीनिपि।  
४. इदानि तेसं अनरियवोहारानं वसेन आपत्तिं आरोपेत्वा दस्सेन्तो ‘‘तीहाकारेही’’तिआदिमाह। तस्सत्थो ‘‘तीहि आकारेहि पठमं झानं समापज्जिन्ति सम्पजानमुसा भणन्तस्स आपत्ति पाराजिकस्सा’’ति एवमादिचतुत्थपाराजिकपाळिवण्णनायं वुत्तनयेनेव वेदितब्बो। केवलञ्हि तत्थ ‘‘पठमं झानं समापज्जि’’न्ति इध ‘‘अदिट्ठं दिट्ठं मे’’ति, तत्थ च ‘‘आपत्ति पाराजिकस्सा’’ति ‘‘इध आपत्ति पाचित्तियस्सा’’ति एवं वत्थुमत्ते आपत्तिमत्ते च विसेसो, सेसं एकलक्खणमेवाति।  
९. तीहाकारेहि दिट्ठे वेमतिकोतिआदीनम्पि अत्थो ‘‘दिट्ठस्स होति पाराजिकं धम्मं अज्झापज्जन्तो दिट्ठे वेमतिको’’ति एवमादिदुट्ठदोसपाळिवण्णनायं वुत्तनयेनेव वेदितब्बो। पाळिमत्तमेव हि एत्थ विसेसो, अत्थे पन सथेरवादे किञ्चि नानाकरणं नत्थि।  
११. सहसा भणतीति अवीमंसित्वा अनुपधारेत्वा वा वेगेन दिट्ठम्पि ‘‘अदिट्ठं मे’’ति भणति। अञ्ञं भणिस्सामीति अञ्ञं भणतीति मन्दत्ता जळत्ता पक्खलन्तो ‘‘चीवर’’न्ति वत्तब्बे ‘‘चीर’’न्ति आदिं भणति। यो पन सामणेरेन ‘‘अपि भन्ते मय्हं उपज्झायं पस्सित्था’’ति वुत्तो केळिं कुरुमानो ‘‘तव उपज्झायो दारुसकटं योजेत्वा गतो भविस्सती’’ति वा सिङ्गालसद्दं सुत्वा ‘‘कस्सायं भन्ते सद्दो’’ति वुत्तो ‘‘मातुया ते यानेन गच्छन्तिया कद्दमे लग्गचक्कं उद्धरन्तानं अयं सद्दो’’ति वा एवं नेव दवा न रवा अञ्ञं भणति, सो आपत्तिं आपज्जतियेव। अञ्ञा पूरणकथा नाम होति, एको गामे थोकं तेलं लभित्वा विहारं आगतो सामणेरं भणति – ‘‘त्वं अज्ज कुहिं गतो, गामो एकतेलो अहोसी’’ति वा पच्छिकाय ठपितं पूवखण्डं लभित्वा ‘‘अज्ज गामे पच्छिकाहि पूवे चारेसु’’न्ति वा, अयं मुसावादोव होति। सेसं उत्तानमेवाति।  
तिसमुट्ठानं – कायचित्ततो वाचाचित्ततो कायवाचाचित्ततो च समुट्ठाति, किरियं, सञ्ञाविमोक्खं, सचित्तकं, लोकवज्जं, कायकम्मं, वचीकम्मं, अकुसलचित्तं, तिवेदनन्ति।  
मुसावादसिक्खापदं पठमं।  


## २. ओमसवादसिक्खापदवण्णना

१२. दुतियसिक्खापदे ओमसन्तीति ओविज्झन्ति। खुंसेन्तीति अक्कोसन्ति। वम्भेन्तीति पधंसेन्ति।  
१३. भूतपुब्बन्ति इदं वत्थुं भगवा ओमसवादगरहणत्थं आहरि। नन्दिविसालो नामाति नन्दीति तस्स बलीबद्दस्स नामं, विसाणानि पनस्स विसालानि, तस्मा ‘‘नन्दिविसालो’’ति वुच्चति। बोधिसत्तो तेन समयेन नन्दिविसालो नाम होति। ब्राह्मणो तं यागुभत्तादीहि अतिविय पोसेसि। अथ सो ब्राह्मणं अनुकम्पमानो ‘‘गच्छ त्व’’न्तिआदिमाह। तत्थेव अट्ठासीति अहेतुकपटिसन्धिकालेपि परखुंसनं अमनापतोयेव पच्चेसि, तस्मा ब्राह्मणस्स दोसं दस्सेतुकामो अट्ठासि। सकटसतं अतिबद्धं पवट्टेसीति पटिपाटिया ठपेत्वा हेट्ठारुक्खे दत्वा एकाबद्धं कत्वा मुग्गमासवालुकादीहि पुण्णं सकटसतं पवट्टेन्तो, किञ्चापि पुब्बे पतिट्ठितारप्पदेसं पुन अरे पत्ते पवट्टितं होति, बोधिसत्तो पन पुरिमसकटेन पतिट्ठितट्ठाने पच्छिमसकटं पतिट्ठापेतुं सकटसतप्पमाणं पदेसं पवट्टेसि। बोधिसत्तानञ्हि सिथिलकरणं नाम नत्थि। तेन चत्तमनो अहूति तेन ब्राह्मणस्स धनलाभेन अत्तनो कम्मेन च सो नन्दिविसालो अत्तमनो अहोसि।  
१५. अक्कोसेनपीति एत्थ पन यस्मा परतो ‘‘द्वे अक्कोसा – हीनो च अक्कोसो उक्कट्ठो च अक्कोसो’’ति विभजितुकामो, तस्मा यथा पुब्बे ‘‘हीनेनपि अक्कोसेन खुंसेन्ती’’ति वुत्तं; एवं अवत्वा ‘‘अक्कोसेन’’ इच्चेवमाह। वेनजातीति तच्छकजाति; वेणुकारजातीतिपि वदन्ति। नेसादजातीति मिगलुद्दकादिजाति।  
रथकारजातीति चम्मकारजाति। पुक्कुसजातीति पुप्फछड्डकजाति। अवकण्णकादि दासानं नामं होति; तस्मा हीनं। ओञ्ञातन्ति अवञ्ञातं; ‘‘उञ्ञात’’न्तिपि पठन्ति। अवञ्ञातन्ति वम्भेत्वा ञातं। हीळितन्ति जिगुच्छितं । परिभूतन्ति किमेतेनातिति परिभवकतं। अचित्तीकतन्ति न गरुकतं।  
कोट्ठककम्मन्ति तच्छककम्मं। मुद्दाति हत्थमुद्दागणना। गणनाति अच्छिद्दकादिअवसेसगणना। लेखाति अक्खरलेखा। मधुमेहाबाधो वेदनाय अभावतो ‘‘उक्कट्ठो’’ति वुत्तो। पाटिकङ्खाति इच्छितब्बा। यकारेन वा भकारेन वाति यकारभकारे योजेत्वा यो अक्कोसो। काटकोटचिकाय वाति ‘‘काट’’न्ति पुरिसनिमित्तं, ‘‘कोटचिका’’ति इत्थिनिमित्तं; एतेहि वा यो अक्कोसो, एसो हीनो नाम अक्कोसोति।  
१६. इदानि तेसं जातिआदीनं पभेदवसेन आपत्तिं आरोपेत्वा दस्सेन्तो ‘‘उपसम्पन्नो उपसम्पन्न’’न्तिआदिमाह। तत्थ खुंसेतुकामो वम्भेतुकामो मङ्कुकत्तुकामोति अक्कोसितुकामो पधंसितुकामो गरहितुकामो नित्तेजं कत्तुकामोति अत्थो। हीनेन हीनन्ति हीनेन जातिवचनेन हीनजातिकं। एतेन उपायेन सब्बपदेसु अत्थो वेदितब्बो।  
एत्थ च हीनेन हीनं वदन्तो किञ्चापि सच्चं वदति, ओमसितुकामताय पनस्स वाचाय वाचाय पाचित्तियं। उक्कट्ठेन हीनं वदन्तो च किञ्चापि अलिकं भणति, ओमसितुकामताय पन इमिनाव सिक्खापदेन पाचित्तियं आपज्जति, न पुरिमेन। योपि ‘‘अतिचण्डालोसि, अतिब्राह्मणोसि, दुट्ठचण्डालोसि, दुट्ठब्राह्मणोसी’’तिआदीनि वदति, सोपि आपत्तिया कारेतब्बो।  
२६. सन्ति इधेकच्चेति वारे पन परिहरित्वा वुत्तभावेन दुक्कटं। एसेव नयो ये नून…पे॰… न मयन्ति वारेसुपि। अनुपसम्पन्ने पन चतूसुपि वारेसु दुक्कटमेव। चोरोसि गण्ठिभेदकोसीतिआदिवचनेहि पन उपसम्पन्नेपि अनुपम्पन्नेपि सब्बवारेसु दुक्कटमेव। दवकम्यताय पन उपसम्पन्नेपि अनुपसम्पन्नेपि सब्बवारेसु दुब्भासितं। दवकम्यता नाम केळिहसाधिप्पायता। इमस्मिञ्च सिक्खापदे ठपेत्वा भिक्खुं भिक्खुनीआदयो सब्बसत्ता अनुपसम्पन्नट्ठाने ठिताति वेदितब्बा।  
३५. अत्थपुरेक्खारस्सातिआदीसु पाळिया अत्थं वण्णयन्तो अत्थपुरेक्खारो; पाळिं वाचेन्तो धम्मपुरेक्खारो; अनुसिट्ठियं ठत्वा ‘‘इदानिपि चण्डालोसि, पापं मा अकासि, मा तमो तमपरायणो अहोसी’’तिआदिना नयेन कथेन्तो अनुसासनीपुरेक्खारो नामाति वेदितब्बो। सेसं उत्तानमेव।  
तिसमुट्ठानं – कायचित्ततो वाचाचित्ततो कायवाचाचित्ततो च समुट्ठाति। किरियं, सञ्ञाविमोक्खं, सचित्तकं, लोकवज्जं, कायकम्मं, वचीकम्मं, अकुसलचित्तं, दुक्खवेदनन्ति। दुब्भासितापत्ति पनेत्थ वाचाचित्ततो समुट्ठाति, किरियं, सञ्ञाविमोक्खं, सचित्तकं, अकुसलचित्तं, द्विवेदनं सुखा च मज्झत्ता चाति।  
ओमसवादसिक्खापदं दुतियं।  


## ३. पेसुञ्ञसिक्खापदवण्णना

३६. ततियसिक्खापदे – भण्डनजातानन्ति सञ्जातभण्डनानं। भण्डनन्ति कलहस्स पुब्बभागो, ‘‘इमिना च इमिना च इदं कतं; एवं वुत्ते एवं वक्खामा’’तिआदिकं सकसकपक्खे सम्मन्तनं। कलहोति आपत्तिगामिको कायवाचावीतिक्कमो। विवादोति विग्गाहिककथा। तं विवादं आपन्नानं विवादापन्नानं। पेसुञ्ञन्ति पिसुणवाचं, पियभावस्स सुञ्ञकरणवाचन्ति वुत्तं होति।  
३७. भिक्खुपेसुञ्ञेति भिक्खूनं पेसुञ्ञे; भिक्खुतो सुत्वा भिक्खुना भिक्खुस्स उपसंहटपेसुञ्ञेति अत्थो।  
३८. द्वीहाकारेहीति द्वीहि कारणेहि। पियकम्यस्स वाति ‘‘एवं अहं एतस्स पियो भविस्सामी’’ति अत्तनो पियभावं पत्थयमानस्स वा। भेदाधिप्पायस्स वाति ‘‘एवमयं एतेन सद्धिं भिज्जिस्सती’’ति परस्स परेन भेदं इच्छन्तस्स वा। जातितोपीतिआदि सब्बं पुरिमसिक्खापदे वुत्तनयमेव। इधापि भिक्खुनिं आदिं कत्वा सब्बे अनुपसम्पन्ना नाम।  
न पियकम्यस्स न भेदाधिप्पायस्साति एकं अक्कोसन्तं एकञ्च खमन्तं दिस्वा ‘‘अहो निल्लज्जो, ईदिसम्पि नाम भवन्तं पुन वत्तब्बं मञ्ञिस्सती’’ति एवं केवलं पापगरहिताय भणन्तस्स अनापत्ति। सेसं उत्तानत्थमेव। तिसमुट्ठानं – कायचित्ततो वाचाचित्ततो कायवाचाचित्ततो च समुट्ठाति , किरियं, सञ्ञाविमोक्खं, सचित्तकं, लोकवज्जं, कायकम्मं, वचीकम्मं, अकुसलचित्तं, तिवेदनन्ति।  
पेसुञ्ञसिक्खापदं ततियं।  


## ४. पदसोधम्मसिक्खापदवण्णना

४४. चतुत्थसिक्खापदे – अप्पतिस्साति अप्पतिस्सवा। उपासकाति वुत्ते वचनम्पि न सोतुकामा; अनादराति अत्थो। अप्पतिस्सया वा अनीचवुत्तिनोति अत्थो। असभागवुत्तिकाति विसभागजीविका, यथा भिक्खूसु वत्तितब्बं; एवं अप्पवत्तवुत्तिनोति अत्थो।  
४५. पदसो धम्मं वाचेय्याति एकतो पदं पदं धम्मं वाचेय्य; कोट्ठासं कोट्ठासं वाचेय्याति अत्थो। यस्मा पन तं कोट्ठासनामकं पदं चतुब्बिधं होति, तस्मा तं दस्सेतुं ‘‘पदं अनुपदं अन्वक्खरं अनुब्यञ्जन’’न्ति पदभाजनं वुत्तं। तत्थ पदन्ति एको गाथापादो अधिप्पेतो। अनुपदन्ति दुतियपादो। अन्वक्खरन्ति एकेकमक्खरं। अनुब्यञ्जनन्ति पुरिमब्यञ्जनेन सदिसं पच्छाब्यञ्जनं। यं किञ्चि वा एकमक्खरं अन्वक्खरं, अक्खरसमूहो अनुब्यञ्जनं, अक्खरानुब्यञ्जनसमूहो पदं। पठमपदं पदमेव, दुतियं अनुपदन्ति एवमेत्थ नानाकरणं वेदितब्बं।  
इदानि पदं नाम एकतो पट्ठपेत्वा एकतो ओसापेन्तीति गाथाबन्धं धम्मं वाचेन्तो ‘‘मनोपुब्बङ्गमा धम्मा’’ति एकमेकं पदं सामणेरेन सद्धिं एकतो आरभित्वा एकतोयेव निट्ठापेति। एवं वाचेन्तस्स पदगणनाय पाचित्तिया वेदितब्बा। अनुपदं नाम पाटेक्कं पट्ठपेत्वा एकतो ओसापेन्तीति थेरेन ‘‘मनोपुब्बङ्गमा धम्मा’’ति वुत्ते सामणेरो तं पदं अपापुणित्वा ‘‘मनोसेट्ठा मनोमया’’ति दुतियपदं एकतो भणति, इमे पाटेक्कं पट्ठपेत्वा एकतो ओसापेन्ति नाम। एवं वाचेन्तस्सापि अनुपदगणनाय पाचित्तिया। अन्वक्खरं नाम रूपं अनिच्चन्ति वुच्चमानो ‘‘रू’’ति ओपातेतीति ‘‘रूपं अनिच्चन्ति भण सामणेरा’’ति वुच्चमानो रूकारमत्तमेव एकतो वत्वा तिट्ठति। एवं वाचेन्तस्सापि अन्वक्खरगणनाय पाचित्तिया। गाथाबन्धेपि च एस नयो लब्भतियेव। अनुब्यञ्जनं नाम रूपं अनिच्चन्ति वुच्चमानो वेदना अनिच्चाति सद्दं निच्छारेतीति ‘‘रूपं, भिक्खवे, अनिच्चं, वेदना अनिच्चा’’ति इमं सुत्तं वाचयमानो थेरेन ‘‘रूपं अनिच्च’’न्ति वुच्चमानो सामणेरो सीघपञ्ञताय ‘‘वेदना अनिच्चा’’ति इमं अनिच्चपदं थेरस्स ‘‘रूपं अनिच्च’’न्ति एतेन अनिच्चपदेन सद्धिं एकतो भणन्तो वाचं निच्छारेति। एवं वाचेन्तस्सापि अनुब्यञ्जनगणनाय पाचित्तिया। अयं पनेत्थ सङ्खेपो – इमेसु पदादीसु यं यं एकतो भणति तेन तेन आपत्तिं आपज्जतीति।  
बुद्धभासितोति सकलं विनयपिटकं अभिधम्मपिटकं धम्मपदं चरियापिटकं उदानं इतिवुत्तकं जातकं सुत्तनिपातो विमानवत्थु पेतवत्थु ब्रह्मजालादीनि च सुत्तानि। सावकभासितोति चतुपरिसपरियापन्नेहि सावकेहि भासितो अनङ्गणसम्मादिट्ठिअनुमानसुत्तचुळवेदल्लमहावेदल्लादिको। इसिभासितोति बाहिरपरिब्बाजकेहि भासितो सकलो परिब्बाजकवग्गो, बावरियस्स अन्तेवासिकानं सोळसन्नं ब्राह्मणानं पुच्छाति एवमादि। देवताभासितोति देवताहि भासितो; सो देवतासंयुत्तदेवपुत्तसंयुत्तमारसंयुत्तब्रह्मसंयुत्तसक्कसंयुत्तादिवसेन वेदितब्बो।  
अत्थूपसञ्हितोति अट्ठकथानिस्सितो। धम्मूपसञ्हितोति पाळिनिस्सितो; उभयेनापि विवट्टूपनिस्सितमेव वदति। किञ्चापि विवट्टूपनिस्सितं वदति, तिस्सो सङ्गीतियो आरुळ्हधम्मंयेव पन पदसो वाचेन्तस्स आपत्ति । विवट्टूपनिस्सितेपि नानाभासावसेन गाथासिलोकबन्धादीहि अभिसङ्खते अनापत्ति। तिस्सो सङ्गीतियो अनारुळ्हेपि कुलुम्बसुत्तं राजोवादसुत्तं तिक्खिन्द्रियं चतुपरिवट्टं नन्दोपनन्दन्ति ईदिसे आपत्तियेव। अपलालदमनम्पि वुत्तं, महापच्चरियम्पन पटिसिद्धं। मेण्डकमिलिन्दपञ्हेसु थेरस्स सकपटिभाने अनापत्ति, यं रञ्ञो सञ्ञापनत्थं आहरित्वा वुत्तं, तत्थ आपत्ति। वण्णपिटकअङ्गुलिमालपिटकरट्ठपालगअजतआळवकगज्जितगुळ्हमग्गगुळ्हवेस्सन्तरगुळ्हविनयवेदल्लपिटकानि पन अबुद्धवचनानियेवाति वुत्तं। सीलूपदेसो नाम धम्मसेनापतिना वुत्तोति वदन्ति, तस्मिं आपत्तियेव। अञ्ञानिपि मग्गकथाआरम्मणकथाबुद्धिकदण्डक ञाणवत्थुअसुभकथादीनि अत्थि, तेसु सत्ततिंस बोधिपक्खियधम्मा विभत्ता, धुतङ्गपञ्हे पटिपदा विभत्ता; तस्मा तेसु आपत्तीति वुत्तं। महापच्चरियादीसु पन सङ्गीतिं अनारुळ्हेसु राजोवादतिक्खिन्द्रियचतुपरिवट्टनन्दोपनन्दकुलुम्बसुत्तेसुयेव आपत्तीति वत्वा अवसेसेसु यं बुद्धवचनतो आहरित्वा वुत्तं, तदेव आपत्तिवत्थु होति, न इतरन्ति अयमत्थो परिग्गहितो।  
४८. एकतो उद्दिसापेन्तोति अनुपसम्पन्नेन सद्धिं एकतो उद्देसं गण्हन्तोपि एकतो वदति अनापत्तीति अत्थो।  
तत्रायं विनिच्छयो – उपसम्पन्नो च अनुपसम्पन्नो च निसीदित्वा उद्दिसापेन्ति। आचरियो निसिन्नानं भणामीति तेहि सद्धिं एकतो वदति, आचरियस्स आपत्ति। अनुपसम्पन्नेन सद्धिं गण्हन्तस्स अनापत्ति। द्वेपि ठिता गण्हन्ति, एसेव नयो। दहरभिक्खु निसिन्नो, सामणेरो ठितो, निसिन्नस्स भणामीति भणतो अनापत्ति। सचे दहरो तिट्ठति, इतरो निसीदति, ठितस्स भणामीति भणतोपि अनापत्ति। सचे बहूनं भिक्खूनं अन्तरे एको सामणेरो निसिन्नो होति, तस्मिं निसिन्ने पदसो धम्मं वाचेन्तस्स आचरियस्स अचित्तकापत्ति। सचे सामणेरो उपचारं मुञ्चित्वा ठितो वा निसिन्नो वा होति, येसं वाचेति, तेसु अपरियापन्नत्ता एकेन दिसाभागेन पलायनकगन्थं नाम गण्हातीति सङ्ख्यं गच्छति, तस्मा अनापत्ति। एकतो सज्झायं करोन्तोपि अनुपसम्पन्नेन सद्धिं उपसम्पन्नो एकतो सज्झायं करोन्तो तेन सद्धिंयेव भणति, अनापत्ति। अनुपसम्पन्नस्स सन्तिके उद्देसं गण्हन्तस्सपि तेन सद्धिं एकतो भणन्तस्स अनापत्ति। अयम्पि हि एकतो सज्झायं करोतिच्चेव सङ्ख्यं गच्छति।  
येभुय्येन पगुणं गन्थं भणन्तं ओपातेतीति सचे एकगाथाय एको पादो न आगच्छति, सेसं आगच्छति, अयं येभुय्येन पगुणगन्थो नाम। एतेन नयेन सुत्तेपि वेदितब्बो। तं ओपातेन्तस्स एवं भणाहीति एकतोपि भणन्तस्स अनापत्ति। ओसारेन्तं ओपातेतीति सुत्तं उच्चारेन्तं परिसमज्झे परिसङ्कमानं एवं वदेहीति तेन सद्धिं एकतोपि वदन्तस्स अनापत्ति। यं पन महापच्चरियादीसु ‘‘मया सद्धिं मा वदा’’ति वुत्तो यदि वदति, ‘‘अनापत्ती’’ति वुत्तं, तं महाअट्ठकथायं नत्थि, नत्थिभावोयेव चस्स युत्तो। कस्मा? किरियसमुट्ठानत्ता। इतरथा हि किरियाकिरियं भवेय्य। सेसं उत्तानत्थमेव।  
पदसोधम्मसमुट्ठानं – वाचतो च वाचाचित्ततो च समुट्ठाति, किरियं, नोसञ्ञाविमोक्खं, अचित्तकं, पण्णत्तिवज्जं, वचीकम्मं, तिचित्तं, तिवेदनन्ति।  
पदसोधम्मसिक्खापदं चतुत्थं।  


## ५. सहसेय्यसिक्खापदवण्णना

४९. पञ्चमसिक्खापदे – मुट्ठस्सती असम्पजानाति पुब्बभागे सतिसम्पजञ्ञस्स अकरणवसेनेतं वुत्तं, भवङ्गोतिण्णकाले पन कुतो सतिसम्पजञ्ञन्ति! विकूजमानाति विप्पलपमाना । काकच्छमानाति नासाय काकसद्दं विय निरत्थकसद्दं मुञ्चमाना। उपासकाति पठमतरं उट्ठितउपासका।  
५०. एतदवोचुन्ति ‘‘भगवता आवुसो राहुल सिक्खापदं पञ्ञत्त’’न्ति भिक्खू सिक्खापदगारवेनेव एतं अवोचुं। पकतिया पन ते भगवति च गारवेन आयस्मतो च राहुलस्स सिक्खाकामताय तस्स आयस्मतो वसनट्ठानं आगतस्स चूळमञ्चकं वा अपस्सेनं वा यं अत्थि तं पञ्ञपेत्वा चीवरं वा उत्तरासङ्गं वा उस्सीसकरणत्थाय देन्ति । तत्रिदं तस्सायस्मतो सिक्खाकामताय – भिक्खू किर तं दूरतोव आगच्छन्तं दिस्वा मुट्ठिसम्मुञ्जनिञ्च कचवरछड्डनकञ्च बहि खिपन्ति। अथञ्ञेहि ‘‘आवुसो केनिदं पातित’’न्ति वुत्ते अञ्ञे एवं वदन्ति – ‘‘भन्ते, राहुलो इमस्मिं पदेसे सञ्चरि, तेन नु खो पातित’’न्ति। सो पनायस्मा ‘‘न मय्हं भन्ते इदं कम्म’’न्ति एकदिवसम्पि अवत्वा तं पटिसामेत्वा भिक्खू खमापेत्वा गच्छति। वच्चकुटिया सेय्यं कप्पेसीति तंयेव सिक्खाकामतं अनुब्रूहन्तो धम्मसेनापतिमहामोग्गल्लानआनन्दत्थेरादीनं सन्तिकं अगन्त्वा भगवतो वळञ्जनकवच्चकुटियं सेय्यं कप्पेसि। सा किर कुटि कवाटबद्धा गन्धपरिभण्डकता समोसरितपुप्फदामा चेतियट्ठानमिव तिट्ठति, अपरिभोगा अञ्ञेसं।  
५१. उत्तरिदिरत्ततिरत्तन्ति भगवा सामणेरानं सङ्गहकरणत्थाय तिरत्तं परिहारं अदासि। न हि युत्तं कुलदारके पब्बाजेत्वा नानुग्गहेतुन्ति। सहसेय्यन्ति एकतो सेय्यं। सेय्याति कायप्पसारणसङ्खातं सयनम्पि वुच्चति, यस्मिं सेनासने सयन्ति, तम्पि। तत्थ सेनासनं ताव दस्सेतुं ‘‘सेय्या नाम सब्बच्छन्ना’’तिआदि वुत्तं। कायप्पसारणं दस्सेतुं अनुपसम्पन्ने निपन्ने भिक्खु निपज्जती’’तिआदि वुत्तं। तस्मा अयमेत्थ अत्थो – ‘‘सेनासनसङ्खातं सेय्यं पविसित्वा कायप्पसारणसङ्खातं सेय्यं कप्पेय्य विदहेय्य सम्पादेय्या’’ति। सब्बच्छन्नातिआदिना पन तस्सा सेनासनसङ्खाताय सेय्याय लक्खणं वुत्तं। तस्मा यं सेनासनं उपरि पञ्चहि छदनेहि अञ्ञेन वा केनचि सब्बमेव पटिच्छन्नं, अयं सब्बच्छन्ना नाम सेय्या। अट्ठकथासु पन पाकटवोहारं गहेत्वा वाचुग्गतवसेन ‘‘सब्बच्छन्ना नाम पञ्चहि छदनेहि छन्ना’’ति वुत्तं। किञ्चापि वुत्तं? अथ खो दुस्सकुटियं वसन्तस्सापि न सक्का अनापत्ति कातुं, तस्मा यं किञ्चि पटिच्छादनसमत्थं इध छदनञ्च परिच्छन्नञ्च वेदितब्बं। पञ्चविधच्छदनेयेव हि गय्हमाने पदरच्छन्नेपि सहसेय्या न भवेय्य। यं पन सेनासनं भूमितो पट्ठाय याव छदनं आहच्च पाकारेन वा अञ्ञेन वा केनचि अन्तमसो वत्थेनापि परिक्खित्तं, अयं सब्बपरिच्छन्ना नाम सेय्या। छदनं अनाहच्च सब्बन्तिमेन परियायेन दियड्ढहत्थुब्बेधेन पाकारादिना परिक्खित्तापि सब्बपरिच्छन्नायेवाति कुरुन्दट्ठकथायं वुत्तं। यस्सा पन उपरि बहुतरं ठानं छन्नं, अप्पं अच्छन्नं, समन्ततो वा बहुतरं परिक्खित्तं, अप्पं अपरिक्खित्तं, अयं येभुय्येन छन्ना येभुय्येन परिच्छन्ना नाम। इमिना हि लक्खणेन समन्नागतो सचेपि सत्तभूमको पासादो एकूपचारो होति, सतगब्भं वा चतुस्सालं वा, एकसेय्याइच्चेव सङ्ख्यं गच्छति। तं सन्धाय वुत्तं ‘‘चतुत्थे दिवसे अत्थङ्गते सूरिये अनुपसम्पन्ने निपन्ने भिक्खु निपज्जति, आपत्ति पाचित्तियस्सा’’तिआदि।  
तत्थ च निपज्जनमत्तेनेव पाचित्तियं। सचे पन सम्बहुला सामणेरा, एको भिक्खु, सामणेरगणनाय पाचित्तिया। ते चे उट्ठायुट्ठाय निपज्जन्ति, तेसं पयोगे पयोगे भिक्खुस्स आपत्ति। भिक्खुस्स उट्ठायुट्ठाय निपज्जने पन भिक्खुस्सेव पयोगेन भिक्खुस्स आपत्ति। सचे पन सम्बहुला भिक्खू एको सामणेरो सब्बेसं आपत्तिं करोति, तस्स उट्ठायुट्ठाय निपज्जनेनपि भिक्खूनं आपत्तियेव। उभयेसं सम्बहुलभावेपि एसेव नयो।  
अपिचेत्थ एकावासादिकम्पि चतुक्कं वेदितब्बं। यो हि एकस्मिं आवासे एकेनेव अनुपसम्पन्नेन सद्धिं तिरत्तं सहसेय्यं कप्पेति, तस्स चतुत्थदिवसतो पट्ठाय देवसिका आपत्ति। योपि एकस्मिंयेव आवासे नानाअनुपसम्पन्नेहि सद्धिं तिरत्तं सहसेय्यं कप्पेति, तस्सपि। योपि नानाआवासेसु एकेनेव अनुपसम्पन्नेन सद्धिं तिरत्तं सहसेय्यं कप्पेति, तस्सपि। योपि नानाआवासेसु नानाअनुपसम्पन्नेहि सद्धिं योजनसतम्पि गन्त्वा सहसेय्यं कप्पेति, तस्सपि चतुत्थदिवसतो पट्ठाय देवसिका आपत्ति।  
अयञ्च सहसेय्यापत्ति नाम ‘‘भिक्खुं ठपेत्वा अवसेसो अनुपसम्पन्नो नामा’’ति वचनतो तिरच्छानगतेनपि सद्धिं होति, तत्र तिरच्छानगतस्स परिच्छेदो मेथुनधम्मापत्तिया वुत्तनयेनेव वेदितब्बो। तस्मा सचेपि गोधाबिळालमङ्गुसादीसु कोचि पविसित्वा भिक्खुनो वसनसेनासने एकूपचारट्ठाने सयति, सहसेय्याव होति।  
यदि पन थम्भानं उपरि कतपासादस्स उपरिमतलेन सद्धिं असम्बद्धभित्तिकस्स भित्तिया उपरि ठितसुसिरतुलासीसस्स सुसिरेन पविसित्वा तुलाय अब्भन्तरे सयित्वा तेनेव सुसिरेन निक्खमित्वा गच्छति , हेट्ठापासादे सयितभिक्खुस्स अनापत्ति। सचे छदने छिद्दं होति, तेन पविसित्वा अन्तोछदने वसित्वा तेनेव पक्कमति, नानूपचारे उपरिमतले छदनब्भन्तरे सयितस्स आपत्ति, हेट्ठिमतले सयितस्स अनापत्ति। सचे अन्तोपासादेनेव आरोहित्वा सब्बतलानि परिभुञ्जन्ति, एकूपचारानि होन्ति, तेसु यत्थ कत्थचि सयितस्स आपत्ति।  
सभासङ्खेपेन कते अड्ढकुट्टकसेनासने सयितस्स वाळसङ्घाटादीसु कपोतादयो पविसित्वा सयन्ति, आपत्तियेव। परिक्खेपस्स बहिगते निब्बकोसब्भन्तरे सयन्ति, अनापत्ति। परिमण्डलं वा चतुरस्सं वा एकच्छदनाय गब्भमालाय सतगब्भं चेपि सेनासनं होति, तत्र चे एकेन साधारणद्वारेन पविसित्वा विसुं पाकारेन अपरिच्छिन्नगब्भूपचारे सब्बगब्भे पविसन्ति, एकगब्भेपि अनुपसम्पन्ने निपन्ने सब्बगब्भेसु निपन्नानं आपत्ति। सचे सपमुखा गब्भा होन्ति, पमुखस्स उपरि अच्छन्नं उच्चवत्थुकं चेपि होति, पमुखे सयितो गब्भे सयितानं आपत्तिं न करोति। सचे पन गब्भच्छदनेनेव सद्धिं सम्बद्धच्छदनं होति, तत्र सयितो सब्बेसं आपत्तिं करोति। कस्मा? सब्बच्छन्नत्ता सब्बपरिच्छन्नत्ता च, गब्भपरिक्खेपोयेव हिस्स परिक्खेपोति। एतेनेव हि नयेन अट्ठकथासु लोहपासादपरिक्खेपस्स चतूसु द्वारकोट्ठकेसु आपत्ति वुत्ता।  
यं पन अन्धकट्ठकथायं ‘‘अपरिक्खित्ते पमुखे अनापत्तीति भूमियं विना जगतिया पमुखं सन्धाय कथिन’’न्ति वुत्तं, तं अन्धकरट्ठे पाटेक्कसन्निवेसा एकच्छदना गब्भपाळियो सन्धाय वुत्तं। यञ्च तत्थ ‘‘भूमियं विना जगतिया’’ति वुत्तं, तं नेव अट्ठकथासु अत्थि; न पाळिया समेति। दसहत्थुब्बेधापि हि जगति परिक्खेपसङ्ख्यं न गच्छति। तस्मा यम्पि तत्थ दुतियसिक्खापदे जगतिया पमाणं वत्वा ‘‘एतं एकूपचारं परिच्छन्नं नाम होती’’ति वुत्तं, तं न गहेतब्बं। येपि एकसालद्विसालतिसालचतुस्सालसन्निवेसा महापासादा एकस्मिं ओकासे पादे धोवित्वा पविट्ठेन सक्का होन्ति सब्बत्थ अनुपरिगन्तुं , तेसुपि सहसेय्यापत्तिया न मुच्चति। सचे तस्मिं तस्मिं ठाने उपचारं परिच्छिन्दित्वा कता होन्ति, एकूपचारट्ठानेयेव आपत्ति।  
द्वीहि द्वारेहि युत्तस्स सुधाछदनमण्डपस्स मज्झे पाकारं करोन्ति, एकेन द्वारेन पविसित्वा एकस्मिं परिच्छेदे अनुपसम्पन्नो सयति, एकस्मिं भिक्खु, अनापत्ति। पाकारे गोधादीनं पविसनमत्तम्पि छिद्दं होति, एकस्मिञ्च परिच्छेदे गोधा सयन्ति, अनापत्तियेव। न हि छिद्देन गेहं एकूपचारं नाम होति। सचे पाकारमज्झे छिन्दित्वा द्वारं योजेन्ति, एकूपचारताय आपत्ति। तं द्वारं कवाटेन पिदहित्वा सयन्ति, आपत्तियेव। न हि द्वारपिदहनेन गेहं नानूपचारं नाम होति, द्वारं वा अद्वारं। कवाटञ्हि संवरणविवरणेहि यथासुखं वळञ्जनत्थाय कतं, न वळञ्जनूपच्छेदनत्थाय। सचे पन तं द्वारं पुन इट्ठकाहि पिदहन्ति, अद्वारं होति, पुरिमे नानूपचारभावेयेव तिट्ठति। दीघपमुखं चेतियघरं होति। एकं कवाटं अन्तो, एकं बहि, द्विन्नं कवाटानं अन्तरे अनुपसम्पन्नो अन्तोचेतियघरे सयन्तस्स आपत्तिं करोति, एकूपचारत्ता।  
तत्र यस्स ‘‘सिया अयं एकूपचारनानूपचारता नाम उदोसितसिक्खापदे वुत्ता, इध पन ‘सेय्या नाम सब्बच्छन्ना सब्बपरिच्छन्ना येभुय्येन छन्ना येभुय्येन परिच्छन्ना’ति एत्तकमेव वुत्तं, पिहितद्वारो च गब्भो सब्बपरिच्छन्नोव होति। तस्मा तत्थ अन्तो सयितेनेव सद्धिं आपत्ति, बहि सयितेन अनापत्ती’’ति। सो एवं वत्तब्बो – ‘‘अपिहितद्वारे पन कस्मा बहि सयितेन आपत्ती’’ति? पमुखस्स गब्भेन सद्धिं सब्बच्छन्नत्ता। ‘‘किं पन गब्भे पिहिते छदनं विद्धस्तं होती’’ति? न विद्धस्तं, गब्भेन सद्धिं पमुखस्स सब्बपरिच्छन्नता न होति। ‘‘किं परिक्खेपो विद्धस्तो’’ति? अद्धा वक्खति ‘‘न विद्धस्तो, कवाटेन उपचारो परिच्छन्नो’’ति। एवं दूरम्पि गन्त्वा पुन एकूपचारनानूपचारतंयेव पच्चागमिस्सति।  
अपिच यदि ब्यञ्जनमत्तेयेव अत्थो सुविञ्ञेय्यो सिया, सब्बच्छन्नाति वचनतो पञ्चन्नं अञ्ञतरेन छदनेन छन्ना एव सेय्या सिया, न अञ्ञेन। एवञ्च सति पदरच्छन्नादीसु अनापत्ति सिया। ततो यदत्थं सिक्खापदं पञ्ञत्तं, स्वेव अत्थो परिहायेय्य । परिहायतु वा मा वा, कथं अवुत्तं गहेतब्बन्ति; को वा वदति ‘‘अवुत्तं गहेतब्ब’’न्ति? वुत्तञ्हेतं अनियतेसु – ‘‘पटिच्छन्नं नाम आसनं कुट्टेन वा कवाटेन वा किलञ्जेन वा साणिपाकारेन वा रुक्खेन वा थम्भेन वा कोट्ठलिकाय वा येन केनचि पटिच्छन्नं होती’’ति। तस्मा यथा तत्थ येन केनचि पटिच्छन्नं पटिच्छन्नमेव, एवमिधापि गहेतब्बं। तस्मा सेनासनं खुद्दकं वा होतु महन्तं वा अञ्ञेन सद्धिं सम्बद्धं वा असम्बद्धं वा दीघं वा वट्टं वा चतुरस्सं वा एकभूमकं वा, अनेकभूमकं वा, यं यं एकूपचारं सब्बत्थ येन केनचि पटिच्छादनेन सब्बच्छन्ने सब्बपरिच्छन्ने येभुय्येन वा छन्ने येभुय्येन वा परिच्छन्ने सहसेय्यापत्ति होतीति।  
५३. उपड्ढच्छन्ने उपड्ढपरिच्छन्ने आपत्ति दुक्कटस्साति एत्थ सब्बच्छन्ने उपड्ढपरिच्छन्नेति एवमादीसुपि महापच्चरियं दुक्कटमेवाति वुत्तं। महाअट्ठकथायं पन ‘‘सब्बच्छन्ने येभुय्येनपरिच्छन्ने पाचित्तियं, सब्बच्छन्ने उपड्ढपरिच्छन्ने पाचित्तियं, येभुय्येनछन्ने उपड्ढपरिच्छन्ने पाचित्तियं, सब्बपरिच्छन्ने येभुय्येनछन्ने पाचित्तियं, सब्बपरिछन्ने उपड्ढच्छन्ने पाचित्तियं, येभुय्येनपरिच्छन्ने उपड्ढच्छन्ने पाचित्तियं, पाळियं वुत्तपाचित्तियेन सद्धिं सत्त पाचित्तियानी’’ति वुत्तं। ‘‘सब्बच्छन्ने चूळकपरिच्छन्ने दुक्कटं, येभुय्येनछन्ने चूळकपरिच्छन्ने दुक्कटं, सब्बपरिच्छन्ने चूळकच्छन्ने दुक्कटं, येभुय्येनपरिच्छन्ने चूळकच्छन्ने दुक्कटं, पाळियं दुक्कटेन सह पञ्च दुक्कटानी’’ति वुत्तं।  
‘‘उपड्ढच्छन्ने चूळकपरिच्छन्ने अनापत्ति, उपड्ढपरिच्छन्ने चूळकच्छन्ने अनापत्ति, चूळकच्छन्ने चूळकपरिच्छन्ने अनापत्ति, सब्बच्छन्ने सब्बअपरिच्छन्नेति च एत्थ सेनम्बमण्डपवण्णं होती’’ति वुत्तं। इमिनापेतं वेदितब्बं – ‘‘यथा जगति परिक्खेपसङ्खय न गच्छती’’ति। सेसं उत्तानत्थमेव।  
एळकलोमसमुट्ठानं – कायतो च कायचित्ततो च समुट्ठाति, किरियं, नोसञ्ञाविमोक्खं, अचित्तकं, पण्णत्तिवज्जं, कायकम्मं, तिचित्तं, तिवेदनन्ति।  
सहसेय्यसिक्खापदं पञ्चमं।  


## ६. दुतियसहसेय्यसिक्खापदवण्णना

५५. दुतियसहसेय्यसिक्खापदे – आवसथागारन्ति आगन्तुकानं वसनागारं। पञ्ञत्तं होतीति पुञ्ञकामताय कत्वा ठपितं होति। येन सा इत्थी तेनुपसङ्कमीति असुकस्मिं नाम ठाने आवसथागारं पञ्ञत्तं अत्थीति मनुस्सानं सुत्वा उपसङ्कमि। गन्धगन्धिनीति अगरुकुङ्कुमादीनं गन्धानं गन्धो गन्धगन्धो, सो अस्सा अत्थीति गन्धगन्धिनी। साटकं निक्खिपित्वाति अप्पेव नामस्स इमम्पि विप्पकारं पस्सन्तस्स रागो उप्पज्जेय्याति चिन्तेत्वा एवमकासि। ओक्खिपित्वाति अधो खिपित्वा। अच्चयोति अपराधो। मं अच्चगमाति मं अतिक्कम्म अभिभवित्वा पवत्तो। सेसं पठमसिक्खापदे वुत्तनयेनेव वेदितब्बं। अयमेव हि विसेसो – पठमसिक्खापदे चतुत्थदिवसे आपत्ति इध पठमदिवसेपि। यक्खीपेतीहि दिस्समानकरूपाहि तिरच्छानगतित्थिया च मेथुनधम्मवत्थुभूताय एव दुक्कटं। सेसाहि अनापत्ति। समुट्ठानादीनि पठमसदिसानेवाति।  
दुतियसहसेय्यसिक्खापदं छट्ठं।  


## ७. धम्मदेसनासिक्खापदवण्णना

६०. सत्तमसिक्खापदे – घरणीति घरसामिनी। निवेसनद्वारेति निवेसनस्स महाद्वारे। घरसुण्हाति तस्मिं घरे सुण्हा। आवसथद्वारेति ओवरकद्वारे। विस्सट्ठेनाति सुनिग्गतेन सद्देन। विवटेनाति सुट्ठु पकासेन असंवुतेन। धम्मो देसेतब्बोति अयं सरणसीलादिभेदो धम्मो कथेतब्बो। अञ्ञातुन्ति आजानितुं। विञ्ञुना पुरिसविग्गहेनाति विञ्ञुना पुरिसेन, पुरिसविग्गहं गहेत्वापि ठितेन न यक्खेन न पेतेन न तिरच्छानगतेन।  
६६. अनापत्ति विञ्ञुना पुरिसविग्गहेनाति विञ्ञुना पुरिसविग्गहेन सद्धिं ठिताय बहुम्पि धम्मं देसेन्तस्स अनापत्ति। छप्पञ्चवाचाहीति छहि पञ्चहि वाचाहि यो देसेति, तस्सपि अनापत्ति। तत्थ एको गाथापादो एकवाचाति एवं सब्बत्थ वाचापमाणं वेदितब्बं। सचे अट्ठकथं धम्मपदं जातकादिवत्थुं वा कथेतुकामो होति, छप्पञ्चपदमत्तमेव कथेतुं वट्टति। पाळिया सद्धिं कथेन्तेन एकपदं पाळितो पञ्च अट्ठकथातोति एवं छ पदानि अनतिक्कामेत्वाव कथेतब्बो। पदसोधम्मे वुत्तप्पभेदो हि इधापि सब्बो धम्मोयेव। तस्मिं देसेतीति तस्मिं खणे देसेति। सम्पदानत्थे वा एतं भुम्मवचनं। तस्सा देसेतीति अत्थो। अञ्ञिस्सा मातुगामस्साति एकिस्सा देसेत्वा पुन आगतागताय अञ्ञिस्सापि देसेतीति एवं एकासने निसिन्नो मातुगामसतसहस्सन्नम्पि देसेतीति अत्थो। महापच्चरियट्ठकथायं वुत्तं समं निसिन्नानं मातुगामानं ‘‘तुम्हाकं एकेकिस्सा एकेकं गाथं देसेस्सामि, तं सुणाथाति देसेति, अनापत्ति। पठमं एकेकिस्सा एकेकं गाथं कथेस्सामीति आभोगं कत्वा जानापेत्वा कथेतुं वट्टति, न पच्छाति। पञ्हं पुच्छति पञ्हं पुट्ठो कथेतीति मातुगामो ‘‘दीघनिकायो नाम भन्ते किमत्थं दीपेती’’ति पुच्छति। एवं पञ्हं पुट्ठो भिक्खु सब्बं चेपि दीघनिकायं कथेति, अनापत्ति। सेसमेत्थ उत्तानत्थमेव।  
पदसोधम्मसमुट्ठानं – वाचतो च वाचाचित्ततो च समुट्ठाति, किरियाकिरियं, नोसञ्ञाविमोक्खं, अचित्तकं, पण्णत्तिवज्जं, वचीकम्मं, तिचित्तं, तिवेदनन्ति।  
धम्मदेसनासिक्खापदं सत्तमं।  


## ८. भूतारोचनसिक्खापदवण्णना

६७. अट्ठमसिक्खापदे – वत्थुकथाय ताव यं वत्तब्बं सिया, तं सब्बं चतुत्थपाराजिकवण्णनायं वुत्तनयमेव। अयमेव हि विसेसो – तत्थ अभूतं आरोचेसुं, इध भूतं। भूतम्पि पुथुज्जना आरोचेसुं, न अरिया। अरियानञ्हि पयुत्तवाचा नाम नत्थि, अत्तनो गुणे आरोचयमाने पन अञ्ञे न पटिसेधेसुं, तथाउप्पन्ने च पच्चये सादियिंसु, तथाउप्पन्नभावं अजानन्ता।  
‘‘अथ खो ते भिक्खू भगवतो एतमत्थं आरोचेसु’’न्तिआदिम्हि पन ये उत्तरिमनुस्सधम्मस्स वण्णं भासिंसु, ते आरोचेसुन्ति वेदितब्बं। ‘‘कच्चि पन वो भिक्खवे भूत’’न्ति पुच्छिते पन सब्बेपि ‘‘भूतं भगवा’’ति पटिजानिंसु। अरियानम्पि हि अब्भन्तरे भूतो उत्तरिमनुस्सधम्मोति। अथ भगवा अरियमिस्सकत्ता ‘‘मोघपुरिसा’’ति अवत्वा ‘‘कथञ्हि नाम तुम्हे भिक्खवे’’ति वत्वा ‘‘उदरस्स कारणा’’तिआदिमाह। तत्थ यस्मा अरिया अञ्ञेसं सुत्वा ‘‘अय्यो किर, भन्ते, सोतापन्नो’’तिआदिना नयेन पसन्नेहि मनुस्सेहि पुच्छियमाना अपञ्ञत्ते सिक्खापदे अनादीनवदस्सिनो सुद्धचित्तताय अत्तनो च परेसञ्च विसेसाधिगमं पटिजानिंसु। एवं पटिजानन्तेहि च तेहि यं अञ्ञे उदरस्स कारणा उत्तरिमनुस्सधम्मस्स वण्णं भासित्वा पिण्डपातं उप्पादेसुं, तं सुद्धचित्तताय सादियन्तेहिपि उदरस्स कारणा उत्तरिमनुस्सधम्मस्स वण्णो भासितो विय होति। तस्मा सब्बसङ्गाहिकेनेव नयेन ‘‘कथञ्हि नाम तुम्हे, भिक्खवे, उदरस्स कारणा गिहीनं अञ्ञमञ्ञं उत्तरिमनुस्सधम्मस्स वण्णं भासिस्सथा’’ति आह। सेसं चतुत्थपाराजिकवत्थुसदिसमेव। सिक्खापदविभङ्गेपि केवलं तत्थ पाराजिकञ्चेव थुल्लच्चयञ्च इध भूतत्ता पाचित्तियञ्चेव दुक्कटञ्च अयं विसेसो। सेसं वुत्तनयमेव।  
७७. ‘‘उपसम्पन्नस्स भूतं आरोचेती’’ति उत्तरिमनुस्सधम्ममेव सन्धाय वुत्तं। परिनिब्बानकाले हि अन्तरा वा अतिकड्ढियमानेन उपसम्पन्नस्स भूतं आरोचेतुं वट्टति। सुतपरियत्तिसीलगुणं पन अनुपसम्पन्नस्सापि आरोचेतुं वट्टति। आदिकम्मिकस्स अनापत्ति। ‘‘उम्मत्तकस्सा’’ति इदं पन इध न वुत्तं। कस्मा? दिट्ठिसम्पन्नानं उम्मादस्स वा चित्तक्खेपस्स वा अभावाति। महापच्चरियम्पि हि विचारितं ‘‘झानलाभी पन परिहीने झाने उम्मत्तको भवेय्य, तस्सपि भूतारोचनपच्चया अनापत्ति न वत्तब्बा, भूतस्सेव अभावतो’’ति। सेसं उत्तानमेव।  
भूतारोचनं नामेतं पुब्बे अवुत्तेहि तीहि समुट्ठानेहि समुट्ठाति – कायतो वाचतो कायवाचतो चाति। किरियं , नोसञ्ञाविमोक्खं, अचित्तकं, पण्णत्तिवज्जं, कायकम्मं, वचीकम्मं, कुसलाब्याकतचित्तेहि द्विचित्तं, सुखमज्झत्तवेदनाहि द्विवेदनन्ति।  
भूतारोचनसिक्खापदं अट्ठमं।  


## ९. दुट्ठुल्लारोचनसिक्खापदवण्णना

७८. नवमसिक्खापदे – दुट्ठुल्ला नाम आपत्ति चत्तारि च पाराजिकानि तेरस च सङ्घादिसेसाति इमिस्सा पाळिया ‘‘पाराजिकानि दुट्ठुल्लसद्दत्थदस्सनत्थं वुत्तानि, सङ्घादिसेसं पन इध अधिप्पेत’’न्ति अट्ठकथासु वुत्तं। तत्रायं विचारणा – सचे पाराजिकं आरोचेन्तस्स पाचित्तियं न भवेय्य, यथा समानेपि भिक्खु-भिक्खुनीनं उपसम्पन्नसद्दे यत्थ भिक्खुनी अनधिप्पेता होति, तत्थ भिक्खुं ठपेत्वा अवसेसो अनुपसम्पन्नोति वुच्चति; एवमिध समानेपि पाराजिकसङ्घादिसेसानं दुट्ठुल्लसद्दे यदि पाराजिकं अनधिप्पेतं, ‘‘दुट्ठुल्ला नाम आपत्ति तेरस सङ्घादिसेसा’’ति एतदेव वत्तब्बं सिया। तत्थ भवेय्य ‘‘यो पाराजिकं आपन्नो, सो भिक्खुभावतो चुतो, तस्मा तस्स आपत्तिं आरोचेन्तो दुक्कटं आपज्जती’’ति। एवं सति अक्कोसन्तोपि दुक्कटं आपज्जेय्य, पाचित्तियमेव च आपज्जति। वुत्तञ्हेतं – ‘‘असुद्धो होति पुग्गलो अञ्ञतरं पाराजिकं धम्मं अज्झापन्नो, तञ्चे असुद्धदिट्ठि समानो ओकासं कारापेत्वा अक्कोसाधिप्पायो वदति, आपत्ति ओमसवादस्सा’’ति (पारा॰ ३८९)। एवं पाळिया विचारियमानाय पाराजिकं आरोचेन्तस्सापि पाचित्तियमेव दिस्सति। किञ्चापि दिस्सति, अथ खो सब्बअट्ठकथासु वुत्तत्ता अट्ठकथाचरियाव एत्थ पमाणं, न अञ्ञा विचारणा। पुब्बेपि च आवोचुम्ह – ‘‘बुद्धेन धम्मो विनयो च वुत्तो, यो तस्स पुत्तेहि तथेव ञातो’’तिआदि (पारा॰ अट्ठ॰ १.गन्थारम्भकथा)। अट्ठकथाचरिया हि बुद्धस्स अधिप्पायं जानन्ति।  
इमिनापि चेतं परियायेन वेदितब्बं। अञ्ञत्र भिक्खुसम्मुतियाति हि वुत्तं। भिक्खुसम्मुतिया च आरोचनं आयतिं संवरत्थाय पुन तथारूपं आपत्तिं अनापज्जनत्थाय भगवता अनुञ्ञातं, न तस्स भिक्खुनो अवण्णमत्तप्पकासनत्थाय, सासने चस्स पतिट्ठानिसेधनत्थाय , न च पाराजिकं आपन्नस्स पुन तथारूपाय आपत्तिया अनापज्जनेन भिक्खुभावो नाम अत्थि। तस्मा ‘‘पाराजिकानि दुट्ठुल्लसद्दत्थदस्सनत्थं वुत्तानि, सङ्घादिसेसं पन इधाधिप्पेत’’न्ति यं अट्ठकथासु वुत्तं, तं सुवुत्तमेव।  
८०. अत्थि भिक्खुसम्मुति आपत्तिपरियन्तातिआदीसु पन या अयं भिक्खुसम्मुति वुत्ता, सा न कत्थचि आगता, इध वुत्तत्तायेव पन अभिण्हापत्तिकं भिक्खुं दिस्वा एवमेस परेसु हिरोत्तप्पेनापि आयतिं संवरं आपज्जिस्सतीति तस्स भिक्खुनो हितेसिताय तिक्खत्तुं अपलोकेत्वा सङ्घेन कातब्बाति वेदितब्बाति।  
८२. अदुट्ठुल्लं आपत्तिं आरोचेति आपत्ति दुक्कटस्साति पञ्चपि आपत्तिक्खन्धे आरोचेन्तस्स दुक्कटं। महापच्चरियं पन पाराजिकं आरोचेन्तस्सापि दुक्कटमेव वुत्तं। अनुपसम्पन्नस्स दुट्ठुल्लं वा अदुट्ठुल्लं वा अज्झाचारन्ति एत्थ आदितो पञ्च सिक्खापदानि दुट्ठुल्लो नाम अज्झाचारो, सेसानि अदुट्ठुल्लो। सुक्कविस्सट्ठिकायसंसग्गदुट्ठुल्लअत्तकामा पनस्स अज्झाचारो नामाति वुत्तं।  
८३. वत्थुं आरोचेतीति ‘‘अयं सुक्कविस्सट्ठिं आपन्नो, दुट्ठुल्लं आपन्नो, अत्तकामं आपन्नो’’ कायसंसग्गं आपन्नोति एवं वदन्तस्स अनापत्ति। आपत्तिं आरोचेतीति एत्थ ‘‘अयं पाराजिकं आपन्नो, सङ्घादिसेसं थुल्लच्चयं पाचित्तियं पाटिदेसनीयं दुक्कटं दुब्भासितं आपन्नो’’ति वदति अनापत्ति। ‘‘अयं असुचिं मोचेत्वा सङ्घादिसेसं आपन्नो’’तिआदिना पन नयेन वत्थुना सद्धिं आपत्तिं घटेत्वा आरोचेन्तस्सेव आपत्ति। सेसमेत्थ उत्तानमेव।  
तिसमुट्ठानं – कायचित्ततो वाचाचित्ततो कायवाचाचित्ततो च समुट्ठाति, किरियं, सञ्ञाविमोक्खं, सचित्तकं, लोकवज्जं, कायकम्मं, वचीकम्मं, अकुसलचित्तं, दुक्खवेदनन्ति।  
दुट्ठुल्लारोचनसिक्खापदं नवमं।  


## १०. पथवीखणनसिक्खापदवण्णना

८६. दसमसिक्खापदे – जाता च पथवी अजाता च पथवीति इमेहि पदेहि जातपथविञ्च अजातपथविञ्च दस्सेति। अप्पपासाणादीसु अप्पा पासाणा एत्थाति अप्पपासाणाति एवमत्थो दट्ठब्बो। तत्थ मुट्ठिप्पमाणतो उपरि पासाणाति वेदितब्बा, मुट्ठिप्पमाणा सक्खरा। कथलाति कपालखण्डानि। मरुम्बाति कटसक्खरा। वालिकाति वालुकायेव। येभुय्येन पंसुकाति तीसु कोट्ठासेसु द्वे कोट्ठासा पंसु, एको पासाणादीसु अञ्ञतरो। अदड्ढापीति उद्धनपत्तपचनकुम्भकारावापादिवसेन तथा तथा अदड्ढा। सा पन विसुं नत्थि, सुद्धपंसुआदीसु अञ्ञतराव वेदितब्बा। येभुय्येनसक्खराति बहुतरा सक्खरा। हत्थिकुच्छियं किर एकपच्छिपूरं आहरापेत्वा दोणियं धोवित्वा पथविया येभुय्येन सक्खरभावं ञत्वा सयं भिक्खू पोक्खरणिं खणिंसु। यानि पन मज्झे ‘‘अप्पपंसु अप्पमत्तिका’’ति द्वे पदानि, तानि येभुय्येनपासाणादिपञ्चकमेव पविसन्ति तेसंयेव हि द्विन्नं पभेददस्सनमेतं। सयं खणति आपत्ति पाचित्तियस्साति एत्थ पहारे पहारे पाचित्तियं वेदितब्बं। सकिं आणत्तो बहुकम्पि खणतीति सचेपि सकलदिवसं खणति, आणापकस्स एकंयेव पाचित्तियं। सचे पन कुसितो होति, पुनप्पुनं आणापेतब्बो। तं आणापेत्वा खणापेन्तस्स वाचाय वाचाय पाचित्तियं। अयं ताव पाळिवण्णना।  
अयं पन पाळिमुत्तकविनिच्छयो – ‘‘पोक्खरणिं खणा’’ति वदति, वट्टति। खतायेव हि पोक्खरणी नाम होति, तस्मा अयं कप्पियवोहारो। एस नयो ‘‘वापिं तळाकं आवाटं खणा’’तिआदीसुपि। ‘‘इमं ओकासं खण, इमस्मिं ओकासे पोक्खरणिं खणा’’ति वत्तुं पन न वट्टति। ‘‘कन्दं खण, मूलं खणा’’ति अनियामेत्वा वत्तुं वट्टति। ‘‘इमं वल्लिं खण, इमस्मिं ओकासे कन्दं वा मूलं वा खणा’’ति वत्तुं न वट्टति। पोक्खरणिं सोधेन्तेहि यो कुटेहि उस्सिञ्चितुं सक्का होति तनुककद्दमो, तं अपनेतुं वट्टति, बहलं न वट्टति। आतपेन सुक्खकद्दमो फलति, तत्र यो हेट्ठा पथविया असम्बद्धो, तमेव अपनेतुं वट्टति। उदकेन गतट्ठाने उदकपप्पटको नाम होति, वातप्पहारेन चलति, तं अपनेतुं वट्टति।  
पोक्खरणीआदीनं तटं भिज्जित्वा उदकसामन्ता पतति, सचे ओमकचातुमासं ओवट्ठं, छिन्दितुं वा भिन्दितुं वा वट्टति, चातुमासतो उद्धं न वट्टति। सचे पन उदकेयेव पतति, देवे अतिरेकचातुमासं ओवट्ठेपि उदकेयेव उदकस्स पतितत्ता वट्टति। पासाणपिट्ठियं सोण्डिं खणन्ति, सचे तत्थ पठममेव सुखुमरजं पतति, तञ्चे देवेन ओवट्ठं होति, चातुमासच्चयेन अकप्पियपथवीसङ्ख्यं गच्छति। उदके परियादिण्णे सोण्डिं सोधेन्तेहि तं विकोपेतुं न वट्टति। सचे पठममेव उदकेन पूरति, पच्छा रजं पतति, तं विकोपेतुं वट्टति। तत्थ हि देवे वस्सन्तेपि उदकेयेव उदकं पततीति। पिट्ठिपासाणे सुखुमरजं होति, देवे फुसायन्ते अल्लीयति, तम्पि चातुमासच्चयेन विकोपेतुं न वट्टति। सचे पन अकतपब्भारे वम्मिको उट्ठितो होति, यथासुखं विकोपेतुं वट्टति। सचे अब्भोकासे उट्ठहति, ओमकचातुमासं ओवट्ठोयेव वट्टति। रुक्खादीसु आरुळ्हउपचिकामत्तिकायपि एसेव नयो। गण्डुप्पादगूथमूसिकुक्करगोकण्टकादीसुपि एसेव नयो।  
गोकण्टको नाम गावीनं खुरच्छिन्नकद्दमो वुच्चति। सचे पन हेट्ठिमतलेन भूमिसम्बन्धो होति, एकदिवसम्पि न वट्टति। कसितट्ठानेपि नङ्गलच्छिन्नमत्तिकापिण्डं गण्हन्तस्स एसेव नयो। पुराणसेनासनं होति अच्छदनं वा विनट्ठच्छदनं वा, अतिरेकचातुमासं ओवट्ठं जातपथवीसङ्ख्यमेव गच्छति। ततो अवसेसं छदनिट्ठकं वा गोपानसीआदिकं उपकरणं वा ‘‘इट्ठकं गण्हामि गोपनसिं भित्तिपादं पदरत्थरणं पासाणत्थम्भं गण्हामी’’ति सञ्ञाय गण्हितुं वट्टति। तेन सद्धिं मत्तिका पतति, अनापत्ति। भित्तिमत्तिकं गण्हन्तस्स पन आपत्ति। सचे या या अतिन्ता तं तं गण्हाति, अनापत्ति।  
अन्तोगेहे मत्तिकापुञ्जो होति, तस्मिं एकदिवसं ओवट्ठे गेहं छादेन्ति, सचे सब्बो तिन्तो चातुमासच्चयेन जातपथवीयेव। अथस्स उपरिभागोयेव तिन्तो, अन्तो अतिन्तो, यत्तकं तिन्तं तं कप्पियकारकेहि कप्पियवोहारेन अपनामेत्वा सेसं यथासुखं वळञ्जेतुं वट्टति। उदकेन तेमेत्वा एकाबद्धायेव हि जातपथवी होति, न इतराति।  
अब्भोकासे मत्तिकापाकारो होति, अतिरेकचातुमासं चे ओवट्ठो जातपथवीसङ्ख्यं गच्छति। तत्थ लग्गपंसुं पन अल्लहत्थेन छुपित्वा गहेतुं वट्टति। सचे इट्ठकपाकारो होति, येभुय्येनकथलट्ठाने तिट्ठति, यथासुखं विकोपेतुं वट्टति। अब्भोकासे ठितमण्डपत्थम्भं इतो चितो च सञ्चालेत्वा पथविं विकोपेन्तेन गहेतुं न वट्टति, उजुकमेव उद्धरितुं वट्टति। अञ्ञम्पि सुक्खरुक्खं वा सुक्खखाणुकं वा गण्हन्तस्स एसेव नयो। नवकम्मत्थं पासाणं वा रुक्खं वा दण्डकेहि उच्चालेत्वा पवट्टेन्ता गच्छन्ति, तत्थ पथवी भिज्जति, सचे सुद्धचित्ता पवट्टेन्ति, अनापत्ति। अथ पन तेन अपदेसेन पथविं भिन्दितुकामायेव होन्ति, आपत्ति। साखादीनि कड्ढन्तानम्पि पथवियं दारूनि फालेन्तानम्पि एसेव नयो।  
पथवियं अट्ठिसूचिकण्टकादीसुपि यंकिञ्चि आकोटेतुं वा पवेसेतुं वा न वट्टति। पस्सावधाराय वेगेन पथविं भिन्दिस्सामीति एवं पस्सावम्पि कातुं न वट्टति, करोन्तस्स भिज्जति, आपत्ति। विसमभूमिं समं करिस्सामीति सम्मुञ्जनिया घंसितुम्पि न वट्टति, वत्तसीसेनेव हि सम्मज्जितब्बं। केचि कत्तरयट्ठिया भूमिं कोट्टेन्ति, पादङ्गुट्ठकेन विलिखन्ति, ‘‘चङ्कमितट्ठानं दस्सेस्सामा’’ति पुनप्पुनं भूमिं भिन्दन्ता चङ्कमन्ति, सब्बं न वट्टति। वीरियसम्पग्गहत्थं पन समणधम्मं करोन्तेन सुद्धचित्तेन चङ्कमितुं वट्टति, ‘‘हत्थं धोविस्सामा’’ति पथवियं घंसन्ति, न वट्टति। अघंसन्तेन पन अल्लहत्थं पथवियं ठपेत्वा रजं गहेतुं वट्टति। केचि कण्डुकच्छुआदीहि आबाधिका छिन्नतटादीसु अङ्गपच्चङ्गानि घंसन्ति न वट्टति।  
८७. खणति वा खणापेति वाति अन्तमसो पादङ्गुट्ठकेनपि सम्मज्जनीसलाकायपि सयं वा खणति, अञ्ञेन वा खणापेति। भिन्दति वा भेदापेति वाति अन्तमसो उदकम्पि छड्डेन्तो सयं वा भिन्दति, अञ्ञेन वा भिन्दापेति। दहति वा दहापेति वाति अन्तमसो पत्तम्पि पचन्तो सयं वा दहति, अञ्ञेन वा दहापेति। यत्तकेसु ठानेसु अग्गिं देति वा दापेति वा तत्तकानि पाचित्तियानि। पत्तं पचन्तेनपि हि पुब्बे पक्कट्ठानेयेव हि पचितब्बो। अदड्ढाय पथविया अग्गिं ठपेतुं न वट्टति। पत्तपचनकपालस्स पन उपरि अग्गिं ठपेतुं वट्टति। दारूनं उपरि ठपेति , सो अग्गि तानि दहन्तो गन्त्वा पथविं दहति, न वट्टति। इट्ठककपालादीसुपि एसेव नयो।  
तत्रापि हि इट्ठकादीनंयेव उपरि ठपेतुं वट्टति। कस्मा? तेसं अनुपादानत्ता। न हि तानि अग्गिस्स उपादानसङ्ख्यं गच्छन्ति। सुक्खखाणुसुक्खरुक्खादीसुपि अग्गिं दातुं न वट्टति। सचे पन पथविं अप्पत्तमेव निब्बापेत्वा गमिस्सामीति देति, वट्टति। पच्छा निब्बापेतुं न सक्कोति, अविसयत्ता अनापत्ति। तिणुक्कं गहेत्वा गच्छन्तो हत्थे डय्हमाने भूमियं पातेति, अनापत्ति। पतितट्ठानेयेव उपादानं दत्वा अग्गिं कातुं वट्टतीति महापच्चरियं वुत्तं। दड्ढपथविया च यत्तकं ठानं उसुमाय अनुगतं, सब्बं विकोपेतुं वट्टतीति तत्थेव वुत्तं। यो पन अजाननको भिक्खु अरणीसहितेन अग्गिं निब्बत्तेत्वा हत्थेन उक्खिपित्वा ‘‘किं करोमी’’ति वदति, ‘‘जालेही’’ति वत्तब्बो, ‘‘हत्थो डय्हती’’ति वदति, ‘‘यथा न डय्हति तथा करोही’’ति वत्तब्बो। ‘‘भूमियं पातेही’’ति पन न वत्तब्बो। सचे हत्थे डय्हमाने पातेति ‘‘पथविं दहिस्सामी’’ति अपातितत्ता अनापत्ति। पतितट्ठाने पन अग्गिं कातुं वट्टतीति कुरुन्दियं वुत्तं।  
८८. अनापत्ति इमं जानातिआदीसु ‘‘इमस्स थम्भस्स आवाटं जान, महामत्तिकं जान, थुसमत्तिकं जान, महामत्तिकं देहि, थुसमत्तिकं देहि, मत्तिकं आहर, पंसुं आहर, मत्तिकाय अत्थो, पंसुना अत्थो, इमस्स थम्भस्स आवाटं कप्पियं करोहि, इमं मत्तिकं कप्पियं करोहि, इमं पंसुं कप्पियं करोही’’ति एवमत्थो वेदितब्बो।  
असञ्चिच्चाति पासाणरुक्खादीनि वा पवट्टेन्तस्स कत्तरदण्डेन वा आहच्च आहच्च गच्छन्तस्स पथवी भिज्जति, सा ‘‘तेन भिन्दिस्सामी’’ति एवं सञ्चिच्च अभिन्नत्ता असञ्चिच्च भिन्ना नाम होति। इति असञ्चिच्च भिन्दन्तस्स अनापत्ति। असतियाति अञ्ञविहितो केनचि सद्धिं किञ्चि कथेन्तो पादङ्गुट्ठकेन वा कत्तरयट्ठिया वा पथविं विलिखन्तो तिट्ठति, एवं असतिया विलिखन्तस्स वा भिन्दन्तस्स वा अनापत्ति। अजानन्तस्साति अन्तोगेहे ओवट्ठं छन्नं पथविं ‘‘अकप्पियपथवी’’ति न जानाति, ‘‘कप्पियपथवी’’ति सञ्ञाय विकोपेति, ‘‘खणामि भिन्दामि दहामी’’ति वा न जानाति , केवलं सङ्गोपनत्थाय खणित्तादीनि वा ठपेति, डय्हमानहत्थो वा अग्गिं पातेति, एवं अजानन्तस्स अनापत्ति। सेसं उत्तानमेव।  
तिसमुट्ठानं – कायचित्ततो वाचाचित्ततो कायवाचाचित्ततो च समुट्ठाति। किरियं, सञ्ञाविमोक्खं, सचित्तकं, पण्णत्तिवज्जं, कायकम्मं, वचीकम्मं, तिचित्तं, तिवेदनन्ति।  
पथवीखणनसिक्खापदं दसमं।  
समत्तो वण्णनाक्कमेन मुसावादवग्गो पठमो।  
२. भूतगामवग्गो  


## १. भूतगामसिक्खापदवण्णना

८९. सेनासनवग्गस्स पठमसिक्खापदे – अनादियन्तोति तस्सा वचनं अगण्हन्तो। दारकस्स बाहुं आकोटेसीति उक्खित्तं फरसुं निग्गहेतुं असक्कोन्तो मनुस्सानं चक्खुविसयातीते महाराजसन्तिका लद्धे रुक्खट्ठकदिब्बविमाने निपन्नस्स दारकस्स बाहुं थनमूलेयेव छिन्दि। न खो मेतं पतिरूपन्तिआदिम्हि अयं सङ्खेपवण्णना – हिमवन्ते किर पक्खदिवसेसु देवतासन्निपातो होति, तत्थ रुक्खधम्मं पुच्छन्ति – ‘‘त्वं रुक्खधम्मे ठिता न ठिता’’ति? रुक्खधम्मो नाम रुक्खे छिज्जमाने रुक्खदेवताय मनोपदोसस्स अकरणं। तत्थ या देवता रुक्खधम्मे अट्ठिता होति, सा देवतासन्निपातं पविसितुं न लभति। इति सा देवता इमञ्च रुक्खधम्मे अट्ठानपच्चयं आदीनवं अद्दस, भगवतो च सम्मुखा सुतपुब्बधम्मदेसनानुसारेन तथागतस्स छद्दन्तादिकाले पुब्बचरितं अनुस्सरि। तेनस्सा एतदहोसि – ‘‘न खो मेतं पतिरूपं…पे॰… वोरोपेय्य’’न्ति। यंनूनाहं भगवतो एतमत्थं आरोचेय्यन्ति इदं पनस्सा ‘‘अयं भिक्खु सपितिको पुत्तो, अद्धा भगवा इमं इमस्स अज्झाचारं सुत्वा मरियादं बन्धिस्सति, सिक्खापदं पञ्ञपेस्सती’’ति पटिसञ्चिक्खन्तिया अहोसि। सचज्ज त्वं देवतेति सचे अज्ज त्वं देवते। पसवेय्यासीति जनेय्यासि उप्पादेय्यासि। एवञ्च पन वत्वा भगवा तं देवतं सञ्ञापेन्तो –  
‘‘यो वे उप्पतितं कोधं, रथं भन्तंव वारये।  
तमहं सारथिं ब्रूमि, रस्मिग्गाहो इतरो जनो’’ति॥ (ध॰ प॰ २२२)।  
इमं गाथमभासि। गाथापरियोसाने सा देवता सोतापत्तिफले पतिट्ठासि। पुन भगवा सम्पत्तपरिसाय धम्मं देसेन्तो –  
‘‘यो उप्पतितं विनेति कोधं, विसटं सप्पविसंव ओसधेहि।  
सो भिक्खु जहाति ओरपारं, उरगो जिण्णमिवत्तचं पुराण’’न्ति॥ (सु॰ नि॰ १)।  
इमं गाथमभासि। तत्र पठमगाथा धम्मपदे सङ्गहं आरुळ्हा, दुतिया सुत्तनिपाते, वत्थु पन विनयेति। अथ भगवा धम्मं देसेन्तोयेव तस्सा देवताय वसनट्ठानं आवज्जन्तो पतिरूपं ठानं दिस्वा ‘‘गच्छ, देवते, असुकस्मिं ओकासे रुक्खो विवित्तो, तस्मिं उपगच्छा’’ति आह। सो किर रुक्खो न आळविरट्ठे, जेतवनस्स अन्तोपरिक्खेपे, यस्स देवपुत्तस्स परिग्गहो अहोसि, सो चुतो; तस्मा ‘‘विवित्तो’’ति वुत्तो। ततो पट्ठाय च पन सा देवता सम्मासम्बुद्धतो लद्धपरिहारा बुद्धुपट्ठायिका अहोसि। यदा देवतासमागमो होति, तदा महेसक्खदेवतासु आगच्छन्तीसु अञ्ञा अप्पेसक्खा देवता याव महासमुद्दचक्कवाळपब्बता ताव पटिक्कमन्ति। अयं पन अत्तनो वसनट्ठाने निसीदित्वाव धम्मं सुणाति। यम्पि पठमयामे भिक्खू पञ्हं पुच्छन्ति, मज्झिमयामे देवता, तं सब्बं तत्थेव निसीदित्वा सुणाति। चत्तारो च महाराजानोपि भगवतो उपट्ठानं आगन्त्वा गच्छन्ता तं देवतं दिस्वाव गच्छन्ति।  
९०. भूतगामपातब्यतायाति एत्थ भवन्ति अहुवुञ्चाति भूता; जायन्ति वड्ढन्ति जाता वड्ढिता चाति अत्थो। गामोति रासि; भूतानं गामोति भूतगामो; भूता एव वा गामो भूतगामो; पतिट्ठितहरिततिणरुक्खादीनमेतं अधिवचनं। पातब्यस्स भावो पातब्यता; छेदनभेदनादीहि यथारुचि परिभुञ्जितब्बताति अत्थो। तस्सा भूतगामपातब्यताय; निमित्तत्थे भुम्मवचनं, भूतगामपातब्यताहेतु, भूतगामस्स छेदनादिपच्चया पाचित्तियन्ति अत्थो।  
९१. इदानि तं भूतगामं विभजित्वा दस्सेन्तो भूतगामो नाम पञ्च बीजजातानीतिआदिमाह। तत्थ भूतगामो नामाति भूतगामं उद्धरित्वा यस्मिं सति भूतगामो होति, तं दस्सेतुं ‘‘पञ्च बीजजातानी’’ति आहाति अट्ठकथासु वुत्तं। एवं सन्तेपि ‘‘यानि वा पनञ्ञानिपि अत्थि मूले जायन्ती’’तिआदीनि न समेन्ति। न हि मूलबीजादीनि मूलादीसु जायन्ति, मूलादीसु जायमानानि पन तानि बीजाकतानि, तस्मा एवमेत्थ वण्णना वेदितब्बा – भूतगामो नामाति विभजितब्बपदं। पञ्चाति तस्स विभागपरिच्छेदो। बीजजातानीति परिच्छिन्नधम्मनिदस्सनं। तस्सत्थो – बीजेहि जातानि बीजजातानि; रुक्खादीनमेतं अधिवचनं। अपरो नयो – बीजानि च तानि विजातानि च पसूतानि निब्बत्तपण्णमूलानीति बीजजातानि। एतेन अल्लवालिकादीसु ठपितानं निब्बत्तपण्णमूलानं सिङ्गिवेरादीनं सङ्गहो कतो होति।  
इदानि येहि बीजेहि जातत्ता रुक्खादीनि बीजजातानीति वुत्तानि, तानि दस्सेन्तो ‘‘मूलबीज’’न्तिआदिमाह। तेसं उद्देसो पाकटो एव। निद्देसे यानि वा पनञ्ञानिपि अत्थि मूले जायन्ति मूले सञ्जायन्तीति एत्थ बीजतो निब्बत्तेन बीजं दस्सितं , तस्मा एवमेत्थ अत्थो दट्ठब्बो, यानि वा पनञ्ञानिपि अत्थि आलुवकसेरुकमलुप्पलपुण्डरीककुवलयकन्दपाटलिमूलादिभेदे मूले गच्छवल्लिरुक्खादीनि जायन्ति सञ्जायन्ति, तानि यम्हि मूले जायन्ति चेव सञ्जायन्ति च तञ्च, पाळियं वुत्तं हलिद्दादि च सब्बम्पि एतं मूलबीजं नाम। एसेव नयो खन्धबीजादीसु। येवापनकखन्धबीजेसु पनेत्थ अम्बाटकइन्दसालनुहीपाळिभद्दकणिकारादीनि खन्धबीजानि, अमूलवल्लि चतुरस्सवल्लिकणवीरादीनि फळुबीजानि मकचिसुमनजयसुमनादीनि अग्गबीजानि, अम्बजम्बूपनसट्ठिआदीनि बीजबीजानीति दट्ठब्बानि।  
९२. इदानि यं वुत्तं ‘‘भूतगामपातब्यताय पाचित्तिय’’न्ति तत्थ सञ्ञावसेन आपत्तानापत्तिभेदं पातब्यताभेदञ्च दस्सेन्तो बीजे बीजसञ्ञीतिआदिमाह। तत्थ यथा ‘‘सालीनं चेपि ओदनं भुञ्जती’’तिआदीसु (म॰ नि॰ १.७६) सालितण्डुलानं ओदनो ‘‘सालीनं ओदनो’’ति वुच्चति, एवं बीजतो सम्भूतो भूतगामो ‘‘बीज’’न्ति वुत्तोति वेदितब्बो। यं पन ‘‘बीजगामभूतगामसमारम्भा पटिविरतो’’तिआदीसु (दी॰ नि॰ १.१०) वुत्तं भूतगामपरिमोचनं कत्वा ठपितं बीजं, तं दुक्कटवत्थु। अथ वा यदेतं ‘‘भूतगामो नामा’’ति सिक्खापदविभङ्गस्स आदिपदं, तेन सद्धिं योजेत्वा यं बीजं भूतगामो नाम होति, तस्मिं बीजे बीजसञ्ञी सत्थकादीनि गहेत्वा सयं वा छिन्दति अञ्ञेन वा छेदापेति, पासाणादीनि गहेत्वा सयं वा भिन्दति अञ्ञेन वा भेदापेति, अग्गिं उपसंहरित्वा सयं वा पचति अञ्ञेन वा पचापेति, आपत्ति पाचित्तियस्साति एवमेत्थ अत्थो वेदितब्बो। यथारुतं पन गहेत्वा भूतगामविनिमुत्तस्स बीजस्स छिन्दनादिभेदाय पातब्यताय पाचित्तियं न वत्तब्बं।  
अयञ्हेत्थ विनिच्छयकथा – भूतगामं विकोपेन्तस्स पाचित्तियं भूतगामपरिमोचितं पञ्चविधम्पि बीजगामं विकोपेन्तस्स दुक्कटं। बीजगामभूतगामो नामेस अत्थि उदकट्ठो, अत्थि थलट्ठो । तत्थ उदकट्ठो सासपमत्तिका तिलबीजकादिभेदा सपण्णिका अपण्णिका च सब्बा सेवालजाति अन्तमसो उदकपप्पटकं उपादाय ‘‘भूतगामो’’ति वेदितब्बो। उदकपप्पटको नाम उपरि थद्धो फरुसवण्णो, हेट्ठा मुदु नीलवण्णो होति। तत्थ यस्स सेवालस्स मूलं ओरूहित्वा पथवियं पतिट्ठितं, तस्स पथवी ठानं। यो उदके सञ्चरति, तस्स उदकं। पथवियं पतिट्ठितं यत्थ कत्थचि विकोपेन्तस्स उद्धरित्वा वा ठानन्तरं सङ्कामेन्तस्स पाचित्तियं। उदके सञ्चरन्तं विकोपेन्तस्सेव पाचित्तियं। हत्थेहि पन इतो चितो च वियूहित्वा न्हायितुं वट्टति, सकलञ्हि उदकं तस्स ठानं। तस्मा न सो एत्तावता ठानन्तरं सङ्कामितो होति। उदकतो पन उदकेन विना सञ्चिच्च उक्खिपितुं न वट्टति, उदकेन सद्धिं उक्खिपित्वा पुन उदके पक्खिपितुं वट्टति। परिस्सावनन्तरेन निक्खमति, कप्पियं कारापेत्वाव उदकं परिभुञ्जितब्बं। उप्पलिनीपदुमिनीआदीनि जलजवल्लितिणानि उदकतो उद्धरन्तस्स वा तत्थेव विकोपेन्तस्स वा पाचित्तियं। परेहि उप्पाटितानि विकोपेन्तस्स दुक्कटं। तानि हि बीजगामे सङ्गहं गच्छन्ति। तिलबीजकसासपमत्तकसेवालोपि उदकतो उद्धतो अमिलातो अग्गबीजसङ्गहं गच्छति। महापच्चरियादीसु ‘‘अनन्तकतिलबीजकउदकपप्पटकादीनि दुक्कटवत्थुकानी’’ति वुत्तं, तत्थ कारणं न दिस्सति। अन्धकट्ठकथायं ‘‘सम्पुण्णभूतगामो न होति, तस्मा दुक्कट’’न्ति वुत्तं, तम्पि न समेति, भूतगामे हि पाचित्तियं, बीजगामे दुक्कटं वुत्तं। असम्पुण्णभूतगामो नाम ततियो कोट्ठासो नेव पाळियं न अट्ठकथासु आगतो। अथ एतं बीजगामसङ्गहं गच्छिस्सतीति , तम्पि न युत्तं, अभूतगाममूलत्ता तादिसस्स बीजगामस्साति। अपिच ‘‘गरुकलहुकेसु गरुके ठातब्ब’’न्ति एतं विनयलक्खणं।  
थलट्ठे – छिन्नरुक्खानं अवसिट्ठो हरितखाणु नाम होति। तत्थ ककुधकरञ्जपियङ्गुपनसादीनं खाणु उद्धं वड्ढति, सो भूतगामेन सङ्गहितो। तालनाळिकेरादीनं खाणु उद्धं न वड्ढति, सो बीजगामेन सङ्गहितो। कदलिया पन अफलिताय खाणु भूतगामेन सङ्गहितो, फलिताय बीजगामेन। कदली पन फलिता याव नीलपण्णा, ताव भूतगामेनेव सङ्गहिता, तथा फलितो वेळु। यदा पन अग्गतो पट्ठाय सुस्सति, तदा बीजगामेन सङ्गहं गच्छति। कतरबीजगामेन? फळुबीजगामेन। किं ततो निब्बत्तति? न किञ्चि। यदि हि निब्बत्तेय्य, भूतगामेनेव सङ्गहं गच्छेय्य। इन्दसालादिरुक्खे छिन्दित्वा रासिं करोन्ति, किञ्चापि रासिकतदण्डकेहि रतनप्पमाणापि साखा निक्खमन्ति, बीजगामेनेव सङ्गहं गच्छन्ति। तत्थ मण्डपत्थाय वा वतिअत्थाय वा वल्लिआरोपनत्थाय वा भूमियं निखणन्ति, मूलेसु चेव पण्णेसु च निग्गतेसु पुन भूतगामसङ्ख्यं गच्छन्ति। मूलमत्तेसु पन पण्णमत्तेसु वा निग्गतेसु बीजगामेन सङ्गहिता एव।  
यानि कानिचि बीजानि पथवियं वा उदकेन सिञ्चित्वा ठपितानि, कपालादीसु वा अल्लपंसुं पक्खिपित्वा निक्खित्तानि होन्ति, सब्बानि मूलमत्ते पण्णमत्ते वा निग्गतेपि बीजानियेव। सचेपि मूलानि च उपरि अङ्कुरो च निग्गच्छति, याव अङ्कुरो हरितो न होति, ताव बीजानियेव। मुग्गादीनं पन पण्णेसु उट्ठितेसु वीहिआदीनं वा अङ्कुरे हरिते नीलपण्णवण्णे जाते भूतगामसङ्गहं गच्छन्ति। तालट्ठीनं पठमं सूकरदाठा विय मूलं निग्गच्छति। निग्गतेपि याव उपरि पत्तवट्टि न निग्गच्छति, ताव बीजगामोयेव। नाळिकेरस्स तचं भिन्दित्वा दन्तसूचि विय अङ्कुरो निग्गच्छति , याव मिगसिङ्गसदिसा नीलपत्तवट्टि न होति, ताव बीजगामोयेव। मूले अनिग्गतेपि तादिसाय पत्तवट्टिया जाताय अमूलकभूतगामे सङ्गहं गच्छति।  
अम्बट्ठिआदीनि वीहिआदीहि विनिच्छिनितब्बानि। वन्दाका वा अञ्ञा वा या काचि रुक्खे जायित्वा रुक्खं ओत्थरति, रुक्खोव तस्सा ठानं, तं विकोपेन्तस्स वा ततो उद्धरन्तस्स वा पाचित्तियं। एका अमूलिका लता होति, अङ्गुलिवेठको विय वनप्पगुम्बदण्डके वेठेति, तस्सापि अयमेव विनिच्छयो। गेहमुखपाकारवेदिकाचेतियादीसु नीलवण्णो सेवालो होति, याव द्वे तीणि पत्तानि न सञ्जायन्ति ताव अग्गबीजसङ्गहं गच्छति । पत्तेसु जातेसु पाचित्तियवत्थु। तस्मा तादिसेसु ठानेसु सुधालेपम्पि दातुं न वट्टति। अनुपसम्पन्नेन लित्तस्स उपरिस्नेहलेपो दातुं वट्टति। सचे निदाघसमये सुक्खसेवालो तिट्ठति, तं सम्मुञ्जनीआदीहि घंसित्वा अपनेतुं वट्टति। पानीयघटादीनं बहि सेवालो दुक्कटवत्थु, अन्तो अब्बोहारिको। दन्तकट्ठपूवादीसु कण्णकम्पि अब्बोहारिकमेव। वुत्तञ्हेतं – ‘‘सचे गेरुकपरिकम्मकता भित्ति कण्णकिता होति, चोळकं तेमेत्वा पीळेत्वा पमज्जितब्बा’’ति (महाव॰ ६६)।  
पासाणजातिपासाणदद्दुसेवालसेलेय्यकादीनि अहरितवण्णानि अपत्तकानि च दुक्कटवत्थुकानि। अहिच्छत्तकं याव मकुळं होति, ताव दुक्कटवत्थु। पुप्फितकालतो पट्ठाय अब्बोहारिकं। अल्लरुक्खतो पन अहिच्छत्तकं गण्हन्तो रुक्खत्तचं विकोपेति, तस्मा तत्थ पाचित्तियं। रुक्खपप्पटिकायपि एसेव नयो। या पन इन्दसालककुधादीनं पप्पटिका रुक्खतो मुच्चित्वा तिट्ठति, तं गण्हन्तस्स अनापत्ति। निय्यासम्पि रुक्खतो मुच्चित्वा ठितं सुक्खरुक्खे वा लग्गं गण्हितुं वट्टति। अल्लरुक्खतो न वट्टति। लाखायपि एसेव नयो। रुक्खं चालेत्वा पण्डुपलासं वा परिणतकणिकारादिपुप्फं वा पातेन्तस्स पाचित्तियमेव। हत्थकुक्कुच्चेन मुदुकेसु इन्दसालनुहीखन्धादीसु वा तत्थजातकतालपण्णादीसु वा अक्खरं छिन्दन्तस्सापि एसेव नयो।  
सामणेरानं पुप्फं ओचिनन्तानं साखं ओनामेत्वा दातुं वट्टति। तेहि पन पुप्फेहि पानीयं न वासेतब्बं। पानीयवासत्थिकेन सामणेरं उक्खिपित्वा ओचिनापेतब्बानि। फलसाखापि अत्तना खादितुकामेन न ओनामेतब्बा। सामणेरं उक्खिपित्वा फलं गाहापेतब्बं। यंकिञ्चि गच्छं वा लतं वा उप्पाटेन्तेहि सामणेरेहि सद्धिं गहेत्वा आकड्ढितुं न वट्टति। तेसं पन उस्साहजननत्थं अनाकड्ढन्तेन कड्ढनाकारं दस्सेन्तेन विय अग्गे गहेतुं वट्टति। येसं रुक्खानं साखा रुहति, तेसं साखं मक्खिकाबीजनादीनं अत्थाय कप्पियं अकारापेत्वा गहितं तचे वा पत्ते वा अन्तमसो नखेनपि विलिखन्तस्स दुक्कटं। अल्लसिङ्गिवेरादीसुपि एसेव नयो। सचे पन कप्पियं कारापेत्वा सीतले पदेसे ठपितस्स मूलं सञ्जायति, उपरिभागे छिन्दितुं वट्टति। सचे अङ्कुरो जायति, हेट्ठाभागे छिन्दितुं वट्टति। मूले च नीलङ्कुरे च जाते न वट्टति।  
छिन्दति वा छेदापेति वाति अन्तमसो सम्मुञ्जनोसलाकायपि तिणानि छिन्दिस्सामीति भूमिं सम्मज्जन्तो सयं वा छिन्दति, अञ्ञेन वा छेदापेति। भिन्दति वा भेदापेति वाति अन्तमसो चङ्कमन्तोपि छिज्जनकं छिज्जतु, भिज्जनकं भिज्जतु, चङ्कमितट्ठानं दस्सेस्सामीति सञ्चिच्च पादेहि अक्कमन्तो तिणवल्लिआदीनि सयं वा भिन्दति अञ्ञेन वा भेदापेति। सचेपि हि तिणं वा लतं वा गण्ठिं करोन्तस्स भिज्जति, गण्ठिपि न कातब्बो। तालरुक्खादीसु पन चोरानं अनारुहनत्थाय दारुमक्कटकं आकोटेन्ति, कण्टके बन्धन्ति, भिक्खुस्स एवं कातुं न वट्टति। सचे दारुमक्कटको रुक्खे अल्लीनमत्तोव होति, रुक्खं न पीळेति, वट्टति। ‘‘रुक्खं छिन्द, लतं छिन्द, कन्दं वा मूलं वा उप्पाटेही’’ति वत्तुम्पि वट्टति, अनियामितत्ता। नियामेत्वा पन ‘‘इमं रुक्खं छिन्दा’’तिआदि वत्तुं न वट्टति। नामं गहेत्वापि ‘‘अम्बरुक्खं चतुरस्सवल्लिं आलुवकन्दं मुञ्जतिणं असुकरुक्खच्छल्लिं छिन्द भिन्द उप्पाटेही’’तिआदिवचनम्पि अनियामितमेव होति। ‘‘इमं अम्बरुक्ख’’न्तिआदिवचनमेव हि नियामितं नाम, तं न वट्टति।  
पचति वा पचापेति वाति अन्तमसो पत्तम्पि पचितुकामो तिणादीनं उपरि सञ्चिच्च अग्गिं करोन्तो सयं वा पचति, अञ्ञेन वा पचापेतीति सब्बं पथवीखणनसिक्खापदे वुत्तनयेन वेदितब्बं। अनियामेत्वा पन ‘‘मुग्गे पच, मासे पचा’’तिआदि वत्तुं वट्टति। ‘‘इमे मुग्गे पच, इमे मासे पचा’’ति एवं वत्तुं न वट्टति।  
अनापत्ति इमं जानातिआदीसु ‘‘इमं मूलभेसज्जं जान, इमं मूलं वा पण्णं वा देहि, इमं रुक्खं वा लतं वा आहर, इमिना पुप्फेन वा फलेन वा पण्णेन वा अत्थो, इमं रुक्खं वा लतं वा फलं वा कप्पियं करोही’’ति एवमत्थो दट्ठब्बो। एत्तावता भूतगामपरिमोचनं कतं होति। परिभुञ्जन्तेन पन बीजगामपरिमोचनत्थं पुन कप्पियं कारेतब्बं।  
कप्पियकरणञ्चेत्थ इमिना सुत्तानुसारेन वेदितब्बं – ‘‘अनुजानामि, भिक्खवे, पञ्चहि समणकप्पेहि फलं परिभुञ्जितुं अग्गिपरिजितं सत्थपरिजितं नखपरिजितं अबीजं निब्बट्टबीजमेव पञ्चम’’न्ति। तत्थ ‘‘अग्गिपरिजित’’न्ति अग्गिना परिजितं अधिभूतं दड्ढं फुट्ठन्ति अत्थो। ‘‘सत्थपरिजित’’न्ति सत्थेन परिजितं अधिभूतं छिन्नं विद्धं वाति अत्थो। एस नयो नखपरिजिते। अबीजनिब्बट्टबीजानि सयमेव कप्पियानि। अग्गिना कप्पियं करोन्तेन कट्ठग्गिगोमयग्गिआदीसु येन केनचि अन्तमसो लोहखण्डेनपि आदित्तेन कप्पियं कातब्बं। तञ्च खो एकदेसे फुसन्तेन ‘‘कप्पिय’’न्ति वत्वाव कातब्बं। सत्थेन करोन्तेन यस्स कस्सचि लोहमयसत्थस्स अन्तमसो सूचिनखच्छेदनानम्पि तुण्डेन वा धाराय वा छेदं वा वेधं वा दस्सेन्तेन ‘‘कप्पिय’’न्ति वत्वाव कातब्बं। नखेन कप्पियं करोन्तेन पूतिनखेन न कातब्बं। मनुस्सानं पन सीहब्यग्घदीपिमक्कटादीनं सकुन्तानञ्च नखा तिखिणा होन्ति, तेहि कातब्बं। अस्समहिंससूकरमिगगोरूपादीनं खुरा अतिखिणा, तेहि न कातब्बं, कतम्पि अकतं होति। हत्थिनखा पन खुरा न होन्ति, तेहि वट्टति। येहि पन कातुं वट्टति, तेहि तत्थजातकेहिपि उद्धरित्वा गहितकेहिपि छेदं वा वेधं वा दस्सेन्तेन ‘‘कप्पिय’’न्ति वत्वाव कातब्बं।  
तत्थ सचेपि बीजानं पब्बतमत्तो रासि रुक्खसहस्सं वा छिन्दित्वा एकाबद्धं कत्वा उच्छूनं वा महाभारो बन्धित्वा ठपितो होति, एकस्मिं बीजे वा रुक्खसाखाय वा उच्छुम्हि वा कप्पिये कते सब्बं कतं होति। उच्छू च दारूनि च एकतो बद्धानि होन्ति, उच्छुं कप्पियं करिस्सामीति दारुं विज्झति, वट्टतियेव। सचे पन याय रज्जुया वा वल्लिया वा बद्धानि, तं विज्झति, न वट्टति। उच्छुखण्डानं पच्छिं पूरेत्वा आहरन्ति, एकस्मिं खण्डे कप्पिये कते सब्बं कतमेव होति। मरिचपक्कादीहि मिस्सेत्वा भत्तं आहरन्ति, ‘‘कप्पियं करोही’’ति वुत्ते सचेपि भत्तसित्थे विज्झति, वट्टतियेव। तिलतण्डुलादीसुपि एसेव नयो। यागुया पक्खित्तानि पन एकाबद्धानि हुत्वा न सन्तिट्ठन्ति, तत्थ एकमेकं विज्झित्वा कप्पियं कातब्बमेव। कपित्थफलादीनं अन्तो मिञ्जं कटाहं मुञ्चित्वा सञ्चरति, भिन्दापेत्वा कप्पियं कारापेतब्बं। एकाबद्धं होति, कटाहेपि कातुं वट्टति।  
असञ्चिच्चाति पासाणरुक्खादीनि वा पवट्टेन्तस्स साखं वा कड्ढन्तस्स कत्तरदण्डेन वा भूमिं पहरित्वा गच्छन्तस्स तिणानि छिज्जन्ति, तानि तेन छिन्दिस्सामीति एवं सञ्चिच्च अच्छिन्नत्ता असञ्चिच्च छिन्नानि नाम होन्ति। इति असञ्चिच्च छिन्दन्तस्स अनापत्ति।  
असतियाति अञ्ञविहितो केनचि सद्धिं किञ्चि कथेन्तो पादङ्गुट्ठकेन वा हत्थेन वा तिणं वा लतं वा छिन्दन्तो तिट्ठति, एवं असतिया छिन्दन्तस्स अनापत्ति।  
अजानन्तस्साति एत्थब्भन्तरे बीजगामोति वा भूतगामोति वा न जानाति, छिन्दामीतिपि न जानाति, केवलं वतिया वा पलालपुञ्जे वा निखादनं वा खणित्तिं वा कुदालं वा सङ्गोपनत्थाय ठपेति, डय्हमानहत्थो वा अग्गिं पातेति, तत्र चे तिणानि छिज्जन्ति वा डय्हन्ति वा अनापत्ति। मनुस्सविग्गहपाराजिकवण्णनायं पन सब्बअट्ठकथासु ‘‘सचे भिक्खु रुक्खेन वा अज्झोत्थटो होति, ओपाते वा पतितो सक्का च होति रुक्खं छिन्दित्वा भूमिं वा खणित्वा निक्खमितुं, जीवितहेतुपि अत्तना न कातब्बं। अञ्ञेन पन भिक्खुना भूमिं वा खणित्वा रुक्खं वा छिन्दित्वा अल्लरुक्खतो वा दण्डकं छिन्दित्वा तं रुक्खं पवट्टेत्वा निक्खामेतुं वट्टति, अनापत्ती’’ति वुत्तं। तत्थ कारणं न दिस्सति – ‘‘अनुजानामि, भिक्खवे, दवडाहे डय्हमाने पटग्गिं दातुं, परित्तं कातु’’न्ति (चूळव॰ २८३) इदं पन एकमेव सुत्तं दिस्सति। सचे एतस्स अनुलोमं ‘‘अत्तनो न वट्टति, अञ्ञस्स वट्टती’’ति इदं नानाकरणं न सक्का लद्धुं। अत्तनो अत्थाय करोन्तो अत्तसिनेहेन अकुसलचित्तेनेव करोति, परो पन कारुञ्ञेन, तस्मा अनापत्तीति चे। एतम्पि अकारणं। कुसलचित्तेनापि हि इमं आपत्तिं आपज्जति। सब्बअट्ठकथासु पन वुत्तत्ता न सक्का पटिसेधेतुं। गवेसितब्बा एत्थ युत्ति। अट्ठकथाचरियानं वा सद्धाय गन्तब्बन्ति। सेसं उत्तानमेव।  
तिसमुट्ठानं – कायचित्ततो वाचाचित्ततो कायवाचाचित्ततो च समुट्ठाति। किरियं, सञ्ञाविमोक्खं, सचित्तकं, पण्णत्तिवज्जं, कायकम्मं, वचीकम्मं, तिचित्तं, तिवेदनन्ति।  
भूतगामसिक्खापदं पठमं।  


## २. अञ्ञवादकसिक्खापदवण्णना

९४. दुतियसिक्खापदे – अनाचारं आचरित्वाति अकातब्बं कत्वा; कायवचीद्वारेसु आपत्तिं आपज्जित्वाति वुत्तं होति। अञ्ञेनञ्ञं पटिचरतीति अञ्ञेन वचनेन अञ्ञं वचनं पटिचरति पटिच्छादेति अज्झोत्थरति; इदानि तं पटिचरणविधिं दस्सेन्तो ‘‘को आपन्नो’’तिआदिमाह। तत्रायं वचनसम्बन्धो – सो किर किञ्चि वीतिक्कमं दिस्वा ‘‘आवुसो, आपत्तिं आपन्नोसी’’ति सङ्घमज्झे आपत्तिया अनुयुञ्जियमानो ‘‘को आपन्नो’’ति वदति। ‘‘ततो त्व’’न्ति वुत्ते ‘‘अहं किं आपन्नो’’ति वदति। अथ ‘‘पाचित्तियं वा दुक्कटं वा’’ति वुत्ते वत्थुं पुच्छन्तो ‘‘अहं किस्मिं आपन्नो’’ति वदति। ततो ‘‘असुकस्मिं नाम वत्थुस्मि’’न्ति वुत्ते ‘‘अहं कथं आपन्नो, किं करोन्तो आपन्नोम्ही’’ति पुच्छति। अथ ‘‘इदं नाम करोन्तो आपन्नो’’ति वुत्ते ‘‘कं भणथा’’ति वदति। ततो ‘‘तं भणामा’’ति वुत्ते ‘‘किं भणथा’’ति वदति।  
अपिचेत्थ अयं पाळिमुत्तकोपि अञ्ञेनञ्ञं पटिचरणविधि – भिक्खूहि ‘‘तव सिपाटिकाय कहापणो दिट्ठो, किस्सेवमसारुप्पं करोसी’’ति वुत्तो ‘‘सुदिट्ठं, भन्ते, न पनेसो कहापणो; तिपुमण्डलं एत’’न्ति भणन्तो वा ‘‘त्वं सुरं पिवन्तो दिट्ठो, किस्सेवं करोसी’’ति वुत्तो ‘‘सुदिट्ठो , भन्ते, न पनेसा सुरा, भेसज्जत्थाय सम्पादितं अरिट्ठ’’न्ति भणन्तो वा ‘‘त्वं पटिच्छन्ने आसने मातुगामेन सद्धिं निसिन्नो दिट्ठो, किस्सेवमसारुप्पं करोसी’’ति वुत्तो ‘‘येन दिट्ठं सुदिट्ठं, विञ्ञू पनेत्थ दुतियो अत्थि, सो किस्स न दिट्ठो’’ति भणन्तो वा, ‘‘ईदिसं तया किञ्चि दिट्ठ’’न्ति पुट्ठो ‘‘न सुणामी’’ति सोतमुपनेन्तो वा, सोतद्वारे पुच्छन्तानं चक्खुं उपनेन्तो वा, अञ्ञेनञ्ञं पटिचरतीति वेदितब्बो। अञ्ञवादकं रोपेतूति अञ्ञवादकं आरोपेतु; पतिट्ठापेतूति अत्थो। विहेसकं रोपेतूति एतस्मिम्पि एसेव नयो।  
९८. अञ्ञवादके विहेसके पाचित्तियन्ति एत्थ अञ्ञं वदतीति अञ्ञवादकं; अञ्ञेनञ्ञं पटिचरणस्सेतं नामं। विहेसेतीति विहेसकं; तुण्हीभूतस्सेतं नामं, तस्मिं अञ्ञवादके विहेसके। पाचित्तियन्ति वत्थुद्वये पाचित्तियद्वयं वुत्तं।  
१००. अरोपिते अञ्ञवादकेति कम्मवाचाय अनारोपिते अञ्ञवादके। अरोपिते विहेसकेति एतस्मिम्पि एसेव नयो।  
१०१. धम्मकम्मे धम्मकम्मसञ्ञीतिआदीसु यं तं अञ्ञवादकविहेसकरोपनकम्मं कतं, तञ्चे धम्मकम्मं होति, सो च भिक्खु तस्मिं धम्मकम्मसञ्ञी अञ्ञवादकञ्च विहेसकञ्च करोति, अथस्स तस्मिं अञ्ञवादके च विहेसके च आपत्ति पाचित्तियस्साति इमिना नयेन अत्थो वेदितब्बो।  
१०२. अजानन्तो पुच्छतीति आपत्तिं वा आपन्नभावं अजानन्तोयेव ‘‘किं तुम्हे भणथ, अहं न जानामी’’ति पुच्छति। गिलानो वा न कथेतीति मुखे तादिसो ब्याधि होति, येन कथेतुं न सक्कोति। सङ्घस्स भण्डनं वातिआदीसु सङ्घमज्झे कथिते तप्पच्चया सङ्घस्स भण्डनं वा कलहो वा विवादो वा भविस्सति, सो मा अहोसीति मञ्ञमानो न कथेतीति इमिना नयेन अत्थो वेदितब्बो। सेसं उत्तानमेवाति।  
तिसमुट्ठानं – कायचित्ततो वाचाचित्ततो कायवाचाचित्ततो च समुट्ठाति, सिया किरियं , सिया अकिरियं, अञ्ञेनञ्ञं पटिचरन्तस्स हि किरियं होति, तुण्हीभावेन विहेसन्तस्स अकिरियं, सञ्ञाविमोक्खं, सचित्तकं, लोकवज्जं, कायकम्मं, वचीकम्मं, अकुसलचित्तं, दुक्खवेदनन्ति।  
अञ्ञवादकसिक्खापदं दुतियं।  


## ३. उज्झापनकसिक्खापदवण्णना

१०३. ततियसिक्खापदे – दब्बं मल्लपुत्तं भिक्खू उज्झापेन्तीति ‘‘छन्दाय दब्बो मल्लपुत्तो’’तिआदीनि वदन्ता तं आयस्मन्तं तेहि भिक्खूहि अवजानापेन्ति, अवञ्ञाय ओलोकापेन्ति, लामकतो वा चिन्तापेन्ती’’ति अत्थो। लक्खणं पनेत्थ सद्दसत्थानुसारेन वेदितब्बं। ओज्झापेन्तीतिपि पाठो। अयमेवत्थो । छन्दायाति छन्देन पक्खपातेन; अत्तनो अत्तनो सन्दिट्ठसम्भत्तानं पणीतानि पञ्ञपेतीति अधिप्पायो। खिय्यन्तीति ‘‘छन्दाय दब्बो मल्लपुत्तो’’तिआदीनि वदन्ता पकासेन्ति।  
१०५. उज्झापनके खिय्यनके पाचित्तियन्ति एत्थ येन वचनेन उज्झापेन्ति, तं उज्झापनकं। येन च खिय्यन्ति तं खिय्यनकं। तस्मिं उज्झापनके खिय्यनके। पाचित्तियन्ति वत्थुद्वये पाचित्तियद्वयं वुत्तं।  
१०६. उज्झापनकं नाम उपसम्पन्नं सङ्घेन सम्मतं सेनासनपञ्ञापकं वा…पे॰… अप्पमत्तकविस्सज्जनकं वाति एतेसं पदानं ‘‘मङ्कुकत्तुकामो’’ति इमिना सम्बन्धो। अवण्णं कत्तुकामो अयसं कत्तुकामोति इमेसं पन वसेन उपसम्पन्नन्तिआदीसु ‘‘उपसम्पन्नस्सा’’ति एवं विभत्तिविपरिणामो कातब्बो। उज्झापेति वा खिय्यति वा आपत्ति पाचित्तियस्साति एत्थ पन यस्मा ‘‘खिय्यनकं नामा’’ति एवं मातिकापदं उद्धरित्वापि ‘‘उज्झापनकं नामा’’ति इमस्स पदस्स वुत्तविभङ्गोयेव वत्तब्बो होति, अञ्ञवादकसिक्खापदे विय अञ्ञो विसेसो नत्थि, तस्मा तं विसुं अनुद्धरित्वा अविभजित्वा निगमनमेव एकतो कतन्ति वेदितब्बं। धम्मकम्मे धम्मकम्मसञ्ञीतिआदीसु यं तस्स उपसम्पन्नस्स सम्मुतिकम्मं कतं तञ्चे धम्मकम्मं होति, सो च भिक्खु तस्मिं धम्मकम्मसञ्ञी उज्झापनकञ्च खिय्यनकञ्च करोति, अथस्स तस्मिं उज्झापनके च खिय्यनके च आपत्ति पाचित्तियस्साति इमिना नयेन अत्थो वेदितब्बो।  
अनुपसम्पन्नं उज्झापेति वा खिय्यति वाति एत्थ उपसम्पन्नं सङ्घेन सम्मतं अञ्ञं अनुपसम्पन्नं उज्झापेति अवजानापेति, तस्स वा तं सन्तिके खिय्यतीति अत्थो। उपसम्पन्नं सङ्घेन असम्मतन्ति कम्मवाचाय असम्मतं केवलं ‘‘तवेसो भारो’’ति सङ्घेन आरोपितभारं भिक्खूनं वा फासुविहारत्थाय सयमेव तं भारं वहन्तं, यत्र वा द्वे तयो भिक्खू विहरन्ति, तत्र वा तादिसं कम्मं करोन्तन्ति अधिप्पायो। अनुपसम्पन्नं सङ्घेन सम्मतं वा असम्मतं वाति एत्थ पन किञ्चापि अनुपसम्पन्नस्स तेरस सम्मुतियो दातुं न वट्टन्ति। अथ खो उपसम्पन्नकाले लद्धसम्मुतिको पच्छा अनुपसम्पन्नभावे ठितो, तं सन्धाय ‘‘सङ्घेन सम्मतं वा’’ति वुत्तं। यस्स पन ब्यत्तस्स सामणेरस्स केवलं सङ्घेन वा सम्मतेन वा भिक्खुना ‘‘त्वं इदं कम्मं करोही’’ति भारो कतो, तादिसं सन्धाय ‘‘असम्मतं वा’’ति वुत्तं। सेसमेत्थ उत्तानमेवाति।  
तिसमुट्ठानं – कायचित्ततो वाचाचित्ततो कायवाचाचित्ततो च समुट्ठाति, किरियं, सञ्ञाविमोक्खं, सचित्तकं, लोकवज्जं, कायकम्मं, वचीकम्मं, अकुसलचित्तं, दुक्खवेदनन्ति।  
उज्झापनकसिक्खापदं ततियं।  


## ४. पठमसेनासनसिक्खापदवण्णना

१०८. चतुत्थसिक्खापदे – हेमन्तिके कालेति हेमन्तकाले हिमपातसमये। कायं ओतापेन्ताति मञ्चपीठादीसु निसिन्ना बालातपेन कायं ओतापेन्ता। काले आरोचितेति यागुभत्तादीसु यस्स कस्सचि काले आरोचिते। ओवट्ठं होतीति हिमवस्सेन ओवट्ठं तिन्तं होति।  
११०. अवस्सिकसङ्केतेति वस्सिकवस्सानमासाति एवं अपञ्ञत्ते चत्तारो हेमन्तिके चत्तारो च गिम्हिके अट्ठ मासेति अत्थो। मण्डपे वाति साखामण्डपे वा पदरमण्डपे वा। रुक्खमूले वाति यस्स कस्सचि रुक्खस्स हेट्ठा। यत्थ काका वा कुलला वा न ऊहदन्तीति यत्थ धुवनिवासेन कुलावके कत्वा वसमाना एते काककुलला वा अञ्ञे वा सकुन्ता तं सेनासनं न ऊहदन्ति, तादिसे रुक्खमूले निक्खिपितुं अनुजानामीति। तस्मा यत्थ गोचरप्पसुता सकुन्ता विस्समित्वा गच्छन्ति, तस्स रुक्खस्स मूले निक्खिपितुं वट्टति। यस्मिं पन धुवनिवासेन कुलावके कत्वा वसन्ति, तस्स रुक्खस्स मूले न निक्खिपितब्बं। ‘‘अट्ठ मासे’’ति वचनतो येसु जनपदेसु वस्सकाले न वस्सति, तेसुपि चत्तारो मासे निक्खिपितुं न वट्टतियेव। ‘‘अवस्सिकसङ्केते’’ति वचनतो यत्थ हेमन्ते देवो वस्सति, तत्थ हेमन्तेपि अज्झोकासे निक्खिपितुं न वट्टति। गिम्हे पन सब्बत्थ विगतवलाहकं विसुद्धं नभं होति, एवरूपे काले केनचिदेव करणीयेन अज्झोकासे मञ्चपीठं निक्खिपितुं वट्टति।  
अब्भोकासिकेनापि वत्तं जानितब्बं, तस्स हि सचे पुग्गलिकमञ्चको अत्थि, तत्थेव सयितब्बं। सङ्घिकं गण्हन्तेन वेत्तेन वा वाकेन वा वीतमञ्चको गहेतब्बो। तस्मिं असति पुराणमञ्चको गहेतब्बो। तस्मिम्पि असति नववायिमो वा ओनद्धको वा गहेतब्बो। गहेत्वा च पन ‘‘अहं उक्कट्ठरुक्खमूलिको उक्कट्ठअब्भोकासिको’’ति चीवरकुटिम्पि अकत्वा असमये अज्झोकासे रुक्खमूले वा पञ्ञपेत्वा निपज्जितुं न वट्टति। सचे पन चतुग्गुणेनपि चीवरेन कतकुटि अतेमेन्तं रक्खितुं न सक्कोति, सत्ताहवद्दलिकादीनि भवन्ति, भिक्खुनो कायानुगतिकत्ता वट्टति।  
अरञ्ञे पण्णकुटीसु वसन्तानं सीलसम्पदाय पसन्नचित्ता मनुस्सा नवं मञ्चपीठं देन्ति ‘‘सङ्घिकपरिभोगेन परिभुञ्जथा’’ति वसित्वा गच्छन्तेहि सामन्तविहारे सभागभिक्खूनं पेसेत्वा गन्तब्बं, सभागानं अभावे अनोवस्सके निक्खिपित्वा गन्तब्बं, अनोवस्सके असति रुक्खे लग्गेत्वा गन्तब्बं। चेतियङ्गणे सम्मज्जनिं गहेत्वा भोजनसालङ्गणं वा उपोसथागारङ्गणं वा परिवेणदिवाट्ठानअग्गिसालादीसु वा अञ्ञतरं सम्मज्जित्वा धोवित्वा पुन सम्मज्जनीमाळकेयेव ठपेतब्बा। उपोसथागारादीसु अञ्ञतरस्मिं गहेत्वा अवसेसानि सम्मज्जन्तस्सापि एसेव नयो।  
यो पन भिक्खाचारमग्गं सम्मज्जन्तोव गन्तुकामो होति, तेन सम्मज्जित्वा सचे अन्तरामग्गे साला अत्थि, तत्थ ठपेतब्बा। सचे नत्थि, वलाहकानं अनुट्ठितभावं सल्लक्खेत्वा ‘‘यावाहं गामतो निक्खमामि, ताव न वस्सिस्सती’’ति जानन्तेन यत्थ कत्थचि निक्खिपित्वा पुन पच्चागच्छन्तेन पाकतिकट्ठाने ठपेतब्बा। सचे वस्सिस्सतीति जानन्तो अज्झोकासे ठपेति, दुक्कटन्ति महापच्चरियं वुत्तं। सचे पन तत्र तत्रेव सम्मज्जनत्थाय सम्मज्जनी निक्खित्ता होति, तं तं ठानं सम्मज्जित्वा तत्र तत्रेव निक्खिपितुं वट्टति। आसनसालं सम्मज्जन्तेन वत्तं जानितब्बं। तत्रिदं वत्तं – मज्झतो पट्ठाय पादट्ठानाभिमुखा वालिका हरितब्बा। कचवरं हत्थेहि गहेत्वा बहि छड्डेतब्बं।  
१११. मसारकोति मञ्चपादे विज्झित्वा तत्थ अटनियो पवेसेत्वा कतो। बुन्दिकाबद्धोति अटनीहि मञ्चपादे डंसापेत्वा पल्लङ्कसङ्खेपेन कतो। कुळीरपादकोति अस्समेण्डकादीनं पादसदिसेहि पादेहि कतो। यो वा पन कोचि वङ्कपादको, अयं वुच्चति कुळीरपादको। आहच्चपादकोति अयं पन ‘‘आहच्चपादको नाम मञ्चो अङ्गे विज्झित्वा कतो होती’’ति एवं परतो पाळियंयेव वुत्तो, तस्मा अटनियो विज्झित्वा तत्थ पादसिखं पवेसेत्वा उपरि आणिं दत्वा कतमञ्चो ‘‘आहच्चपादको’’ति वेदितब्बो। पीठेपि एसेव नयो। अन्तो संवेठेत्वा बद्धं होतीति हेट्ठा च उपरि च वित्थतं मज्झे सङ्खित्तं पणवसण्ठानं कत्वा बद्धं होति, तं किर मज्झे सीहब्यग्घचम्मपरिक्खित्तम्पि करोन्ति। अकप्पियचम्मं नामेत्थ नत्थि। सेनासनञ्हि सोवण्णमयम्पि वट्टति, तस्मा तं महग्घं होति। अनुपसम्पन्नं सन्थरापेति तस्स पलिबोधोति येन सन्थरापितं, तस्स पलिबोधो। लेड्डुपातं अतिक्कमन्तस्स आपत्ति पाचित्तियस्साति थाममज्झिमस्स पुरिसस्स लेड्डुपातं अतिक्कमन्तस्स पाचित्तियं।  
अयं पनेत्थ विनिच्छयो – थेरो भोजनसालायं भत्तकिच्चं कत्वा दहरं आणापेति ‘‘गच्छ दिवाट्ठाने मञ्चपीठं पञ्ञपेही’’ति। सो तथा कत्वा निसिन्नो। थेरो यथारुचिं विचरित्वा तत्थ गन्त्वा थविकं वा उत्तरासङ्गं वा ठपेति, ततो पट्ठाय थेरस्स पलिबोधो। निसीदित्वा सयं गच्छन्तो नेव उद्धरति, न उद्धरापेति, लेड्डुपातातिक्कमे पाचित्तियं। सचे पन थेरो तत्थ थविकं वा उत्तरासङ्गं वा अट्ठपेत्वा चङ्कमन्तोव दहरं ‘‘गच्छ त्व’’न्ति भणति, तेन ‘‘इदं भन्ते मञ्चपीठ’’न्ति आचिक्खितब्बं। सचे थेरो वत्तं जानाति ‘‘त्वं गच्छ, अहं पाकतिकं करिस्सामी’’ति वत्तब्बं। सचे बालो होति अनुग्गहितवत्तो ‘‘गच्छ, मा इध तिट्ठ, नेव निसीदितुं न निपज्जितुं देमी’’ति दहरं तज्जेतियेव। दहरेन ‘‘भन्ते सुखं सयथा’’ति कप्पं लभित्वा वन्दित्वा गन्तब्बं। तस्मिं गते थेरस्सेव पलिबोधो। पुरिमनयेनेव चस्स आपत्ति वेदितब्बा।  
अथ पन आणत्तिक्खणेयेव दहरो ‘‘मय्हं भन्ते भण्डकधोवनादि किञ्चि करणीयं अत्थी’’ति वदति, थेरो च नं ‘‘त्वं पञ्ञपेत्वा गच्छाही’’ति वत्वा भोजनसालतो निक्खमित्वा अञ्ञत्थ गच्छति, पादुद्धारेन कारेतब्बो। सचे तत्थेव गन्त्वा निसीदति पुरिमनयेनेव चस्स लेड्डुपातातिक्कमे आपत्ति। सचे पन थेरो सामणेरं आणापेति , सामणेरे तत्थ मञ्चपीठं पञ्ञपेत्वा निसिन्नेपि भोजनसालतो अञ्ञत्थ गच्छन्तो पादुद्धारेन कारेतब्बो। गन्त्वा निसिन्नो पुन गमनकाले लेड्डुपातातिक्कमे आपत्तिया कारेतब्बो। सचे पन आणापेन्तो मञ्चपीठं पञ्ञपेत्वा तत्थेव निसीदाति आणापेति, यत्रिच्छति तत्र गन्त्वा आगन्तुं लभति। सयं पन पाकतिकं अकत्वा गच्छन्तस्स लेड्डुपातातिक्कमे पाचित्तियं। अन्तरसन्निपाते मञ्चपीठानि पञ्ञपेत्वा निसिन्नेहि गमनकाले आरामिकानं इमं पटिसामेथाति वत्तब्बं, अवत्वा गच्छन्तानं लेड्डुपातातिक्कमे आपत्ति।  
महाधम्मसवनं नाम होति तत्थ उपोसथागारतोपि भोजनसालतोपि आहरित्वा मञ्चपीठानि पञ्ञपेन्ति। आवासिकानंयेव पलिबोधो। सचे आगन्तुका ‘‘इदं अम्हाकं उपज्झायस्स इदं आचरियस्सा’’ति गण्हन्ति, ततो पट्ठाय तेसंयेव पलिबोधो। गमनकाले पाकतिकं अकत्वा लेड्डुपातं अतिक्कमन्तानं आपत्ति। महापच्चरियं पुन वुत्तं – ‘‘याव अञ्ञे न निसीदन्ति, ताव येहि पञ्ञत्तं, तेसं भारो। अञ्ञेसु आगन्त्वा निसिन्नेसु निसिन्नकानं भारो। सचे ते अनुद्धरित्वा वा अनुद्धरापेत्वा वा गच्छन्ति, दुक्कटं। कस्मा? अनाणत्तिया पञ्ञपितत्ता’’ति। धम्मासने पञ्ञत्ते याव उस्सारको वा धम्मकथिको वा नागच्छति, ताव पञ्ञापकानं पलिबोधो, तस्मिं आगन्त्वा निसिन्ने तस्स पलिबोधो। सकलं अहोरत्तं धम्मसवनं होति, अञ्ञो उस्सारको वा धम्मकथिको वा उट्ठहति, अञ्ञो निसीदति, यो यो आगन्त्वा निसीदति, तस्स तस्स भारो। उट्ठहन्तेन पन ‘‘इदमासनं तुम्हाकं भारो’’ति वत्वा गन्तब्बं। सचेपि इतरस्मिं अनागतेयेव पठमं निसिन्नो उट्ठाय गच्छति, तस्मिञ्च अन्तोउपचारट्ठेयेव इतरो आगन्त्वा निसीदति, उट्ठाय गतो आपत्तिया न कारेतब्बो। सचे पन इतरस्मिं अनागतेयेव पठमं निसिन्नो उट्ठायासना लेड्डुपातं अतिक्कमति, आपत्तिया कारेतब्बो। सब्बत्थ च ‘‘लेड्डुपातातिक्कमे पठमपादे दुक्कटं, दुतिये पाचित्तिय’’न्ति अयं नयो महापच्चरियं वुत्तो।  
११२. चिमिलिकं वातिआदीसु चिमिलिका नाम सुधादिपरिकम्मकताय भूमिया वण्णानुरक्खणत्थं कता होति , तं हेट्ठा पत्थरित्वा उपरि कटसारकं पत्थरन्ति। उत्तरत्थरणं नाम मञ्चपीठानं उपरि अत्थरितब्बकं पच्चत्थरणं। भूमत्थरणं नाम भूमियं अत्थरितब्बा कटसारकादिविकति। तट्टिकं नाम तालपण्णेहि वा वाकेहि वा कततट्टिका। चम्मखण्डो नाम सीहब्यग्घदीपितरच्छचम्मादीसुपि यंकिञ्चि चम्मं। अट्ठकथासु हि सेनासनपरिभोगे पटिक्खित्तचम्मं नाम न दिस्सति, तस्मा सीहचम्मादीनं परिहरणेयेव पटिक्खेपो वेदितब्बो। पादपुञ्छनी नाम रज्जुकेहि वा पिलोतिकाहि वा पादपुञ्छनत्थं कता। फलकपीठं नाम फलकमयं पीठं। अथ वा फलकञ्चेव दारुमयपीठञ्च; एतेन सब्बम्पि दारुभण्डादि सङ्गहितं। महापच्चरियं पन वित्थारेनेव वुत्तं – ‘‘आधारकं पत्तपिधानं पादकथलिकं तालवण्टं बीजनीपत्तकं यंकिञ्चि दारुभण्डं अन्तमसो पानीयउळुङ्कं पानीयसङ्खं अज्झोकासे निक्खिपित्वा गच्छन्तस्स दुक्कट’’न्ति। महाअट्ठकथायं पन एस नयो दुतियसिक्खापदे दस्सितो। अज्झोकासे रजनं पचित्वा रजनभाजनं रजनउळुङ्को रजनदोणिकाति सब्बं अग्गिसालाय पटिसामेतब्बं। सचे अग्गिसाला नत्थि, अनोवस्सके पब्भारे निक्खिपितब्बं। तस्मिम्पि असति यत्थ ओलोकेन्ता भिक्खू पस्सन्ति, तादिसे ठाने ठपेत्वापि गन्तुं वट्टति।  
अञ्ञस्स पुग्गलिकेति यस्मिं विस्सासग्गाहो न रुहति, तस्स सन्तके दुक्कटं। यस्मिं पन विस्सासो रुहति, तस्स सन्तकं अत्तनो पुग्गलिकमिव होतीति महापच्चरियादीसु वुत्तं।  
११३. आपुच्छं गच्छतीति यो भिक्खु वा सामणेरो वा आरामिको वा लज्जी होति, अत्तनो पलिबोधं विय मञ्ञति, यो तथारूपं आपुच्छित्वा गच्छति, तस्स अनापत्ति। ओतापेन्तो गच्छतीति आतपे ओतापेन्तो आगन्त्वा उद्धरिस्सामीति गच्छति; एवं गच्छतो अनापत्ति। केनचि पलिबुद्धं होतीति सेनासनं केनचि उपद्दुतं होतीति अत्थो। सचेपि हि वुड्ढतरो भिक्खु उट्ठापेत्वा गण्हाति, सचेपि यक्खो वा पेतो वा आगन्त्वा निसीदति, कोचि वा इस्सरो आगन्त्वा गण्हाति, सेनासनं पलिबुद्धं होति, सीहब्यग्घादीसु वा पन तं पदेसं आगन्त्वा ठितेसुपि सेनासनं पलिबुद्धं होतियेव। एवं केनचि पलिबुद्धे अनुद्धरित्वापि गच्छतो अनापत्ति। आपदासूति जीवितब्रह्मचरियन्तरायेसु। सेसं उत्तानमेवाति।  
कथिनसमुट्ठानं – कायवाचतो कायवाचाचित्ततो च समुट्ठाति, किरियाकिरियं, नोसञ्ञाविमोक्खं, अचित्तकं, पण्णत्तिवज्जं, कायकम्मं, वचीकम्मं, तिचित्तं, तिवेदनन्ति।  
पठमसेनासनसिक्खापदं चतुत्थं।  


## ५. दुतियसेनासनसिक्खापदवण्णना

११६. दुतियसेनासनसिक्खापदे – भिसीति मञ्चकभिसि वा पीठकभिसि वा। चिमिलिकादीनिपि पुरिमसिक्खापदे वुत्तप्पकारानियेव। निसीदनन्ति सदसं वेदितब्बं। पच्चत्थरणन्ति पावारो कोजवोति एत्तकमेव वुत्तं। तिणसन्थारोति येसं केसञ्चि तिणानं सन्थारो । एस नयो पण्णसन्थारे। परिक्खेपं अतिक्कमन्तस्साति एत्थ पठमपादं अतिक्कामेन्तस्स दुक्कटं, दुतियातिक्कमे पाचित्तियं। अपरिक्खित्तस्स उपचारो नाम सेनासनतो द्वे लेड्डुपाता।  
अनापुच्छं वा गच्छेय्याति एत्थ भिक्खुम्हि सति भिक्खु आपुच्छितब्बो। तस्मिं असति सामणेरो, तस्मिं असति आरामिको, तस्मिम्पि असति येन विहारो कारितो सो विहारसामिको, तस्स वा कुले यो कोचि आपुच्छितब्बो। तस्मिम्पि असति चतूसु पासाणेसु मञ्चं ठपेत्वा मञ्चे अवसेसमञ्चपीठानि आरोपेत्वा उपरि भिसिआदिकं दसविधम्पि सेय्यं रासिं करित्वा दारुभण्डं मत्तिकाभण्डं पटिसामेत्वा द्वारवातपानानि पिदहित्वा गमियवत्तं पूरेत्वा गन्तब्बं। सचे पन सेनासनं ओवस्सति, छदनत्थञ्च तिणं वा इट्ठका वा आनीता होन्ति, सचे उस्सहति, छादेतब्बं। नो चे सक्कोति, यो ओकासो अनोवस्सको, तत्थ मञ्चपीठादीनि निक्खिपित्वा गन्तब्बं। सचे सब्बम्पि ओवस्सति, उस्सहन्तेन अन्तोगामे उपासकानं घरे ठपेतब्बं। सचे तेपि ‘‘सङ्घिकं नाम भन्ते भारियं, अग्गिदाहादीनं भायामा’’ति न सम्पटिच्छन्ति, अज्झोकासेपि पासाणानं उपरि मञ्चं ठपेत्वा सेसं पुब्बे वुत्तनयेनेव निक्खिपित्वा तिणेहि च पण्णेहि च पटिच्छादेत्वा गन्तुं वट्टति। यञ्हि तत्थ अङ्गमत्तम्पि अवसिस्सति, तं अञ्ञेसं तत्थ आगतानं भिक्खूनं उपकारं भविस्सतीति ।  
११७. विहारस्स उपचारेतिआदीसु विहारस्सूपचारो नाम परिवेणं। उपट्ठानसालाति परिवेणभोजनसाला। मण्डपोति परिवेणमण्डपो। रुक्खमूलन्ति परिवेणरुक्खमूलं। अयं ताव नयो कुरुन्दट्ठकथायं वुत्तो। किञ्चापि वुत्तो, अथ खो विहारोति अन्तोगब्भो वा अञ्ञं वा सब्बपरिच्छन्नं गुत्तसेनासनं वेदितब्बं। विहारस्स उपचारेति तस्स बहि आसन्ने ओकासे। उपट्ठानसालायं वाति भोजनसालायं वा। मण्डपे वाति अपरिच्छन्ने परिच्छन्ने वापि बहूनं सन्निपातमण्डपे। रुक्खमूले वत्तब्बं नत्थि। आपत्ति दुक्कटस्साति वुत्तप्पकारञ्हि दसविधं सेय्यं अन्तोगब्भादिम्हि गुत्तट्ठाने पञ्ञपेत्वा गच्छन्तस्स यस्मा सेय्यापि सेनासनम्पि उपचिकाहि पलुज्जति, वम्मिकरासियेव होति, तस्मा पाचित्तियं वुत्तं। बहि पन उपट्ठानसालादीसु पञ्ञपेत्वा गच्छन्तस्स सेय्यामत्तमेव नस्सेय्य, ठानस्स अगुत्तताय न सेनासनं, तस्मा एत्थ दुक्कटं वुत्तं। मञ्चं वा पीठं वाति एत्थ यस्मा न सक्का मञ्चपीठं सहसा उपचिकाहि खायितुं, तस्मा तं विहारेपि सन्थरित्वा गच्छन्तस्स दुक्कटं वुत्तं। विहारूपचारे पन तं विहारचारिकं आहिण्डन्तापि दिस्वा पटिसामेस्सन्ति।  
११८. उद्धरित्वा गच्छतीति एत्थ उद्धरित्वा गच्छन्तेन मञ्चपीठकवाटं सब्बं अपनेत्वा संहरित्वा चीवरवंसे लग्गेत्वा गन्तब्बं। पच्छा आगन्त्वा वसनकभिक्खुनापि पुन मञ्चपीठं वा पञ्ञपेत्वा सयित्वा गच्छन्तेन तथेव कातब्बं। अन्तोकुट्टतो सेय्यं बहिकुट्टे पञ्ञपेत्वा वसन्तेन गमनकाले गहितट्ठानेयेव पटिसामेतब्बं। उपरिपासादतो ओरोपेत्वा हेट्ठापासादे वसन्तस्सपि एसेव नयो। रत्तिट्ठानदिवाट्ठानेसु मञ्चपीठं पञ्ञपेत्वापि गमनकाले पुन गहितट्ठानेयेव ठपेतब्बं।  
आपुच्छं गच्छतीति एत्थायं आपुच्छितब्बानापुच्छितब्बविनिच्छयो – या ताव भूमियं दीघसाला वा पण्णसाला वा होति, यं वा रुक्खत्थम्भेसु, कतगेहं उपचिकानं उट्ठानट्ठानं होति, ततो पक्कमन्तेन ताव आपुच्छित्वाव पक्कमितब्बं। तस्मिञ्हि कतिपयानि दिवसानि अजग्गियमाने वम्मिकाव सन्तिट्ठन्ति। यं पन पासाणपिट्ठियं वा पासाणत्थम्भेसु वा कतसेनासनं सिलुच्चयलेणं वा सुधालित्तसेनासनं वा यत्थ उपचिकासङ्का नत्थि, ततो पक्कमन्तस्स आपुच्छित्वापि अनापुच्छित्वापि गन्तुं वट्टति, आपुच्छनं पन वत्तं। सचे तादिसेपि सेनासने एकेन पस्सेन उपचिका आरोहन्ति, आपुच्छित्वाव गन्तब्बं। यो पन आगन्तुको भिक्खु सङ्घिकं सेनासनं गहेत्वा वसन्तं भिक्खुं अनुवत्तन्तो अत्तनो सेनासनं अग्गहेत्वा वसति, याव सो न गण्हाति, ताव तं सेनासनं पुरिमभिक्खुस्सेव पलिबोधो। यदा पन सो सेनासनं गहेत्वा अत्तनो इस्सरियेन वसति, ततो पट्ठाय आगन्तुकस्सेव पलिबोधो। सचे उभोपि विभजित्वा गण्हन्ति, उभिन्नम्पि पलिबोधो। महापच्चरियं पन वुत्तं – ‘‘सचे द्वे तयो एकतो हुत्वा पञ्ञपेन्ति, गमनकाले सब्बेहिपि आपुच्छितब्बं। तेसु चे पठमं गच्छन्तो ‘पच्छिमो जग्गिस्सती’ति आभोगं कत्वा गच्छति वट्टति। पच्छिमस्स आभोगेन मुत्ति नत्थि। बहू एकं पेसेत्वा सन्थरापेन्ति, गमनकाले सब्बेहि वा आपुच्छितब्बं , एकं वा पेसेत्वा आपुच्छितब्बं। अञ्ञतो मञ्चपीठादीनि आनेत्वा अञ्ञत्र वसित्वापि गमनकाले तत्थेव नेतब्बानि। सचे अञ्ञावासतो आनेत्वा वसमानस्स अञ्ञो वुड्ढतरो आगच्छति, न पटिबाहितब्बो, ‘मया भन्ते अञ्ञावासतो आनीतं, पाकतिकं करेय्याथा’ति वत्तब्बं। तेन ‘एवं करिस्सामी’ति सम्पटिच्छिते इतरस्स गन्तुं वट्टति। एवमञ्ञत्थ हरित्वापि सङ्घिकपरिभोगेन परिभुञ्जन्तस्स नट्ठं वा जिण्णं वा चोरेहि वा हटं गीवा न होति, पुग्गलिकपरिभोगेन परिभुञ्जन्तस्स पन गीवा होति। अञ्ञस्स मञ्चपीठं पन सङ्घिकपरिभोगेन वा पुग्गलिकपरिभोगेन वा परिभुञ्जन्तस्स नट्ठं गीवायेव’’।  
केनचि पलिबुद्धं होतीति वुड्ढतरभिक्खूइस्सरिययक्खसीहवाळमिगकण्हसप्पादीसु येन केनचि सेनासनं पलिबुद्धं होति। सापेक्खो गन्त्वा तत्थ ठितो आपुच्छति, केनचि पलिबुद्धो होतीति अज्जेव आगन्त्वा पटिजग्गिस्सामीति एवं सापेक्खो नदीपारं वा गामन्तरं वा गन्त्वा यत्थस्स गमनचित्तं उप्पन्नं, तत्थेव ठितो कञ्चि पेसेत्वा आपुच्छति, नदीपूरराजचोरादीसु वा केनचि पलिबुद्धो होति उपद्दुतो, न सक्कोति पच्चागन्तुं, एवंभूतस्सपि अनापत्ति। सेसं पठमसिक्खापदे वुत्तनयमेव सद्धिं समुट्ठानादीहीति।  
दुतियसेनासनसिक्खापदं पञ्चमं।  


## ६. अनुपखज्जसिक्खापदवण्णना

११९. छट्ठसिक्खापदे – पलिबुन्धेन्तीति पठमतरं गन्त्वा पत्तचीवरं अतिहरित्वा रुम्भित्वा तिट्ठन्ति। थेरा भिक्खू वुट्ठापेन्तीति ‘‘अम्हाकं आवुसो पापुणाती’’ति वस्सग्गेन गहेत्वा वुट्ठापेन्ति। अनुपखज्ज सेय्यं कप्पेन्तीति ‘‘तुम्हाकं भन्ते मञ्चट्ठानंयेव पापुणाति, न सब्बो विहारो। अम्हाकं दानि इदं ठानं पापुणाती’’ति अनुपविसित्वा मञ्चपीठं पञ्ञपेत्वा निसीदन्तिपि निपज्जन्तिपि सज्झायम्पि करोन्ति।  
१२०. जानन्ति ‘‘अनुट्ठापनीयो अय’’न्ति जानन्तो; तेनेवस्स विभङ्गे ‘‘वुड्ढोति जानाती’’तिआदि वुत्तं। वुड्ढो हि अत्तनो वुड्ढताय अनुट्ठापनीयो , गिलानो गिलानताय, सङ्घो पन भण्डागारिकस्स वा धम्मकथिकविनयधरादीनं वा गणवाचकआचरियस्स वा बहूपकारतं गुणविसिट्ठतञ्च सल्लक्खेन्तो धुववासत्थाय विहारं सम्मन्नित्वा देति, तस्मा यस्स सङ्घेन दिन्नो, सोपि अनुट्ठापनीयो। कामञ्चेत्थ गिलानस्सापि सङ्घोयेव अनुच्छविकं सेनासनं देति, गिलानो पन ‘‘अपलोकेत्वा सङ्घेन अदिन्नसेनासनोपि न पीळेतब्बो अनुकम्पितब्बो’’ति दस्सेतुं विसुं वुत्तो।  
१२१. उपचारेति एत्थ मञ्चपीठानं ताव महल्लके विहारे समन्ता दियड्ढो हत्थो उपचारो, खुद्दके यतो पहोति ततो दियड्ढो हत्थो, पादे धोवित्वा पविसन्तस्स पस्सावत्थाय निक्खमन्तस्स च याव द्वारे निक्खित्तपादधोवनपासाणतो पस्सावट्ठानतो च मञ्चपीठं, ताव दियड्ढहत्थवित्थारो मग्गो उपचारो नाम। तस्मिं मञ्चस्स वा पीठस्स वा उपचारे ठितस्स वा भिक्खुनो पविसन्तस्स वा निक्खमन्तस्स वा उपचारे यो अनुपखज्ज सेय्यं कप्पेतुकामो सेय्यं सन्थरति वा सन्थरापेति वा, आपत्ति दुक्कटस्स।  
अभिनिसीदति वा अभिनिपज्जति वाति एत्थ अभिनिसीदनमत्तेन अभिनिपज्जनमत्तेनेव वा पाचित्तियं। सचे पन द्वेपि करोति, द्वे पाचित्तियानि। उट्ठायुट्ठाय निसीदतो वा निपज्जतो वा पयोगे पयोगे पाचित्तियं।  
१२२. उपचारं ठपेत्वा सेय्यं सन्थरति वा सन्थरापेति वाति इमस्मिं इतो परे च ‘‘विहारस्स उपचारे’’तिआदिके दुक्कटवारेपि यथा इध अभिनिसीदनमत्ते अभिनिपज्जनमत्ते उभयकरणे पयोगभेदे च पाचित्तियप्पभेदो वुत्तो, एवं दुक्कटप्पभेदो वेदितब्बो। एवरूपेन हि विसभागपुग्गलेन एकविहारे वा एकपरिवेणे वा वसन्तेन अत्थो नत्थि, तस्मा सब्बत्थेवस्स निवासो वारितो। अञ्ञस्स पुग्गलिकेति इधापि विस्सासिकस्स पुग्गलिकं अत्तनो पुग्गलिकसदिसमेव, तत्थ अनापत्ति।  
१२३. आपदासूति सचे बहि वसन्तस्स जीवितब्रह्मचरियन्तरायो होति, एवरूपासु आपदासु यो पविसति, तस्सापि अनापत्ति। सेसं उत्तानमेवाति। पठमपाराजिकसमुट्ठानं, किरियं, सञ्ञाविमोक्खं, सचित्तकं, लोकवज्जं, कायकम्मं, अकुसलचित्तं, दुक्खवेदनन्ति।  
अनुपखज्जसिक्खापदं छट्ठं।  


## ७. निक्कड्ढनसिक्खापदवण्णना

१२६. सत्तमसिक्खापदे – एकेन पयोगेन बहुकेपि द्वारे अतिक्कामेतीति ये चतुभूमकपञ्चभूमका पासादा छसत्तकोट्ठकानि वा चतुस्सालानि, तादिसेसु सेनासनेसु हत्थेसु वा गीवाय वा गहेत्वा अन्तरा अट्ठपेन्तो एकेन पयोगेन अतिक्कामेति, एकमेव पाचित्तियं। ठपेत्वा ठपेत्वा नानापयोगेहि अतिक्कामेन्तस्स द्वारगणनाय पाचित्तियानि। हत्थेन अनामसित्वा ‘‘निक्खमा’’ति वत्वा वाचाय निक्कड्ढन्तस्सापि एसेव नयो।  
अञ्ञं आणापेतीति एत्थ ‘‘इमं निक्कड्ढा’’ति आणत्तिमत्ते दुक्कटं। सचे सो सकिं आणत्तो बहुकेपि द्वारे अतिक्कामेति, एकं पाचित्तियं। सचे पन ‘‘एत्तकानि द्वारानि निक्कड्ढाही’’ति वा ‘‘याव महाद्वारं ताव निक्कड्ढाही’’ति वा एवं नियामेत्वा आणत्तो होति, द्वारगणनाय पाचित्तियानि।  
तस्स परिक्खारन्ति यंकिञ्चि तस्स सन्तकं पत्तचीवरपरिस्सावनधमकरणमञ्चपीठभिसिबिम्बोहनादिभेदं, अन्तमसो रजनछल्लिम्पि; यो निक्कड्ढति वा निक्कड्ढापेति वा; तस्स वत्थुगणनाय दुक्कटानि । गाळ्हं बन्धित्वा ठपितेसु पन एकाव आपत्तीति महापच्चरियं वुत्तं।  
१२७. अञ्ञस्स पुग्गलिकेति इधापि विस्सासिकपुग्गलिकं अत्तनो पुग्गलिकसदिसमेव। यथा च इध; एवं सब्बत्थ। यत्र पन विसेसो भविस्सति, तत्र वक्खाम।  
१२८. अलज्जिं निक्कड्ढति वातिआदीसु भण्डनकारककलहकारकमेव सकलसङ्घारामतो निक्कड्ढितुं लभति, सो हि पक्खं लभित्वा सङ्घम्पि भिन्देय्य। अलज्जीआदयो पन अत्तनो वसनट्ठानतोयेव निक्कड्ढितब्बा, सकलसङ्घारामतो निक्कड्ढितुं न वट्टति। उम्मत्तकस्साति सयं उम्मत्तकस्स अनापत्ति। सेसं उत्तानमेवाति।  
तिसमुट्ठानं – कायचित्ततो वाचाचित्ततो कायवाचाचित्ततो च समुट्ठाति, किरियं, सञ्ञाविमोक्खं, सचित्तकं, लोकवज्जं, कायकम्मं, वचीकम्मं, अकुसलचित्तं, दुक्खवेदनन्ति।  
निक्कड्ढनसिक्खापदं सत्तमं।  


## ८. वेहासकुटिसिक्खापदवण्णना

१२९. अट्ठमसिक्खापदे – उपरिवेहासकुटियाति उपरि अच्छन्नतलाय द्विभूमिककुटिया वा तिभूमिकादिकुटिया वा। मञ्चं सहसा अभिनिसीदीति मञ्चं सहसा अभिभवित्वा अज्झोत्थरित्वा निसीदि। भुम्मत्थे वा एतं उपयोगवचनं; मञ्चे निसीदीति अत्थो। अभीति इदं पन पदसोभनत्थं उपसग्गमत्तमेव। निप्पतित्वाति निपतित्वा निक्खमित्वा वा। तस्स हि उपरि आणीपि न दिन्ना, तस्मा निक्खन्तो। विस्सरमकासीति विरूपं आतुरस्सरमकासि।  
१३१. वेहासकुटि नाम मज्झिमस्स पुरिसस्स असीसघट्टाति या पमाणमज्झिमस्स पुरिसस्स सब्बहेट्ठिमाहि तुलाहि सीसं न घट्टेति, एतेन इध अधिप्पेता वेहासकुटि दस्सिता होति, न वेहासकुटिलक्खणं। या हि काचि उपरि अच्छिन्नतला द्विभूमिका कुटि तिभूमिकादिकुटि वा ‘‘वेहासकुटी’’ति वुच्चति। इध पन असीसघट्टा अधिप्पेता। अभिनिसीदनादीसु पुब्बे वुत्तनयेनेव पयोगवसेन आपत्तिभेदो वेदितब्बो।  
१३३. अवेहासकुटियाति भूमियं कतपण्णसालादीसु अनापत्ति। न हि सक्का तत्थ परस्स पीळा कातुं। सीसघट्टायाति यायं सीसघट्टा होति, तत्थापि अनापत्ति। न हि सक्का तत्थ हेट्ठापासादे अनोणतेन विचरितुं, तस्मा असञ्चरणट्ठानत्ता परपीळा न भविस्सति । हेट्ठा अपरिभोगं होतीति यस्सा हेट्ठा दब्बसम्भारादीनं निक्खित्तत्ता अपरिभोगं होति, तत्थापि अनापत्ति। पदरसञ्चितं होतीति यस्सा उपरिमतलं दारुफलकेहि वा घनसन्थतं होति, सुधादिपरिकम्मकतं वा तत्थापि अनापत्ति। पटाणि दिन्ना होतीति मञ्चपीठानं पादसिखासु आणी दिन्ना होति, यत्थ निसीदन्तेपि न निप्पतन्ति, तादिसे मञ्चपीठे निसीदतोपि अनापत्ति। तस्मिं ठितोति आहच्चपादके मञ्चे वा पीठे वा ठितो उपरि नागदन्तकादीसु लग्गितकं चीवरं वा किञ्चि वा गण्हाति वा, अञ्ञं वा लग्गेति, तस्सापि अनापत्ति। सेसं उत्तानमेव। एळकलोमसमुट्ठानं – कायतो च कायचित्ततो च समुट्ठाति, किरियं, नोसञ्ञाविमोक्खं, अचित्तकं, पण्णत्तिवज्जं, कायकम्मं, तिचित्तं, तिवेदनन्ति।  
वेहासकुटिसिक्खापदं अट्ठमं।  


## ९. महल्लकविहारसिक्खापदवण्णना

१३५. नवमसिक्खापदे – याव द्वारकोसाति एत्थ द्वारकोसो नाम पिट्ठसङ्घाटस्स समन्ता कवाटवित्थारप्पमाणो ओकासो। महापच्चरियं पन ‘‘द्वारबाहतो पट्ठाय दियड्ढो हत्थो’’ति वुत्तं। कुरुन्दियं पन ‘‘द्वारस्स उभोसु पस्सेसु कवाटप्पमाण’’न्ति। महाअट्ठकथायं ‘‘कवाटं नाम दियड्ढहत्थम्पि होति द्विहत्थम्पि अड्ढतेय्यहत्थम्पी’’ति वुत्तं, तं सुवुत्तं। तदेव हि सन्धाय भगवतापि ‘‘पिट्ठसङ्घाटस्स समन्ता हत्थपासा’’ति अयं उक्कट्ठनिद्देसो कतो। अग्गळट्ठपनायाति सकवाटकद्वारबन्धट्ठपनाय; सकवाटकस्स द्वारबन्धस्स निच्चलभावत्थायाति अत्थो। द्वारट्ठपनायाति इदम्पि हि पदभाजनं इममेवत्थं सन्धाय भासितं। अयं पनेत्थ अधिप्पायो – कवाटञ्हि लहुपरिवट्टकं विवरणकाले भित्तिं आहनति, पिदहनकाले द्वारबन्धं। तेन आहननेन भित्ति कम्पति, ततो मत्तिका चलति, चलित्वा सिथिला वा होति पतति वा। तेनाह भगवा ‘‘याव द्वारकोसा अग्गळट्ठपनाया’’ति। तत्थ किञ्चापि ‘‘इदं नाम कत्तब्ब’’न्ति नेव मातिकायं न पदभाजने वुत्तं, अट्ठुप्पत्तियं पन ‘‘पुनप्पुनं छादापेसि पुनप्पुनं लेपापेसी’’ति अधिकारतो याव द्वारकोसा अग्गळट्ठपनाय पुनप्पुनं लिम्पितब्बो वा लेपापेतब्बो वाति एवमत्थो दट्ठब्बो।  
यं पन पदभाजने ‘‘पिट्ठसङ्घाटस्स समन्ता हत्थपासा’’ति वुत्तं। तत्थ यस्स वेमज्झे द्वारं होति, उपरिभागे उच्चा भित्ति, तस्स तीसु दिसासु समन्ता हत्थपासा उपचारो होति, खुद्दकस्स विहारस्स द्वीसु दिसासु उपचारो होति। तत्रापि यं भित्तिं विवरियमानं कवाटं आहनति, सा अपरिपूरउपचारापि होति। उक्कट्ठपरिच्छेदेन पन तीसु दिसासु समन्ता हत्थपासा द्वारस्स निच्चलभावत्थाय लेपो अनुञ्ञातो। सचे पनस्स द्वारस्स अधोभागेपि लेपोकासो अत्थि, तम्पि लिम्पितुं वट्टति। आलोकसन्धिपरिकम्मायाति एत्थ आलोकसन्धीति वातपानकवाटका वुच्चन्ति, तेपि विवरणकाले विदत्थिमत्तम्पि अतिरेकम्पि भित्तिप्पदेसं पहरन्ति। उपचारो पनेत्थ सब्बदिसासु लब्भति, तस्मा सब्बदिसासु कवाटवित्थारप्पमाणो ओकासो आलोकसन्धिपरिकम्मत्थाय लिम्पितब्बो वा लेपापेतब्बो वाति अयमेत्थ अधिप्पायो।  
सेतवण्णन्तिआदिकं न मातिकाय पदभाजनं। इमिना हि विहारस्स भारिकत्तं नाम नत्थीति पदभाजनेयेव अनुञ्ञातं, तस्मा सब्बमेतं यथासुखं कत्तब्बं।  
एवं लेपकम्मे यं कत्तब्बं, तं दस्सेत्वा पुन छदने कत्तब्बं दस्सेतुं ‘‘द्वत्तिच्छदनस्सा’’तिआदि वुत्तं। तत्थ द्वत्तिच्छदनस्स परियायन्ति छदनस्स द्वत्तिपरियायं; परियायो वुच्चति परिक्खेपो, परिक्खेपद्वयं वा परिक्खेपत्तयं वा अधिट्ठातब्बन्ति अत्थो। अप्पहरिते ठितेनाति अहरिते ठितेन। हरितन्ति चेत्थ सत्तधञ्ञभेदं पुब्बण्णं मुग्गमासतिलकुलत्थअलाबुकुम्भण्डादिभेदञ्च अपरण्णं अधिप्पेतं। तेनेवाह – ‘‘हरितं नाम पुब्बण्णं अपरण्ण’’न्ति।  
सचे हरिते ठितो अधिट्ठाति, आपत्ति दुक्कटस्साति एत्थ पन यस्मिम्पि खेत्ते वुत्तं बीजं न ताव सम्पज्जति, वस्से वा पन पतिते सम्पज्जिस्सति, तम्पि हरितसङ्ख्यमेव गच्छति। तस्मा एवरूपे खेत्तेपि ठितेन न अधिट्ठातब्बं, अहरितेयेव ठितेन अधिट्ठातब्बं। तत्रापि अयं परिच्छेदो, पिट्ठिवंसस्स वा कूटागारकण्णिकाय वा उपरि थुपिकाय वा पस्से निसिन्नो छदनमुखवट्टिअन्तेन ओलोकेन्तो यस्मिं भूमिभागे ठितं पस्सति, यस्मिञ्च भूमिभागे ठितो, तं उपरि निसिन्नकं पस्सति, तस्मिं ठाने अधिट्ठातब्बं। तस्स अन्तो अहरितेपि ठत्वा अधिट्ठातुं न लब्भति। कस्मा? विहारस्स हि पतन्तस्स अयं पतनोकासोति।  
१३६. मग्गेन छादेन्तस्साति एत्थ मग्गेन छादनं नाम अपरिक्खिपित्वा उजुकमेव छादनं; तं इट्ठकसिलासुधाहि लब्भति। द्वे मग्गे अधिट्ठहित्वाति द्वे मग्गा सचे दुच्छन्ना होन्ति, अपनेत्वापि पुनप्पुनं छादेतुं लब्भति, तस्मा यथा इच्छति; तथा द्वे मग्गे अधिट्ठहित्वा ततियंमग्गं ‘‘इदानि एवं छादेही’’ति आणापेत्वा पक्कमितब्बं। परियायेनाति परिक्खेपेन। एवंछदनं पन तिणपण्णेहि लब्भति। तस्मा इधापि यथा इच्छति तथा द्वे परियाये अधिट्ठहित्वा ततियं परियायं ‘‘इदानि एवं छादेही’’ति आणापेत्वा पक्कमितब्बं। सचे न पक्कमति, तुण्हीभूतेन ठातब्बं। सब्बम्पि चेतं छदनं छदनूपरि वेदितब्बं। उपरूपरिच्छन्नो हि विहारो चिरं अनोवस्सको होतीति मञ्ञमाना एवं छादेन्ति। ततो चे उत्तरिन्ति तिण्णं मग्गानं वा परियायानं वा उपरि चतुत्थे मग्गे वा परियाये वा।  
१३७. करळे करळेति तिणमुट्ठियं तिणमुट्ठियं। सेसमेत्थ उत्तानमेवाति। छसमुट्ठानं – किरियं, नोसञ्ञाविमोक्खं, अचित्तकं, पण्णत्तिवज्जं, कायकम्मं, वचीकम्मं, तिचित्तं, तिवेदनन्ति।  
महल्लकविहारसिक्खापदं नवमं।  


## १०. सप्पाणकसिक्खापदवण्णना

१४०. दसमसिक्खापदे – जानं सप्पाणकन्ति सप्पाणकं एतन्ति यथा तथा वा जानन्तो। सिञ्चेय्य वा सिञ्चापेय्य वाति तेन उदकेन सयं वा सिञ्चेय्य, अञ्ञं वा आणापेत्वा सिञ्चापेय्य। पाळियं पन ‘‘सिञ्चेय्याति सयं सिञ्चती’’ति ईदिसानं वचनानं अत्थो पुब्बे वुत्तनयेनेव वेदितब्बो।  
तत्थ धारं अविच्छिन्दित्वा सिञ्चन्तस्स एकस्मिं उदकघटे एकाव आपत्ति। एस नयो सब्बभाजनेसु। धारं विच्छिन्दन्तस्स पन पयोगे पयोगे आपत्ति । मातिकं सम्मुखं करोति, दिवसम्पि सन्दतु, एकाव आपत्ति। सचे तत्थ तत्थ बन्धित्वा अञ्ञतो अञ्ञतो नेति, पयोगे पयोगे आपत्ति। सकटभारमत्तञ्चेपि तिणं एकपयोगेन उदके पक्खिपति, एकाव आपत्ति। एकेकं तिणं वा पण्णं वा पक्खिपन्तस्स पयोगे पयोगे आपत्ति। मत्तिकायपि अञ्ञेसुपि कट्ठगोमयादीसु एसेव नयो। इदं पन महाउदकं सन्धाय न वुत्तं, यं तिणे वा मत्तिकाय वा पक्खित्ताय परियादानं गच्छति, आविलं वा होति, यत्थ पाणका मरन्ति, तादिसं उदकं सन्धाय वुत्तन्ति वेदितब्बं। सेसमेत्थ उत्तानमेवाति।  
तिसमुट्ठानं – कायचित्ततो वाचाचित्ततो कायवाचाचित्ततो च समुट्ठाति, किरियं, सञ्ञाविमोक्खं, सचित्तकं, पण्णत्तिवज्जं, कायकम्मं, वचीकम्मं, तिचित्तं तिवेदनन्ति।  
सप्पाणकसिक्खापदं दसमं।  
समत्तो वण्णनाक्कमेन सेनासनवग्गो दुतियो।  
३. ओवादवग्गो  


## १. ओवादसिक्खापदवण्णना

१४१-१४४. भिक्खुनिवग्गस्स पठमसिक्खापदे – लाभिनो होन्तीति एत्थ न तेसं भिक्खुनियो देन्ति, न दापेन्ति, महाकुलेहि पब्बजिता पन कुलधीतरो अत्तनो सन्तिकं आगतानं ञातिमनुस्सानं ‘‘कुतो अय्ये ओवादं उद्देसं परिपुच्छं लभथा’’ति पुच्छन्तानं ‘‘असुको च असुको च थेरो ओवदती’’ति असीतिमहासावके उद्दिसित्वा कथानुसारेन तेसं सीलसुताचारजातिगोत्तादिभेदं विज्जमानगुणं कथयन्ति। एवरूपा हि विज्जमानगुणा कथेतुं वट्टन्ति। ततो पसन्नचित्ता मनुस्सा थेरानं चीवरादिभेदं महन्तं लाभसक्कारं अभिहरिंसु। तेन वुत्तं – ‘‘लाभिनो होन्ति चीवर…पे॰… परिक्खारान’’न्ति।  
भिक्खुनियो उपसङ्कमित्वाति तेसं किर सन्तिके तासु एका भिक्खुनीपि न आगच्छति, लाभतण्हाय पन आकड्ढियमानहदया तासं उपस्सयं अगमंसु। तं सन्धाय वुत्तं – ‘‘भिक्खुनियो उपसङ्कमित्वा’’ति। तापि भिक्खुनियो चलचित्तताय तेसं वचनं अकंसुयेव । तेन वुत्तं – ‘‘अथ खो ता भिक्खुनियो…पे॰… निसीदिंसू’’ति। तिरच्छानकथन्ति सग्गमग्गगमनेपि तिरच्छानभूतं राजकथादिमनेकविधं निरत्थककथं। इद्धोति समिद्धो, सहितत्थो गम्भीरो बहुरसो लक्खणपटिवेधसंयुत्तोति अधिप्पायो।  
१४५-१४७. अनुजानामि भिक्खवेति एत्थ यस्मा ते भिक्खू ‘‘मा तुम्हे भिक्खवे भिक्खुनियो ओवदित्था’’ति वुच्चमाना अदिट्ठसच्चत्ता तथागते आघातं बन्धित्वा अपायुपगा भवेय्युं, तस्मा नेसं तं अपायुपगतं परिहरन्तो भगवा अञ्ञेनेव उपायेन ते भिक्खुनोवादतो परिबाहिरे कत्तुकामो इमं भिक्खुनोवादकसम्मुतिं अनुजानीति वेदितब्बो। एवं इध परिबाहिरे कत्तुकामताय अनुजानित्वा परतो करोन्तोव ‘‘अनुजानामि भिक्खवे अट्ठहङ्गेहि समन्नागत’’न्तिआदिमाह। इमानि हि अट्ठङ्गानि छब्बग्गियानं सुपिनन्तेनपि न भूतपुब्बानीति।  
तत्थ सीलमस्स अत्थीति सीलवा। इदानि यञ्च तं सीलं, यथा च तं तस्स अत्थि नाम होति, तं दस्सेन्तो ‘‘पातिमोक्खसंवरसंवुतो’’तिआदिमाह। तत्थ पातिमोक्खोव संवरो पातिमोक्खसंवरो। पातिमोक्खसंवरेन संवुतो समन्नागतोति पातिमोक्खसंवरसंवुताए।  
विहरतीति वत्तति। वुत्तञ्हेतं विभङ्गे –  
‘‘पातिमोक्खन्ति सीलं पतिट्ठा आदि चरणं संयमो संवरो मोक्खं पमोक्खं कुसलानं धम्मानं समापत्तिया; संवरोति कायिको अवीतिक्कमो वाचसिको अवीतिक्कमो कायिकवाचसिको अवीतिक्कमो। संवुतोति इमिना पातिमोक्खसंवरेन उपेतो होति समुपेतो उपगतो समुपगतो उपपन्नो समुपपन्नो सम्पन्नो समन्नागतो, तेन वुच्चति ‘पातिमोक्खसंवरसंवुतो’ति। विहरतीति इरियति वत्तति पालेति यपेति यापेति चरति विहरति, तेन वुच्चति ‘विहरती’’’ति (विभ॰ ५११-५१२)।  
आचारगोचरसम्पन्नोति मिच्छाजीवपटिसेधकेन न वेळुदानादिना आचारेन, वेसियादिअगोचरं पहाय सद्धासम्पन्नकुलादिना च गोचरेन सम्पन्नो। अणुमत्तेसु वज्जेसु भयदस्सावीति अप्पमत्तकेसु वज्जेसु भयदस्सावी, तानि वज्जानि भयतो दस्सनसीलोति वुत्तं होति। समादाय सिक्खति सिक्खापदेसूति अधिसीलसिक्खादिभावेन तिधा ठितेसु सिक्खापदेसु तं तं सिक्खापदं समादाय सम्मा आदाय साधुकं गहेत्वा अविजहन्तो सिक्खतीति अत्थो। अयमेत्थ सङ्खेपो, वित्थारो पन यो इच्छति, तेन विसुद्धिमग्गतो गहेतब्बो।  
बहु सुतमस्साति बहुस्सुतो। सुतं धारेतीति सुतधरो; यदस्स तं बहु सुतं नाम, तं न सुतमत्तमेव; अथ खो नं धारेतीति अत्थो। मञ्जूसायं विय रतनं सुतं सन्निचितमस्मिन्ति सुतसन्निचयो। एतेन यं सो सुतं धारेति, तस्स मञ्जूसाय गोपेत्वा सन्निचितरतनस्सेव चिरकालेनापि अविनासनं दस्सेति। इदानि तं सुतं सरूपतो दस्सेन्तो ‘‘ये ते धम्मा’’तिआदिमाह, तं वेरञ्जकण्डे वुत्तनयमेव। इदं पनेत्थ निगमनं – तथारूपास्स धम्मा बहुस्सुता होन्ति, तस्मा बहुस्सुतो। धाता, तस्मा सुतधरो। वचसा परिचिता मनसानुपेक्खिता, दिट्ठिया सुप्पटिविद्धा; तस्मा सुतसन्निचयो। तत्थ वचसा परिचिताति वाचाय पगुणा कता। मनसानुपेक्खिताति मनसा अनुपेक्खिता, आवज्जन्तस्स दीपसहस्सेन ओभासिता विय होन्ति। दिट्ठिया सुप्पटिविद्धाति अत्थतो च कारणतो च पञ्ञाय सुट्ठु पटिविद्धा सुपच्चक्खकता होन्ति।  
अयं पन बहुस्सुतो नाम तिविधो होति – निस्सयमुच्चनको, परिसुपट्ठापको, भिक्खुनोवादकोति। तत्थ निस्सयमुच्चनकेन उपसम्पदाय पञ्चवस्सेन सब्बन्तिमेन परिच्छेदेन द्वे मातिका पगुणा वाचुग्गता कातब्बा पक्खदिवसेसु धम्मसावनत्थाय सुत्तन्ततो चत्तारो भाणवारा, सम्पत्तानं परिकथनत्थाय अन्धकविन्दमहाराहुलोवादअम्बट्ठसदिसो एको कथामग्गो, सङ्घभत्तमङ्गलामङ्गलेसु अनुमोदनत्थाय तिस्सो अनुमोदना, उपोसथपवारणादिजाननत्थं कम्माकम्मविनिच्छयो , समणधम्मकरणत्थं समाधिवसेन वा विपस्सनावसेन वा अरहत्तपरियोसानमेकं कम्मट्ठानं, एत्तकं उग्गहेतब्बं। एत्तावता हि अयं बहुस्सुतो होति चातुद्दिसो, यत्थ कत्थचि अत्तनो इस्सरियेन वसितुं लभति।  
परिसुपट्ठापकेन उपसम्पदाय दसवस्सेन सब्बन्तिमेन परिच्छेदेन परिसं अभिविनये विनेतुं द्वे विभङ्गा पगुणा वाचुग्गता कातब्बा, असक्कोन्तेन तीहि जनेहि सद्धिं परिवत्तनक्खमा कातब्बा, कम्माकम्मञ्च खन्धकवत्तञ्च उग्गहेतब्बं। परिसाय पन अभिधम्मे विनयनत्थं सचे मज्झिमभाणको होति मूलपण्णासको उग्गहेतब्बो, दीघभाणकेन महावग्गो, संयुत्तभाणकेन हेट्ठिमा वा तयो वग्गा महावग्गो वा, अङ्गुत्तरभाणकेन हेट्ठा वा उपरि वा उपड्ढनिकायो उग्गहेतब्बो, असक्कोन्तेन तिकनिपाततो पट्ठाय हेट्ठा उग्गहेतुम्पि वट्टति। महापच्चरियं पन ‘‘एकं उग्गण्हन्तेन चतुक्कनिपातं वा पञ्चकनिपातं वा गहेतुं वट्टती’’ति वुत्तं। जातकभाणकेन साट्ठकथं जातकं उग्गहेतब्बं, ततो ओरं न वट्टति। धम्मपदम्पि सह वत्थुना उग्गहेतुं वट्टतीति महापच्चरियं वुत्तं। ततो ततो समुच्चयं कत्वा मूलपण्णासकमत्तं वट्टति, न वट्टतीति? ‘‘न वट्टती’’ति कुरुन्दट्ठकथायं पटिक्खित्तं, इतरासु विचारणायेव नत्थि। अभिधम्मे किञ्चि उग्गहेतब्बन्ति न वुत्तं। यस्स पन साट्ठकथम्पि विनयपिटकं अभिधम्मपिटकञ्च पगुणं, सुत्तन्ते च वुत्तप्पकारो गन्थो नत्थि, परिसं उपट्ठापेतुं न लभति। येन पन सुत्तन्ततो विनयतो च वुत्तप्पमाणो गन्थो उग्गहितो, अयं परिसुपट्ठापको बहुस्सुतो होति दिसापामोक्खो येनकामङ्गमो, परिसं उपट्ठापेतुं लभति।  
भिक्खुनोवादकेन पन साट्ठकथानि तीणि पिटकानि उग्गहेतब्बानि, असक्कोन्तेन चतूसु निकायेसु एकस्स अट्ठकथा पगुणा कातब्बा, एकनिकायेन हि सेसनिकायेसुपि पञ्हं कथेतुं सक्खिस्सति। सत्तसु पकरणेसु चतुप्पकरणस्स अट्ठकथा पगुणा कातब्बा, तत्थ लद्धनयेन हि सेसपकरणेसु पञ्हं कथेतुं सक्खिस्सति। विनयपिटकं पन नानत्थं नानाकारणं, तस्मा तं सद्धिं अट्ठकथाय पगुणं कातब्बमेव। एत्तावता हि भिक्खुनोवादको बहुस्सुतो नाम होतीति।  
उभयानि खो पनस्सातिआदि पन यस्मा अञ्ञस्मिं सकले नवङ्गेपि बाहुस्सच्चे सति साट्ठकथं विनयपिटकं विना न वट्टतियेव, तस्मा विसुं वुत्तं। तत्थ वित्थारेनाति उभतोविभङ्गेन सद्धिं। स्वागतानीति सुट्ठु आगतानि। यथा आगतानि पन स्वागतानि होन्ति, तं दस्सेतुं ‘‘सुविभत्तानी’’तिआदि वुत्तं। तत्थ सुविभत्तानीति सुट्ठु विभत्तानि पदपच्चाभट्ठसङ्करदोसविरहितानि। सुप्पवत्तीनीति पगुणानि वाचुग्गतानि। सुविनिच्छितानि सुत्तसोति खन्धकपरिवारतो आहरितब्बसुत्तवसेन सुट्ठु विनिच्छितानि। अनुब्यञ्जनसोति अक्खरपदपारिपूरिया च सुविनिच्छितानि अखण्डानि अविपरीतक्खरानि। एतेन अट्ठकथा दीपिता, अट्ठकथातो हि एस विनिच्छयो होतीति।  
कल्याणवाचोति सिथिलधनितादीनं यथाविधानवचनेन परिमण्डलपदब्यञ्जनाय पोरिया वाचाय समन्नागतो विस्सट्ठाय अनेलगळाय अत्थस्स विञ्ञापनिया। कल्याणवाक्करणोति मधुरस्सरो, मातुगामो हि सरसम्पत्तिरतो, तस्मा परिमण्डलपदब्यञ्जनम्पि वचनं सरसम्पत्तिरहितं हीळेति। येभुय्येन भिक्खुनीनं पियो होति मनापोति सब्बासं पियो नाम दुल्लभो, बहुतरानं पन पण्डितानं भिक्खुनीनं सीलाचारसम्पत्तिया पियो होति मनवड्ढनको। पटिबलो होति भिक्खुनियो ओवदितुन्ति सुत्तञ्च कारणञ्च दस्सेन्तो वट्टभयेन तज्जेत्वा भिक्खुनियो ओवदितुं तादिसं धम्मं देसेतुं समत्थो होति। कासायवत्थवसनायाति कासायवत्थनिवत्थाय। गरुधम्मन्ति गिहिकाले भिक्खुनिया कायसंसग्गं वा सिक्खमानासामणेरीसु मेथुनधम्मं वा अनज्झापन्नपुब्बो होति। मातुगामो हि पुब्बे कतमनुस्सरन्तो संवरे ठितस्सापि धम्मदेसनाय गारवं न करोति। अथ वा तस्मियेव असद्धम्मे चित्तं उप्पादेति। वीसतिवस्सो वाति उपसम्पदाय वीसतिवस्सो ततो अतिरेकवस्सो वा। एवरूपो हि विसभागेहि वत्थूहि पुनप्पुनं समागच्छन्तोपि दहरो विय सहसा सीलविनासं न पापुणाति, अत्तनो वयं पच्चवेक्खित्वा अयुत्तट्ठाने छन्दरागं विनेतुं पटिबलो होति, तेन वुत्तं – ‘‘वीसतिवस्सो वा होति अतिरेकवीसतिवस्सो वा’’ति।  
एत्थ च ‘‘सीलवा’’तिआदि एकमङ्गं, ‘‘बहुस्सुतो होती’’तिआदि दुतियं, ‘‘उभयानि खो पनस्सा’’तिआदि ततियं, ‘‘कल्याणवाचो होति कल्याणवाक्करणो’’ति चतुत्थं, ‘‘येभुय्येन भिक्खुनीनं पियो होति मनापो’’ति पञ्चमं, ‘‘पटिबलो होति भिक्खुनियो ओवदितु’’न्ति छट्ठं, ‘‘न खो पनेत’’न्तिआदि सत्तमं, ‘‘वीसतिवस्सो’’तिआदि अट्ठमन्ति वेदितब्बं।  
१४८. ञत्तिचतुत्थेनाति पुब्बे वत्थुस्मिं वुत्तेनेव। गरुधम्मेहीति गरुकेहि धम्मेहि, ते हि गारवं कत्वा भिक्खुनीहि सम्पटिच्छितब्बत्ता गरुधम्माति वुच्चन्ति। एकतोउपसम्पन्नायाति एत्थ भिक्खुनीनं सन्तिके एकतोउपसम्पन्नाय, यो गरुधम्मेन ओवदति, तस्स दुक्कटं। भिक्खूनं सन्तिके उपसम्पन्नाय पन यथावत्थुकमेव।  
१४९. परिवेणं सम्मज्जित्वाति सचे पातो असम्मट्ठं सम्मट्ठम्पि वा पुन तिणपण्णादीहि उक्लापं पादप्पहारेहि च विकिण्णवालिकं जातं, सम्मज्जितब्बं। असम्मट्ठञ्हि तं दिस्वा ‘‘अय्यो अत्तनो निस्सितके दहरभिक्खूपि वत्तपटिपत्तियं न योजेति, धम्मंयेव कथेती’’ति ता भिक्खुनियो असोतुकामा विय भवेय्युं। तेन वुत्तं – ‘‘परिवेणं सम्मज्जित्वा’’ति। अन्तोगामतो पन भिक्खुनियो आगच्छन्तियो पिपासिता च किलन्ता च होन्ति, ता पानीयञ्च हत्थपादमुखसीतलकरणञ्च पच्चासीसन्ति, तस्मिञ्च असति पुरिमनयेनेव अगारवं जनेत्वा असोतुकामापि होन्ति । तेन वुत्तं – ‘‘पानीयं परिभोजनीयं उपट्ठपेत्वा’’ति।  
आसनन्ति नीचपीठकफलकतट्टिककटसारकादिभेदं अन्तमसो साखाभङ्गम्पि ‘‘इदं तासं आसनं भविस्सती’’ति एवं आसनं पञ्ञपेत्वा। धम्मदेसनापत्तिमोचनत्थं पन दुतियो इच्छितब्बो। तेन वुत्तं – ‘‘दुतियं गहेत्वा निसीदितब्ब’’न्ति। निसीदितब्बन्ति न विहारपच्चन्ते, अथ खो विहारमज्झे उपोसथागारस्स वा भोजनसालाय वा द्वारे सब्बेसं ओसरणट्ठाने निसीदितब्बं। समग्गात्थाति सब्बा आगतत्थाति अत्थो। वत्तन्तीति आगच्छन्ति; पगुणा वाचुग्गताति अत्थो। निय्यादेतब्बोति अप्पेतब्बो। ओसारेतब्बोति पाळि वत्तब्बा। वस्ससतूपसम्पन्नायातिआदि वत्तब्बपाळिदस्सनं।  
तत्थ सामीचिकम्मन्ति मग्गसम्पदानबीजनपानीयापुच्छनादिकं अनुच्छविकवत्तं। एत्थ च भिक्खुनिया भिक्खुस्स अभिवादनं नाम अन्तोगामे वा बहिगामे वा अन्तोविहारे वा बहिविहारे वा अन्तरघरे वा रथिकाय वा अन्तमसो राजुस्सारणायपि वत्तमानाय देवे वस्समाने सकद्दमाय भूमिया छत्तपत्तहत्थायपि हत्थिअस्सादीहि अनुबद्धायपि कातब्बमेव। एकाबद्धाय पाळिया भिक्खाचारं पविसन्ते दिस्वा एकस्मिं ठाने ‘‘वन्दामि अय्या’’ति वन्दितुं वट्टति। सचे अन्तरन्तरा द्वादसहत्थे मुञ्चित्वा गच्छन्ति, विसुं विसुं वन्दितब्बा। महासन्निपाते निसिन्ने एकस्मिंयेव ठाने वन्दितुं वट्टति। एस नयो अञ्जलिकम्मेपि। यत्थ कत्थचि निसिन्नाय पन पच्चुट्ठानं कातब्बं, तस्स तस्स सामीचिकम्मस्स अनुरूपे पदेसे च काले च तं तं कातब्बं।  
सक्कत्वाति यथा कतो सुकतो होति, एवं कत्वा। गरुंकत्वाति तत्थ गारवं जनेत्वा। मानेत्वाति मनेन पियं कत्वा। पूजेत्वाति इमेसंयेव तिण्णं किच्चानं करणेन पूजेत्वा। अनतिक्कमनीयोति न अतिक्कमितब्बो।  
अभिक्खुके आवासेति एत्थ सचे भिक्खुनुपस्सयतो अड्ढयोजनब्भन्तरे ओवाददायका भिक्खू न वसन्ति, अयं अभिक्खुको आवासो नाम। एत्थ वस्सं न वसितब्बं। वुत्तञ्हेतं – ‘‘अभिक्खुको नाम आवासो न सक्का होति ओवादाय वा संवासाय वा गन्तु’’न्ति (पाचि॰ १०४८)। न च सक्का ततो परं पच्छाभत्तं गन्त्वा धम्मं सुत्वा आगन्तुं। सचे तत्थ वस्सं वसितुं अनिच्छमाना भिक्खुनियो ञातका वा उपट्ठाका वा एवंवदन्ति – ‘‘वसथ, अय्ये, मयं भिक्खू आनेस्सामा’’ति वट्टति। सचे पन वुत्तप्पमाणे पदेसे वस्सं उपगन्तुकामा भिक्खू आगन्त्वा साखामण्डपेपि एकरत्तं वुत्था होन्ति; न निमन्तिता हुत्वा गन्तुकामा। एत्तावतापि सभिक्खुको आवासो होति, एत्थ वस्सं उपगन्तुं वट्टति। उपगच्छन्तीहि च पक्खस्स तेरसियंयेव भिक्खू याचितब्बा – ‘‘मयं अय्या तुम्हाकं ओवादेन वसिस्सामा’’ति। यतो पन उजुना मग्गेन अड्ढयोजने भिक्खूनं वसनट्ठानं, तेन पन मग्गेन गच्छन्तीनं जीवितन्तरायो वा ब्रह्मचरियन्तरायो वा होति, अञ्ञेन मग्गेन गच्छन्तीनं अतिरेकड्ढयोजनं होति, अयं अभिक्खुकावासट्ठानेयेव तिट्ठति। सचे पन ततो गावुतमत्ते अञ्ञो भिक्खुनुपस्सयो खेमट्ठाने होति, ताहि भिक्खुनीहि ता भिक्खुनियो याचित्वा पुन गन्त्वा भिक्खू याचितब्बा ‘‘अय्या अम्हाकं उजुमग्गे अन्तरायो अत्थि, अञ्ञेन मग्गेन अतिरेकड्ढयोजनं होति। अन्तरामग्गे पन अम्हाकं उपस्सयतो गावुतमत्ते अञ्ञो भिक्खुनुपस्सयो अत्थि, अय्यानं सन्तिका तत्थ आगतओवादेन वसिस्सामा’’ति। तेहि भिक्खूहि सम्पटिच्छितब्बं। ततो ताहि भिक्खुनीहि तं भिक्खुनुपस्सयं आगन्त्वा उपोसथो कातब्बो, ता वा भिक्खुनियो दिस्वा अत्तनो उपस्सयमेव गन्त्वा कातुम्पि वट्टति।  
सचे पन वस्सं उपगन्तुकामा भिक्खू चातुद्दसे विहारं आगच्छन्ति, भिक्खुनीहि च ‘‘इध अय्या वस्सं वसिस्सथा’’ति पुच्छिता ‘‘आमा’’ति वत्वा पुन ताहि ‘‘तेनहि अय्या मयम्पि तुम्हाकं ओवादं अनुजीवन्तियो वसिस्सामा’’ति वुत्ता दुतियदिवसे गामे भिक्खाचारसम्पदं अपस्सन्ता ‘‘न सक्का इध वसितु’’न्ति पक्कमन्ति। अथ ता भिक्खुनियो उपोसथदिवसे विहारं गन्त्वा भिक्खू न पस्सन्ति, एत्थ किं कातब्बन्ति? यत्थ भिक्खू वसन्ति, तत्थ गन्त्वा पच्छिमिकाय वस्सं उपगन्तब्बं। ‘‘पच्छिमिकाय वस्सं उपगन्तुं आगमिस्सन्ती’’ति वा आभोगं कत्वा आगतानं सन्तिके ओवादेन वसितब्बं। सचे पन पच्छिमिकायपि न केचि आगच्छन्ति, अन्तरामग्गे च राजभयं वा चोरभयं वा दुब्भिक्खं वा होति, अभिक्खुकावासे वसन्तिया आपत्ति, वस्सच्छेदं कत्वा गच्छन्तियापि आपत्ति, सा रक्खितब्बा। आपदासु हि अभिक्खुके आवासे वसन्तिया अनापत्ति वुत्ता। सचे आगन्त्वा वस्सं उपगता भिक्खू पुन केनचि कारणेन पक्कमन्ति, वसितब्बमेव। वुत्तञ्हेतं – ‘‘अनापत्ति वस्सूपगता भिक्खू पक्कन्ता वा होन्ति विब्भन्ता वा कालङ्कता वा पक्खसङ्कन्ता वा आपदासु उम्मत्तिकाय आदिकम्मिकाया’’ति। पवारेन्तिया पन यत्थ भिक्खू अत्थि, तत्थ गन्त्वा पवारेतब्बं।  
अन्वद्धमासन्ति अद्धमासे अद्धमासे। द्वे धम्मा पच्चासीसितब्बाति द्वे धम्मा इच्छितब्बा। उपोसथपुच्छकन्ति उपोसथपुच्छनं, तत्थ पन्नरसिके उपोसथे पक्खस्स चातुद्दसियं चातुद्दसिके तेरसियं गन्त्वा उपोसथो पुच्छितब्बो। महापच्चरियं पन ‘‘पक्खस्स तेरसियंयेव गन्त्वा ‘अयं उपोसथो चातुद्दसिको पन्नरसिको’ति पुच्छितब्ब’’न्ति वुत्तं। उपोसथदिवसे ओवादत्थाय उपसङ्कमितब्बं। पाटिपददिवसतो पन पट्ठाय धम्मसवनत्थाय गन्तब्बं। इति भगवा अञ्ञस्स कम्मस्स ओकासं अदत्वा निरन्तरं भिक्खुनीनं भिक्खूनं सन्तिके गमनमेव पञ्ञपेसि। कस्मा? मन्दपञ्ञत्ता मातुगामस्स। मन्दपञ्ञो हि मातुगामो, तस्मा निच्चं धम्मसवनं बहूपकारं। एवञ्च सति ‘‘यं मयं जानाम, तमेव अय्या जानन्ती’’ति मानं अकत्वा भिक्खुसङ्घं पयिरूपासमाना सात्थिकं पब्बज्जं करिस्सन्ति, तस्मा भगवा एवमकासि। भिक्खुनियोपि ‘‘यथानुसिट्ठं पटिपज्जिस्सामा’’ति सब्बायेव निरन्तरं विहारं उपसङ्कमिंसु। वुत्तञ्हेतं –  
‘‘तेन खो पन समयेन सब्बो भिक्खुनिसङ्घो ओवादं गच्छति। मनुस्सा उज्झायन्ति खिय्यन्ति विपाचेन्ति ‘जायायो इमा इमेसं, जारियो इमा इमेसं, इदानिमे इमाहि सद्धिं अभिरमिस्सन्ती’ति। भगवतो एतमत्थं आरोचेसुं – ‘न, भिक्खवे, सब्बेन भिक्खुनिसङ्घेन ओवादो गन्तब्बो, गच्छेय्य चे, आपत्ति दुक्कटस्स। अनुजानामि भिक्खवे चतूहि पञ्चहि भिक्खुनीहि ओवादं गन्तु’न्ति। पुनपि तथेव उज्झायिंसु। पुन भगवा ‘अनुजानामि, भिक्खवे, द्वे तिस्सो भिक्खुनियो ओवादं गन्तु’’’न्ति आह।  
तस्मा भिक्खुनिसङ्घेन द्वे तिस्सो भिक्खुनियो याचित्वा पेसेतब्बा – ‘‘एथय्ये, भिक्खुसङ्घं ओवादूपसङ्कमनं याचथ, भिक्खुनिसङ्घो अय्या…पे॰… ओवादूपसङ्कमन’’न्ति (चूळव॰ ४१३)। ताहि भिक्खुनीहि आरामं गन्तब्बं। ततो ओवादपटिग्गाहकं एकं भिक्खुं उपसङ्कमित्वा वन्दित्वा सो भिक्खु एकाय भिक्खुनिया एवमस्स वचनीयो ‘‘भिक्खुनिसङ्घो, अय्य, भिक्खुसङ्घस्स पादे वन्दति, ओवादूपसङ्कमनञ्च याचति, लभतु किर अय्य भिक्खुनिसङ्घो ओवादूपसङ्कमन’’न्ति। तेन भिक्खुना पातिमोक्खुद्देसको भिक्खु उपसङ्कमित्वा एवमस्स वचनीयो ‘‘भिक्खुनिसङ्घो भन्ते भिक्खुसङ्घस्स पादे वन्दति, ओवादूपसङ्कमनञ्च याचति, लभतु किर भन्ते भिक्खुनिसङ्घो ओवादूपसङ्कमन’’न्ति। पातिमोक्खुद्देसकेन वत्तब्बो ‘‘अत्थि कोचि भिक्खु भिक्खुनोवादको सम्मतो’’ति। सचे होति कोचि भिक्खु भिक्खुनोवादको सम्मतो, पातिमोक्खुद्देसकेन वत्तब्बो ‘‘इत्थन्नामो भिक्खु भिक्खुनोवादको सम्मतो, तं भिक्खुनिसङ्घो उपसङ्कमतू’’ति।  
सचे न होति कोचि भिक्खु भिक्खुनोवादको सम्मतो, पातिमोक्खुद्देसकेन वत्तब्बो – ‘‘को आयस्मा उस्सहति भिक्खुनियो ओवदितु’’न्ति। सचे कोचि भिक्खु उस्सहति भिक्खुनियो ओवदितुं, सो च होति अट्ठहङ्गेहि समन्नागतो, सम्मन्नित्वा वत्तब्बो – ‘‘इत्थन्नामो भिक्खु भिक्खुनोवादको सम्मतो, तं भिक्खुनिसङ्घो उपसङ्कमतू’’ति।  
सचे पन कोचि न उस्सहति भिक्खुनियो ओवदितुं, पातिमोक्खुद्देसकेन वत्तब्बो – ‘‘नत्थि कोचि भिक्खु भिक्खुनोवादको सम्मतो, पासादिकेन भिक्खुनिसङ्घो सम्पादेतू’’ति। एत्तावता हि सकलं सिक्खत्तयसङ्गहं सासनमारोचितं होति। तेन भिक्खुना ‘‘साधू’’ति सम्पटिच्छित्वा पाटिपदे भिक्खुनीनं आरोचेतब्बं। भिक्खुनिसङ्घेनपि ता भिक्खुनियो पेसेतब्बा ‘‘गच्छथय्ये, पुच्छथ ‘किं अय्य लभति भिक्खुनिसङ्घो ओवादूपसङ्कमन’’’न्ति। ताहि ‘‘साधु अय्ये’’ति सम्पटिच्छित्वा आरामं गन्त्वा तं भिक्खुं उपसङ्कमित्वा एवं वत्तब्बं – ‘‘किं अय्य लभति भिक्खुनिसङ्घो ओवादूपसङ्कमन’’न्ति। तेन वत्तब्बं – ‘‘नत्थि कोचि भिक्खु भिक्खुनोवादको सम्मतो, पासादिकेन भिक्खुनिसङ्घो सम्पादेतू’’ति। ताहि ‘‘साधु अय्या’’ति सम्पटिच्छितब्बं। एकतो आगतानं वसेन चेतं वुत्तं, तासु पन एकाय भिक्खुनिया वत्तब्बञ्च सम्पटिच्छितब्बञ्च, इतरा तस्सा सहायिका।  
सचे पन भिक्खुनिसङ्घो वा भिक्खुसङ्घो वा न पूरति, उभयतोपि वा गणमत्तमेव पुग्गलमत्तं वा होति, एका भिक्खुनी वा बहूहि भिक्खुनुपस्सयेहि ओवादत्थाय पेसिता होति, तत्रायं वचनक्कमो – ‘‘भिक्खुनियो अय्य भिक्खुसङ्घस्स पादे वन्दन्ति, ओवादूपसङ्कमनञ्च याचन्ति, लभन्तु किर अय्य भिक्खुनियो ओवादूपसङ्कमन’’न्ति। ‘‘अहं अय्य भिक्खुसङ्घस्स पादे वन्दामि; ओवादूपसङ्कमनञ्च याचामि, लभामहं अय्य ओवादूपसङ्कमन’’न्ति।  
‘‘भिक्खुनिसङ्घो अय्य अय्यानं पादे वन्दति, ओवादूपसङ्कमनञ्च याचति, लभतु किर अय्य भिक्खुनीसङ्घो ओवादूपसङ्कमन’’न्ति। ‘‘भिक्खुनियो अय्य अय्यानं पादे वन्दन्ति, ओवादूपसङ्कमनञ्च याचन्ति, लभन्तु किर अय्य भिक्खुनियो ओवादूपसङ्कमन’’न्ति। ‘‘अहं अय्य अय्यानं पादे वन्दामि, ओवादूपसङ्कमनञ्च याचामि, लभामहं अय्य ओवादूपसङ्कमन’’न्ति।  
‘‘भिक्खुनिसङ्घो अय्य अय्यस्स पादे वन्दति, ओवादूपसङ्कमनञ्च याचति, लभतु किर अय्य भिक्खुनिसङ्घो ओवादूपसङ्कमन’’न्ति। ‘‘भिक्खुनियो अय्य अय्यस्स पादे वन्दन्ति ; ओवादूपसङ्कमनञ्च याचन्ति, लभन्तु किर अय्य भिक्खुनियो ओवादूपसङ्कमन’’न्ति। ‘‘अहं अय्य अय्यस्स पादे वन्दामि, ओवादूपसङ्कमनञ्च याचामि, लभामहं अय्य ओवादूपसङ्कमन’’न्ति।  
‘‘भिक्खुनिसङ्घो च अय्य भिक्खुनियो च भिक्खुनी च भिक्खुसङ्घस्स अय्यानं अय्यस्स पादे वन्दति वन्दन्ति वन्दति, ओवादूपसङ्कमनञ्च याचति याचन्ति याचति, लभतु किर लभन्तु किर लभतु किर अय्य भिक्खुनिसङ्घो च भिक्खुनियो च भिक्खुनी च ओवादूपसङ्कमन’’न्ति।  
तेनपि भिक्खुना उपोसथकाले एवं वत्तब्बं – ‘‘भिक्खुनियो भन्ते भिक्खुसङ्घस्स पादे वन्दन्ति, ओवादूपसङ्कमनञ्च याचन्ति, लभन्तु किर भन्ते भिक्खुनियो ओवादूपसङ्कमन’’न्ति। ‘‘भिक्खुनी भन्ते भिक्खुसङ्घस्स पादे वन्दति, ओवादूपसङ्कमनञ्च याचति, लभतु किर भन्ते भिक्खुनी ओवादूपसङ्कमन’’न्ति।  
‘‘भिक्खुनिसङ्घो भन्ते, भिक्खुनियो भन्ते, भिक्खुनी भन्ते आयस्मन्तानं पादे वन्दति, ओवादूपसङ्कमनञ्च याचति, लभतु किर भन्ते भिक्खुनी ओवादूपसङ्कमन’’न्ति।  
‘‘भिक्खुनिसङ्घो च भन्ते, भिक्खुनियो च भिक्खुनी च भिक्खुसङ्घस्स आयस्मन्तानं पादे वन्दति वन्दन्ति वन्दति, ओवादूपसङ्कमनञ्च याचति याचन्ति याचति, लभतु किर लभन्तु किर लभतु किर भन्ते भिक्खुनिसङ्घो च भिक्खुनियो च भिक्खुनी च ओवादूपसङ्कमन’’न्ति।  
पातिमोक्खुद्देसकेनापि सचे सम्मतो भिक्खु अत्थि, पुरिमनयेनेव तं भिक्खुनियो, तं भिक्खुनी, तं भिक्खुनिसङ्घो च भिक्खुनियो च भिक्खुनी च उपसङ्कमन्तु उपसङ्कमतु उपसङ्कमतूति वत्तब्बं। सचे नत्थि, पासादिकेन भिक्खुनिसङ्घो च भिक्खुनियो च भिक्खुनी च सम्पादेतु सम्पादेन्तु सम्पादेतूति वत्तब्बं।  
ओवादपटिग्गाहकेन पाटिपदे पच्चाहरित्वा तथेव वत्तब्बं। ओवादं पन बालगिलानगमिके ठपेत्वा अञ्ञो सचेपि आरञ्ञको होति, अप्पटिग्गहेतुं न लभति। वुत्तञ्हेतं भगवता –  
‘‘अनुजानामि , भिक्खवे, ठपेत्वा बालं ठपेत्वा गिलानं ठपेत्वा गमिकं अवसेसेहि ओवादं गहेतु’’न्ति (चूळव॰ ४१४)।  
तत्थ यो चातुद्दसिकपन्नरसिकेसु वा उपोसथेसु पाटिपदे वा गन्तुकामो, सो गमिको दुतियपक्खदिवसे गच्छन्तोपि अग्गहेतुं न लभति, ‘‘न, भिक्खवे, ओवादो न गहेतब्बो, यो न गण्हेय्य, आपत्ति दुक्कटस्सा’’ति (चूळव॰ ४१४) वुत्तं आपत्तिं आपज्जतियेव। ओवादं गहेत्वा च उपोसथग्गे अनारोचेतुं वा पाटिपदे भिक्खुनीनं अपच्चाहरितुं वा न वट्टति। वुत्तञ्हेतं –  
‘‘न, भिक्खवे, ओवादो न आरोचेतब्बो। यो न आरोचेय्य, आपत्ति दुक्कटस्सा’’ति (चूळव॰ ४१५)।  
अपरम्पि वुत्तं –  
‘‘न, भिक्खवे, ओवादो न पच्चाहरितब्बो। यो न पच्चाहरेय्य, आपत्ति दुक्कटस्सा’’ति (चूळव॰ ४१५)।  
तत्थ आरञ्ञकेन पच्चाहरणत्थं सङ्केतो कातब्बो। वुत्तञ्हेतं – ‘‘अनुजानामि, भिक्खवे, आरञ्ञकेन भिक्खुना ओवादं गहेतुं, सङ्केतञ्च कातुं, अत्र पटिहरिस्सामी’’ति। तस्मा आरञ्ञको भिक्खु सचे भिक्खुनीनं वसनगामे भिक्खं लभति, तत्थेव चरित्वा भिक्खुनियो दिस्वा आरोचेत्वा गन्तब्बं। नो चस्स तत्थ भिक्खा सुलभा होति, सामन्तगामे चरित्वा भिक्खुनीनं गामं आगम्म तथेव कातब्बं। सचे दूरं गन्तब्बं होति, सङ्केतो कातब्बो – ‘‘अहं अमुकं नाम तुम्हाकं गामद्वारे सभं वा मण्डपं वा रुक्खमूलं वा उपसङ्कमिस्सामि, तत्थ आगच्छेय्याथा’’ति । भिक्खुनीहि तत्थ गन्तब्बं, अगन्तुं न लब्भति। वुत्तञ्हेतं – ‘‘न, भिक्खवे, भिक्खुनिया सङ्केतं न गन्तब्बं। या न गच्छेय्य, आपत्ति दुक्कटस्सा’’ति (चूळव॰ ४१५)।  
उभतोसङ्घे तीहि ठानेहि पवारेतब्बन्ति एत्थ भिक्खुनीहि चातुद्दसे अत्तना पवारेत्वा उपोसथे भिक्खुसङ्घे पवारेतब्बं। वुत्तञ्हेतं –  
‘‘अनुजानामि , भिक्खवे, अज्जतनाय पवारेत्वा अपरज्जु भिक्खुसङ्घं पवारेतु’’न्ति (चूळव॰ ४२७)।  
भिक्खुनिखन्धके वुत्तनयेनेव चेत्थ विनिच्छयो वेदितब्बो। वुत्तञ्हेतं –  
‘‘तेन खो पन समयेन सब्बो भिक्खुनिसङ्घो पवारेन्तो कोलाहलमकासि। भगवतो एतमत्थं आरोचेसुं। अनुजानामि, भिक्खवे, एकं भिक्खुनिं ब्यत्तं पटिबलं सम्मन्नितुं भिक्खुनिसङ्घस्स अत्थाय भिक्खुसङ्घं पवारेतुं। एवञ्च पन, भिक्खवे, सम्मन्नितब्बा। पठमं भिक्खुनी याचितब्बा, याचित्वा ब्यत्ताय भिक्खुनिया पटिबलाय सङ्घो ञापेतब्बो –  
‘‘सुणातु मे, अय्ये सङ्घो, यदि सङ्घस्स पत्तकल्लं, सङ्घो इत्थन्नामं भिक्खुनिं सम्मन्नेय्य भिक्खुनिसङ्घस्स अत्थाय भिक्खुसङ्घं पवारेतुं। एसा ञत्ति।  
‘‘सुणातु मे, अय्ये सङ्घो, सङ्घो इत्थन्नामं भिक्खुनिं सम्मन्नेय्य भिक्खुनिसङ्घस्स अत्थाय भिक्खुसङ्घं पवारेतुं। यस्सा अय्याय खमति इत्थन्नामाय भिक्खुनिया सम्मुति भिक्खुनिसङ्घस्स अत्थाय भिक्खुसङ्घं पवारेतुं, सा तुण्हस्स; यस्सा नक्खमति, सा भासेय्य।  
‘‘सम्मता सङ्घेन इत्थन्नामा भिक्खुनी भिक्खुनिसङ्घस्स अत्थाय भिक्खुसङ्घं पवारेतुं। खमति सङ्घस्स, तस्मा तुण्ही, एवमेतं धारयामी’’ति (चूळव॰ ४२७)।  
ताय सम्मताय भिक्खुनिया भिक्खुनिसङ्घं आदाय भिक्खुसङ्घं उपसङ्कमित्वा एकंसं उत्तरासङ्गं करित्वा अञ्जलिं पग्गहेत्वा एवमस्स वचनीयो – ‘‘भिक्खुनिसङ्घो अय्य, भिक्खुसङ्घं पवारेति – दिट्ठेन वा सुतेन वा परिसङ्काय वा। वदतय्य भिक्खुसङ्घो भिक्खुनिसङ्घं अनुकम्पं उपादाय, पस्सन्तो पटिकरिस्सति। दुतियम्पि अय्य, ततियम्पि अय्य, भिक्खुनिसङ्घो…पे॰… पटिकरिस्सती’’ति।  
सचे भिक्खुनिसङ्घो न पूरति, ‘‘भिक्खुनियो अय्य भिक्खुसङ्घं पवारेन्ति – दिट्ठेन वा सुतेन वा परिसङ्काय वा, वदतय्य भिक्खुसङ्घो भिक्खुनियो अनुकम्पं उपादाय, पस्सन्तियो पटिकरिस्सन्ती’’ति च, ‘‘अहं अय्य भिक्खुसङ्घं पवारेमि – दिट्ठेन वा सुतेन वा परिसङ्काय वा, वदतु मं अय्य भिक्खुसङ्घो अनुकम्पं उपादाय, पस्सन्ती पटिकरिस्सामी’’ति च एवं तिक्खत्तुं वत्तब्बं।  
सचे भिक्खुसङ्घो न पूरति, ‘‘भिक्खुनिसङ्घो अय्या अय्ये पवारेति – दिट्ठेन वा सुतेन वा परिसङ्काय वा, वदन्तय्या भिक्खुनिसङ्घं अनुकम्पं उपादाय, पस्सन्तो पटिकरिस्सती’’ति च, ‘‘भिक्खुनिसङ्घो अय्य अय्यं पवारेति – दिट्ठेन वा सुतेन वा परिसङ्काय वा, वदतय्यो भिक्खुनिसङ्घं अनुकम्पं उपादाय, पस्सन्तो पटिकरिस्सती’’ति च एवं तिक्खत्तुं वत्तब्बं।  
उभिन्नं अपारिपूरिया ‘‘भिक्खुनियो अय्या अय्ये पवारेन्ति – दिट्ठेन वा सुतेन वा परिसङ्काय वा, वदन्तय्या भिक्खुनियो अनुकम्पं उपादाय, पस्सन्तियो पटिकरिस्सन्ती’’ति च, ‘‘भिक्खुनियो अय्य अय्यं पवारेन्ति – दिट्ठेन वा सुतेन वा परिसङ्काय वा, वदतय्यो भिक्खुनियो अनुकम्पं उपादाय, पस्सन्तियो पटिकरिस्सन्ती’’ति च, ‘‘अहं अय्या अय्ये पवारेमि – दिट्ठेन वा सुतेन वा परिसङ्काय वा, वदन्तु मं अय्या अनुकम्पं उपादाय, पस्सन्ती पटिकरिस्सामी’’ति च, ‘‘अहं अय्य अय्यं पवारेमि – दिट्ठेन वा सुतेन वा परिसङ्काय वा, वदतु मं अय्यो अनुकम्पं उपादाय, पस्सन्ती पटिकरिस्सामी’’ति च एवं तिक्खत्तुं वत्तब्बं।  
मानत्तचरणञ्च उपसम्पदापरियेसना च यथाठानेयेव आवि भविस्सति।  
न भिक्खुनिया केनचि परियायेनाति दसहि वा अक्कोसवत्थूहि अञ्ञेन वा केनचि परियायेन भिक्खु नेव अक्कोसितब्बो, न परिभासितब्बो, न भयेन तज्जेतब्बो। ओवटोति पिहितो वारितो पटिक्खित्तो। वचनयेव वचनपथो। अनोवटोति अपिहितो अवारितो अप्पटिक्खित्तो। तस्मा भिक्खुनिया आधिपच्चट्ठाने जेट्ठकट्ठाने ठत्वा ‘‘एवं अभिक्कम, एवं पटिक्कम, एवं निवासेहि, एवं पारुपाही’’ति केनचि परियायेन नेव भिक्खु ओवदितब्बो, न अनुसासितब्बो। दोसं पन दिस्वा ‘‘पुब्बे महाथेरा न एवं अभिक्कमन्ति, न पटिक्कमन्ति, न निवासेन्ति, न पारुपन्ति, ईदिसं कासावम्पि न धारेन्ति, न एवं अक्खीनि अञ्जेन्ती’’तिआदिना नयेन विज्जमानदोसं दस्सेतुं वट्टति। भिक्खूहि पन ‘‘अयं वुड्ढसमणी एवं निवासेति, एवं पारुपति, मा एवं निवासेहि, मा एवं पारुपाहि, मा तिलकम्मपण्णकम्मादीनि करोही’’ति यथासुखं भिक्खुनिं ओवदितुं अनुसासितुं वट्टति।  
समग्गम्हय्याति भणन्तन्ति ‘‘समग्गा अम्ह अय्य’’ इति भणन्तं भिक्खुनिसङ्घं। अञ्ञं धम्मं भणतीति अञ्ञं सुत्तन्तं वा अभिधम्मं वा। समग्गम्हय्याति वचनेन हि ओवादं पच्चासीसन्ति, तस्मा ठपेत्वा ओवादं अञ्ञं धम्मं भणन्तस्स दुक्कटं। ओवादं अनिय्यादेत्वाति एसो भगिनियो ओवादोति अवत्वा।  
१५०. अधम्मकम्मेतिआदीसु भिक्खुनोवादकसम्मुतिकम्मं कम्मन्ति वेदितब्बं। तत्थ अधम्मकम्मे द्विन्नं नवकानं वसेन अट्ठारस पाचित्तियानि। धम्मकम्मे दुतियस्स नवकस्स अवसानपदे अनापत्ति, सेसेसु सत्तरस दुक्कटानि।  
१५२. उद्देसं देन्तोति अट्ठन्नं गरुधम्मानं पाळिं उद्दिसन्तो। परिपुच्छं देन्तोति तस्सायेव पगुणाय गरुधम्मपाळिया अट्ठकथं कथेन्तोति अत्थो। ओसारेहि अय्याति वुच्चमानो ओसारेतीति एवं वुच्चमानो अट्ठगरुधम्मपाळिं ओसारेतीति अत्थो। एवं उद्देसं देन्तो, परिपुच्छं देन्तो, यो च ओसारेहीति वुच्चमानो अट्ठ गरुधम्मे भणति, तस्स पाचित्तियेन अनापत्ति। अञ्ञं धम्मं भणन्तस्स दुक्कटेन अनापत्ति। पञ्हं पुच्छति, पञ्हं पुट्ठो कथेतीति भिक्खुनी गरुधम्मनिस्सितं वा खन्धादिनिस्सितं वा पञ्हं पुच्छति, तं यो भिक्खु कथेति, तस्सापि अनापत्ति। अञ्ञस्सत्थाय भणन्तन्ति चतुपरिसतिं धम्मं देसेन्तं भिक्खुं उपसङ्कमित्वा भिक्खुनियो सुणन्ति, तत्रापि भिक्खुस्स अनापत्ति। सिक्खमानाय सामणेरियाति एतासं देसेन्तस्सापि अनापत्ति। सेसं उत्तानत्थमेव।  
पदसोधम्मसमुट्ठानं – वाचतो च वाचाचित्ततो च समुट्ठाति, किरियं, नोसञ्ञाविमोक्खं, अचित्तकं, पण्णत्तिवज्जं, वचीकम्मं, तिचित्तं तिवेदनन्ति।  
ओवादसिक्खापदं पठमं।  


## २. अत्थङ्गतसिक्खापदवण्णना

१५३. दुतियसिक्खापदे – परियायेनाति वारेन, पटिपाटियाति अत्थो। अधिचेतसोति अधिचित्तवतो , सब्बचित्तानं अधिकेन अरहत्तफलचित्तेन समन्नागतस्साति अत्थो। अप्पमज्जतोति नप्पमज्जतो, अप्पमादेन कुसलानं धम्मानं सातच्चकिरियाय समन्नागतस्साति वुत्तं होति। मुनिनोति ‘‘यो मुनाति उभो लोके, मुनि तेन पवुच्चती’’ति (ध॰ प॰ २६९) एवं उभयलोकमुननेन वा, मोनं वुच्चति ञाणं, तेन ञाणेन समन्नागतत्ता वा खीणासवो मुनि नाम वुच्चति, तस्स मुनिनो। मोनपथेसु सिक्खतोति अरहत्तञाणसङ्खातस्स मोनस्स पथेसु सत्ततिंसबोधिपक्खियधम्मेसु तीसु वा सिक्खासु सिक्खतो। इदञ्च पुब्बभागपटिपदं गहेत्वा वुत्तं, तस्मा एवं पुब्बभागे सिक्खतो इमाय सिक्खाय मुनिभावं पत्तस्स मुनिनोति एवमेत्थ अत्थो दट्ठब्बो। सोका न भवन्ति तादिनोति तादिसस्स खीणासवमुनिनो अब्भन्तरे इट्ठवियोगादिवत्थुका सोका न सन्ति। अथ वा तादिनोति तादिलक्खणसमन्नागतस्स एवरूपस्स मुनिनो सोका न भवन्तीति अयमेत्थ अत्थो। उपसन्तस्साति रागादीनं उपसमेन उपसन्तस्स। सदा सतीमतोति सतिवेपुल्लप्पत्तत्ता निच्चकालं सतिया अविरहितस्स । आकासे अन्तलिक्खेति अन्तलिक्खसङ्खाते आकासे, न कसिणुग्घाटिमे, न पन रूपपरिच्छेदे। चङ्कमतिपि तिट्ठतिपीति तासं भिक्खुनीनं कथं सुत्वा ‘‘इमा भिक्खुनियो मं ‘एत्तकमेव अयं जानाती’ति अवमञ्ञन्ति, हन्द दानि एतासं अत्तनो आनुभावं दस्सेमी’’ति धम्मबहुमानं उप्पादेत्वा अभिञ्ञापादकं चतुत्थज्झानं समापज्जित्वा वुट्ठाय एवरूपं इद्धिपाटिहारियं दस्सेसि – ‘‘आकासे अन्तलिक्खे चङ्कमतिपि…पे॰… अन्तरधायतिपी’’ति। तत्थ अन्तरधायतिपीति अन्तरधायतिपि अदस्सनम्पि गच्छतीति अत्थो। तञ्चेव उदानं भणति अञ्ञञ्च बहुं बुद्धवचनन्ति थेरो किर अत्तनो भातुथेरस्स सन्तिके –  
‘‘पदुमं यथा कोकनुदं सुगन्धं,  
पातो सिया फुल्लमवीतगन्धं।  
अङ्गीरसं पस्स विरोचमानं,  
तपन्तमादिच्चमिवन्तलिक्खे’’ति॥ (सं॰ नि॰ १.१२३)।  
इमं गाथं उद्दिसापेत्वा चत्तारो मासे सज्झायि। न च पगुणं कत्तुमसक्खि। ततो नं थेरो ‘‘अभब्बो त्वं इमस्मिं सासने’’ति विहारा निक्कड्ढापेसि, सो रोदमानो द्वारकोट्ठके अट्ठासि। अथ भगवा बुद्धचक्खुना वेनेय्यसत्ते ओलोकेन्तो तं दिस्वा विहारचारिकं चरमानो विय तस्स सन्तिकं गन्त्वा ‘‘चूळपन्थक, कस्मा रोदसी’’ति आह। सो तमत्थं आरोचेसि। अथस्स भगवा सुद्धं पिलोतिकखण्डं दत्वा ‘‘इदं ‘रजोहरणं रजोहरण’न्ति परिमज्जाही’’ति आह। सो ‘‘साधू’’ति सम्पटिच्छित्वा अत्तनो निवासट्ठाने निसीदित्वा तस्स एकमन्तं परिमज्जि, परिमज्जितट्ठानं काळकमहोसि। सो ‘‘एवं परिसुद्धम्पि नाम वत्थं इमं अत्तभावं निस्साय काळकं जात’’न्ति संवेगं पटिलभित्वा विपस्सनं आरभि। अथस्स भगवा आरद्धवीरियभावं ञत्वा ‘‘अधिचेतसो’’ति इमं ओभासगाथं अभासि। थेरो गाथापरियोसाने अरहत्तं पापुणि। तस्मा थेरो पकतियाव इमं गाथं ममायति, सो तं इमिस्सा गाथाय ममायनभावं जानापेतुं तंयेव भणति। अञ्ञञ्च अन्तरन्तरा आहरित्वा बहुं बुद्धवचनं। तेन वुत्तं – ‘‘तञ्चेव उदानं भणति, अञ्ञञ्च बहुं बुद्धवचन’’न्ति।  
१५६. एकतो उपसम्पन्नायाति भिक्खुनिसङ्घे उपसम्पन्नाय, भिक्खुसङ्घे पन उपसम्पन्नं ओवदन्तस्स पाचित्तियं। सेसमेत्थ उत्तानमेव। इदम्पि च पदसोधम्मसमुट्ठानमेव।  
अत्थङ्गतसिक्खापदं दुतियं।  


## ३. भिक्खुनुपस्सयसिक्खापदवण्णना

१६२. ततियसिक्खापदे – अञ्ञत्र समया ओवदति आपत्ति पाचित्तियस्सातिआदीसु अट्ठहि गरुधम्मेहि ओवदन्तस्सेव पाचित्तियं, अञ्ञेन धम्मेन दुक्कटन्ति वेदितब्बं। एकतोउपसम्पन्नायाति भिक्खुनिसङ्घे उपसम्पन्नाय, भिक्खुसङ्घे उपसम्पन्नाय पन ओवदतो पाचित्तियमेव। इतो परम्पि यत्थ यत्थ ‘‘एकतोउपसम्पन्ना’’ति वुच्चति, सब्बत्थ अयमेव अत्थो दट्ठब्बो। सेसं उत्तानमेव।  
कथिनसमुट्ठानं – कायवाचतो, कायवाचाचित्ततो च समुट्ठाति, किरियं, नोसञ्ञाविमोक्खं, अचित्तकं, पण्णत्तिवज्जं, कायकम्मं, वचीकम्मं, तिचित्तं, तिवेदनन्ति।  
भिक्खुनुपस्सयसिक्खापदं ततियं।  
इदं पनेत्थ महापच्चरियं वुत्तं पकिण्णकं – असम्मतो चे भिक्खु अत्थङ्गते सूरिये भिक्खुनुपस्सयं उपसङ्कमित्वा अट्ठहि गरुधम्मेहि ओवदति, तीणि पाचित्तियानि। अञ्ञेन धम्मेन ओवदतो द्वे दुक्कटानि, एकं पाचित्तियं। कथं? असम्मतमूलकं दुक्कटं, उपस्सयं गन्त्वा अञ्ञेन धम्मेन ओवदनमूलकं दुक्कटं, अत्थङ्गते सूरिये ओवदनमूलकं पाचित्तियन्ति। सम्मतस्स अत्थङ्गते सूरिये तत्थ गन्त्वा अट्ठहि गरुधम्मेहि ओवदन्तस्स एका अनापत्ति, द्वे पाचित्तियानि। कथं? सम्मतत्ता अनापत्ति, अत्थङ्गते सूरिये ओवदनमूलकं एकं, गन्त्वा गरुधम्मेहि ओवदनमूलकं एकन्ति द्वे पाचित्तियानि। तस्सेव अञ्ञेन धम्मेन ओवदतो एका अनापत्ति, एकं दुक्कटं, एकं पाचित्तियं। कथं? सम्मतत्ता अनापत्ति, गन्त्वा अञ्ञेन धम्मेन ओवदनमूलकं दुक्कटं, अत्थङ्गते सूरिये ओवदनमूलकं पाचित्तियन्ति। दिवा पन गन्त्वा ओवदतो सम्मतस्स च असम्मतस्स च रत्तिं ओवदनमूलकं एकं पाचित्तियं अपनेत्वा अवसेसा आपत्तानापत्तियो वेदितब्बाति।  
पकिण्णककथा निट्ठिता।  


## ४. आमिससिक्खापदवण्णना

१६४. चतुत्थसिक्खापदे – न बहुकताति न कतबहुमाना, न धम्मे बहुमानं कत्वा ओवदन्तीति अधिप्पायो। ‘‘भिक्खुनोवादकं अवण्णं कत्तुकामो’’तिआदीनं उज्झापनके वुत्तनयेनेवत्थो वेदितब्बो।  
उपसम्पन्नं सङ्घेन असम्मतन्ति एत्थ असम्मतो नाम सम्मतेन वा सङ्घेन वा भारं कत्वा ठपितो वेदितब्बो। अनुपसम्पन्नं सम्मतं वा असम्मतं वाति एत्थ पन भिक्खुकाले सम्मुतिं लभित्वा सामणेरभूमियं ठितो सम्मतो, सम्मतेन वा सङ्घेन वा ठपितो बहुस्सुतो सामणेरो असम्मतोति वेदितब्बो। सेसं वुत्तनयत्ता उत्तानमेव।  
तिसमुट्ठानं – कायचित्ततो वाचाचित्ततो कायवाचाचित्ततो च समुट्ठाति, किरियं, सञ्ञाविमोक्खं, सचित्तकं, लोकवज्जं, कायकम्मं, वचीकम्मं, अकुसलचित्तं, दुक्खवेदनन्ति।  
आमिससिक्खापदं चतुत्थं।  


## ५. चीवरदानसिक्खापदवण्णना

१६९. पञ्चमसिक्खापदे – विसिखायाति रथिकाय। पिण्डाय चरतीति निबद्धचारवसेन अभिण्हं चरति। सन्दिट्ठाति सन्दिट्ठमित्ता अहेसुं। सेसमेत्थ पदतो उत्तानत्थं, विनिच्छयतो चीवरपटिग्गहणसिक्खापदे वुत्तनयेनेव वेदितब्बं सद्धिं समुट्ठानादीहि। तत्र हि भिक्खु पटिग्गाहको, इध भिक्खुनी, अयं विसेसो। सेसं तादिसमेवाति।  
चीवरदानसिक्खापदं पञ्चमं।  


## ६. चीवरसिब्बनसिक्खापदवण्णना

१७५. छट्ठसिक्खापदे – उदायीति लाळुदायी। पट्ठोति पटिबलो, निपुणो चेव समत्थो चाति वुत्तं होति। अञ्ञतरा भिक्खुनीति तस्सेव पुराणदुतियिका। पटिभानचित्तन्ति अत्तनो पटिभानेन कतचित्तं, सो किर चीवरं रजित्वा तस्स मज्झे नानावण्णेहि विप्पकतमेथुनं इत्थिपुरिसरूपमकासि। तेन वुत्तं – ‘‘मज्झे पटिभानचित्तं वुट्ठापेत्वा’’ति। यथासंहटन्ति यथासंहरितमेव।  
१७६. चीवरन्ति यं निवासितुं वा पारुपितुं वा सक्का होति, एवञ्हि महापच्चरियादीसु वुत्तं। सयं सिब्बतीति एत्थ सिब्बिस्सामीति विचारेन्तस्सापि छिन्दन्तस्सापि दुक्कटं, सिब्बन्तस्स पन पाचित्तियं। आरापथे आरापथेति सूचिं पवेसेत्वा पवेसेत्वा नीहरणे। सचे पन सकलसूचिं अनीहरन्तो दीघसुत्तप्पवेसनत्थं सतक्खत्तुम्पि विज्झित्वा नीहरति, एकमेव पाचित्तियं। सकिं आणत्तोति सकिं ‘‘चीवरं सिब्बा’’ति वुत्तो। बहुकम्पि सिब्बतीति सचेपि सब्बं सूचिकम्मं परियोसापेत्वा चीवरं निट्ठापेति, एकमेव पाचित्तियं। अथ पन ‘‘इमस्मिं चीवरे कत्तब्बकम्मं तव भारो’’ति वुत्तो करोति, आणत्तस्स आरापथे आरापथे एकमेकं पाचित्तियं, आणापकस्स एकवाचाय सम्बहुलानिपि। पुनप्पुनं आणत्तियं पन वत्तब्बमेव नत्थि।  
येपि सचे आचरियुपज्झायेसु अत्तनो ञातिकानं चीवरं सिब्बन्तेसु तेसं निस्सितका ‘‘आचरियुपज्झायवत्तं वा कथिनवत्तं वा करोमा’’ति सिब्बन्ति, तेसम्पि आरापथगणनाय आपत्तियो। आचरियुपज्झाया अत्तनो ञातिकानं चीवरं अन्तेवासिकेहि सिब्बापेन्ति, आचरियुपज्झायानं दुक्कटं, अन्तेवासिकानं पाचित्तियं। अन्तेवासिका अत्तनो ञातिकानं आचरियुपज्झायेहि सिब्बापेन्ति, तत्रापि एसेव नयो। अन्तेवासिकानम्पि आचरियुपज्झायानम्पि ञातिकाय चीवरं होति, आचरियुपज्झाया पन अन्तेवासिके वञ्चेत्वा सिब्बापेन्ति, उभिन्नम्पि दुक्कटं। कस्मा? अन्तेवासिकानं अञ्ञातिकसञ्ञाय सिब्बितत्ता , इतरेसं अकप्पिये नियोजितत्ता। तस्मा ‘‘इदं ते मातु चीवरं, इदं भगिनिया’’ति आचिक्खित्वा सिब्बापेतब्बं।  
१७९. अञ्ञं परिक्खारन्ति यंकिञ्चि उपाहनत्थविकादिं। सेसं उत्तानमेव। छसमुट्ठानं – किरियं, नोसञ्ञाविमोक्खं, अचित्तकं, पण्णत्तिवज्जं, कायकम्मं, वचीकम्मं, तिचित्तं, तिवेदनन्ति।  
चीवरसिब्बनसिक्खापदं छट्ठं।  


## ७. संविधानसिक्खापदवण्णना

१८१. सत्तमसिक्खापदे – पच्छा गच्छन्तीनं चोरा अच्छिन्दिंसूति पच्छा गच्छन्तीनं पत्तचीवरं चोरा हरिंसु। दूसेसुन्ति ता भिक्खुनियो चोरा दूसयिंसु, सीलविनासं पापयिंसूति अत्थो ।  
१८२-३. संविधायाति संविदहित्वा, गमनकाले सङ्केतं कत्वाति अत्थो। कुक्कुटसम्पादेति एत्थ यस्मा गामा निक्खमित्वा कुक्कुटो पदसाव अञ्ञं गामं गच्छति, अयं कुक्कुटसम्पादोति वुच्चति। तत्रायं वचनत्थो – सम्पदन्ति एत्थाति सम्पादो। के सम्पदन्ति? कुक्कुटा। कुक्कुटानं सम्पादो कुक्कुटसम्पादो। अथ वा सम्पादोति गमनं, कुक्कुटानं सम्पादो एत्थ अत्थीतिपि कुक्कुटसम्पादो। कुक्कुटसम्पाते इतिपि पाठो, तत्थ यस्स गामस्स गेहच्छदनपिट्ठितो कुक्कुटो उप्पतित्वा अञ्ञस्स गेहच्छदनपिट्ठियं पतति, अयं कुक्कुटसम्पातोति वुच्चति। वचनत्थो पनेत्थ वुत्तनयेनेव वेदितब्बो। द्विधा वुत्तप्पकारोपि चेस गामो अच्चासन्नो होति, उपचारो न लब्भति। यस्मिं पन गामे पच्चूसे वस्सन्तस्स कुक्कुटस्स सद्दो अनन्तरे गामे सुय्यति, तादिसेहि गामेहि सम्पुण्णरट्ठे गामन्तरे गामन्तरे पाचित्तियन्ति अट्ठकथायं वुत्तं। किञ्चापि वुत्तं, ‘‘गामन्तरे गामन्तरे आपत्ति पाचित्तियस्सा’’ति वचनतो पन सचेपि रतनमत्तन्तरो गामो होति, यो तस्स मनुस्सेहि ठपितउपचारो, तं ओक्कमन्तस्स आपत्तियेव।  
तत्रायं आपत्तिविनिच्छयो – संविधानकाले हि सचे उभोपि भिक्खुनुपस्सये वा अन्तरारामे वा आसनसालाय वा तित्थियसेय्याय वा ठत्वा संविदहन्ति, अनापत्ति कप्पियभूमि किरायं। तस्मा एत्थ संविदहनपच्चया दुक्कटापत्तिं न वदन्ति, गच्छन्तस्स यथावत्थुकमेव। सचे पन अन्तोगामे भिक्खुनुपस्सयद्वारे रथिकाय अञ्ञेसु वा चतुक्कसिङ्घाटकहत्थिसालादीसु संविदहन्ति, भिक्खुनो आपत्ति दुक्कटस्स। एवं संविदहित्वा गामतो निक्खमन्ति, निक्खमने अनापत्ति, अनन्तरगामस्स उपचारोक्कमने पन भिक्खुनो पाचित्तियं। तत्रापि ‘‘पठमपादे दुक्कटं, दुतियपादे पाचित्तिय’’न्ति महापच्चरियं वुत्तं। गामतो निक्खमित्वा पन याव अनन्तरगामस्स उपचारं न ओक्कमन्ति , एत्थन्तरे संविदहितेपि भिक्खुनो दुक्कटं, अनन्तरगामस्स उपचारोक्कमने पुरिमनयेनेव आपत्ति। सचे दूरं गन्तुकामा होन्ति, गामूपचारगणनाय ओक्कमने ओक्कमने आपत्ति, तस्स तस्स पन गामस्स अतिक्कमने अनापत्ति। सचे पन भिक्खुनी ‘‘असुकं नाम गामं गमिस्सामी’’ति उपस्सयतो निक्खमति, भिक्खुपि तमेव गामं सन्धाय ‘‘असुकं नाम गामं गमिस्सामी’’ति विहारतो निक्खमति। अथ द्वेपि गामद्वारे समागन्त्वा ‘‘तुम्हे कुहिं गच्छथ, असुकं नाम गामं तुम्हे कुहिन्ति, मयम्पि तत्थेवा’’ति वत्वा ‘‘एहि दानि, गच्छामा’’ति संविधाय गच्छन्ति, अनापत्ति। कस्मा? पुब्बमेव गमिस्सामाति निक्खन्तत्ताति महापच्चरियं वुत्तं। तं नेव पाळिया न सेसअट्ठकथाय समेति।  
अद्धयोजने अद्धयोजनेति एकमेकं अद्धयोजनं अतिक्कमन्तस्स इदानि अतिक्कमिस्सतीति पठमपादे दुक्कटं, दुतियपादे पाचित्तियं। इमस्मिञ्हि नये अतिक्कमने आपत्ति, ओक्कमने अनापत्ति।  
१८४. भिक्खु संविदहतीति नगरद्वारे वा रथिकाय वा भिक्खुनिं दिस्वा ‘‘असुकं गामं नाम गतपुब्बत्था’’ति वदति, ‘‘नाम्हि अय्य गतपुब्बा’’ति ‘‘एहि गच्छामा’’ति वा ‘‘स्वे अहं गमिस्सामि, त्वम्पि आगच्छेय्यासी’’ति वा वदति। भिक्खुनी संविदहतीति गामन्तरे चेतियवन्दनत्थं गामतो निक्खमन्तं भिक्खुं दिस्वा ‘‘अय्य कुहिं गच्छथा’’ति वदति। ‘‘असुकं नाम गामं चेतियवन्दनत्थ’’न्ति। ‘‘अहम्पि अय्य आगच्छामी’’ति एवं भिक्खुनीयेव संविदहति, न भिक्खु।  
१८५. विसङ्केतेनाति एत्थ ‘‘पुरेभत्तं गच्छिस्सामा’’ति वत्वा पच्छाभत्तं गच्छन्ति, ‘‘अज्ज वा गमिस्सामा’’ति वत्वा स्वे गच्छन्ति। एवं कालविसङ्केतेयेव अनापत्ति, द्वारविसङ्केते पन मग्गविसङ्केते वा सतिपि आपत्तियेव। आपदासूति रट्ठभेदे चक्कसमारुळ्हा जनपदा परियायन्ति एवरूपासु आपदासु अनापत्ति। सेसं उत्तानमेवाति।  
चतुसमुट्ठानं – कायतो कायवाचतो कायचित्ततो कायवाचाचित्ततो च समुट्ठाति, किरियं, नोसञ्ञाविमोक्खं, अचित्तकं, पण्णत्तिवज्जं, कायकम्मं, वचीकम्मं, तिचित्तं, तिवेदनन्ति।  
संविधानसिक्खापदं सत्तमं।  


## ८. नावाभिरुहनसिक्खापदवण्णना

१८८. अट्ठमसिक्खापदे – संविधायाति लोकस्सादमित्तसन्थववसेन कीळापुरेक्खारा संविदहित्वा। उद्धंगामिनिन्ति उद्धं नदिया पटिसोतं गच्छन्तिं। यस्मा पन यो उद्धं जवनतो उज्जवनिकाय नावाय कीळति, सो ‘‘उद्धंगामिनिं अभिरुहती’’ति वुच्चति। तेनस्स पदभाजने अत्थमेव दस्सेतुं ‘‘उज्जवनिकाया’’ति वुत्तं। अधोगामिनिन्ति अधो अनुसोतं गच्छन्तिं। यस्मा पन यो अधो जवनतो ओजवनिकाय नावाय कीळति, सो ‘‘अधोगामिनिं अभिरुहती’’ति वुच्चति। तेनस्सापि पदभाजने अत्थमेव दस्सेतुं ‘‘ओजवनिकाया’’ति वुत्तं। तत्थ यं तित्थसम्पटिपादनत्थं उद्धं वा अधो वा हरन्ति, एत्थ अनापत्ति। तिरियं तरणायाति उपयोगत्थे निस्सक्कवचनं।  
१८९. गामन्तरे गामन्तरेति एत्थ यस्सा नदिया एकं तीरं कुक्कुटसम्पादगामेहि निरन्तरं, एकं अगामकं अरञ्ञं, तस्सा सगामकतीरपस्सेन गमनकाले गामन्तरगणनाय पाचित्तियानि, अगामकतीरपस्सेन गमनकाले अद्धयोजनगणनाय। या पन योजनवित्थता होति, तस्सा मज्झेन गमनेपि अद्धयोजनगणनाय पाचित्तियानि वेदितब्बानि। अनापत्ति तिरियं तरणायाति एत्थ न केवलं नदिया, योपि महातित्थपट्टनतो तामलित्तिं वा सुवण्णभूमिं वा गच्छति, तस्सापि अनापत्ति। सब्बअट्ठकथासु हि नदियंयेव आपत्ति विचारिता, न समुद्दे।  
१९१. विसङ्केतेनाति इधापि कालविसङ्केतेनेव अनापत्ति, तित्थविसङ्केतेन पन नावाविसङ्केतेन वा गच्छन्तस्स आपत्तियेव। सेसं पठमसिक्खापदसदिसमेव सद्धिं समुट्ठानादीहीति।  
नावाभिरुहनसिक्खापदं अट्ठमं।  


## ९. परिपाचितसिक्खापदवण्णना

१९२. नवमसिक्खापदे – महानागे तिट्ठमानेति भुम्मत्थे उपयोगवचनं, महानागेसु तिट्ठमानेसूति अत्थो। अथ वा महानागे तिट्ठमाने ‘‘अदिस्वा’’ति अयमेत्थ पाठसेसो दट्ठब्बो। इतरथा हि अत्थो न युज्जति। अन्तराकथाति अवसानं अप्पत्वा आरम्भस्स च अवसानस्स च वेमज्झट्ठानं पत्तकथा। विप्पकताति कयिरमाना होति। सच्चं महानागा खो तया गहपतीति अद्धच्छिकेन ओलोकयमाना थेरे पविसन्ते दिस्वा तेहि सुतभावं ञत्वा एवमाह।  
१९४. भिक्खुनिपरिपाचितन्ति भिक्खुनिया परिपाचितं, गुणप्पकासनेन निप्फादितं; लद्धब्बं कतन्ति अत्थो। पदभाजने पनस्स भिक्खुनिञ्च तस्सा परिपाचनाकारञ्च दस्सेतुं ‘‘भिक्खुनी नाम उभतोसङ्घे उपसम्पन्ना, परिपाचेति नाम पुब्बे अदातुकामान’’न्तिआदि वुत्तं। पुब्बे गिहिसमारम्भाति एत्थ पुब्बेति पठमं। समारम्भोति समारद्धं वुच्चति, पटियादितस्सेतं अधिवचनं। गिहीनं समारम्भो गिहिसमारम्भो। भिक्खुनिया परिपाचनतो पठममेव यं गिहीनं पटियादितं भत्तं, ततो अञ्ञत्र तं पिण्डपातं ठपेत्वा अञ्ञं भुञ्जन्तस्स आपत्ति, तं पन भुञ्जन्तस्स अनापत्तीति वुत्तं होति। पदभाजने पन यस्मा ञातकपवारितेहि भिक्खुस्सत्थाय असमारद्धोपि पिण्डपातो अत्थतो समारद्धोव होति, यथासुखं आहरापेतब्बतो, तस्मा ब्यञ्जनं अनादियित्वा अत्थमेव दस्सेतुं ‘‘गिहिसमारम्भो नाम ञातका वा होन्ति पवारिता वा’’ति वुत्तं।  
१९५. पकतिपटियत्तन्ति पकतिया तस्सेव भिक्खुनो अत्थाय पटियादितं होति ‘‘थेरस्स दस्सामा’’ति। महापच्चरियं पन ‘‘तस्स अञ्ञस्सा’’ति अवत्वा ‘‘भिक्खूनं दस्सामाति पटियत्तं होती’’ति अविसेसेन वुत्तं।  
१९७. पञ्च भोजनानि ठपेत्वा सब्बत्थ अनापत्तीति यागुखज्जकफलाफले सब्बत्थ भिक्खुनिपरिपाचितेपि अनापत्ति। सेसं उत्तानमेव। पठमपाराजिकसमुट्ठानं – कायचित्ततो समुट्ठाति, किरियं, सञ्ञाविमोक्खं, सचित्तकं, पण्णत्तिवज्जं, कायकम्मं, तिचित्तं, तिवेदनन्ति।  
परिपाचितसिक्खापदं नवमं।  


## १०. रहोनिसज्जसिक्खापदवण्णना

१९८. दसमसिक्खापदे – सब्बो पाळिअत्थो च विनिच्छयो च दुतियअनियते वुत्तनयेनेव वेदितब्बो। इदञ्हि सिक्खापदं दुतियानियतेन च उपरि उपनन्धस्स चतुत्थसिक्खापदेन च सद्धिं एकपरिच्छेदं, अट्ठुप्पत्तिवसेन पन विसुं पञ्ञत्तन्ति।  
रहोनिसज्जसिक्खापदं दसमं।  
समत्तो वण्णनाक्कमेन भिक्खुनिवग्गो ततियो।  
४. भोजनवग्गो  


## १. आवसथपिण्डसिक्खापदवण्णना

२०३. भोजनवग्गस्स पठमसिक्खापदे – आवसथपिण्डोति आवसथे पिण्डो। समन्ता परिक्खित्तं अद्धिकगिलानगब्भिनिपब्बजितानं यथानुरूपं पञ्ञत्तमञ्चपीठं अनेकगब्भपमुखपरिच्छेदं आवसथं कत्वा तत्थ पुञ्ञकामताय पिण्डो पञ्ञत्तो होति, यागुभत्तभेसज्जादि सब्बं तेसं तेसं दानत्थाय ठपितं होतीति अत्थो। हिय्योपीति स्वेपि। अपसक्कन्तीति अपगच्छन्ति। मनुस्सा उज्झायन्तीति तित्थिये अपस्सन्ता ‘‘तित्थिया कुहिं गता’’‘‘इमे पस्सित्वा पक्कन्ता’’ति सुत्वा उज्झायन्ति। कुक्कुच्चायन्तोति कुक्कुच्चं करोन्तो, अकप्पियसञ्ञं उप्पादेन्तोति अत्थो।  
२०६. सक्कोति तम्हा आवसथा पक्कमितुन्ति अद्धयोजनं वा योजनं वा गन्तुं सक्कोति। न सक्कोतीति एत्तकमेव न सक्कोति। अनोदिस्साति इमेसंयेव वा एत्तकानंयेव वाति एकं पासण्डं अनुद्दिसित्वा सब्बेसं पञ्ञत्तो होति। यावदत्थोति भोजनम्पि एत्तकन्ति अपरिच्छिन्दित्वा यावदत्थो पञ्ञत्तो होति। सकिं भुञ्जितब्बन्ति एकदिवसं भुञ्जितब्बं, दुतियदिवसतो पट्ठाय पटिग्गहणे दुक्कटं, अज्झोहारे अज्झोहारे पाचित्तियं।  
अयं पनेत्थ विनिच्छयो – एककुलेन वा नानाकुलेहि वा एकतो हुत्वा एकस्मिं ठाने वा नानाठानेसु वा ‘‘अज्ज एकस्मिं; स्वे एकस्मि’’न्ति एवं अनियमितट्ठाने वा पञ्ञत्तं एकस्मिं ठाने एकदिवसं भुञ्जित्वा दुतियदिवसे तस्मिं ठाने अञ्ञस्मिं वा भुञ्जितुं न वट्टति। नानाकुलेहि पन नानाठानेसु पञ्ञत्तं एकस्मिं ठाने एकदिवसं भुञ्जित्वा दुतियदिवसे अञ्ञत्थ भुञ्जितुं वट्टति। पटिपाटिं पन खेपेत्वा पुन आदितो पट्ठाय भुञ्जितुं न वट्टतीति महापच्चरियं वुत्तं। एकपूगनानापूगएकगामनानागामेसुपि एसेव नयो। योपि एककुलस्स वा नानाकुलानं वा एकतो पञ्ञत्तो तण्डुलादीनं अभावेन अन्तरन्तरा छिज्जति, सोपि न भुञ्जितब्बो। सचे पन ‘‘न सक्कोम दातु’’न्ति उपच्छिन्दित्वा पुन कल्याणचित्ते उप्पन्ने दातुं आरभन्ति, एतं पुन एकदिवसं भुञ्जितुं वट्टतीति महापच्चरियं वुत्तं।  
२०८. अनापत्ति गिलानस्साति गिलानस्स अनुवसित्वा भुञ्जन्तस्स अनापत्ति। गच्छन्तो वाति यो गच्छन्तो अन्तरामग्गे एकदिवसं गतट्ठाने च एकदिवसं भुञ्जति, तस्सापि अनापत्ति। आगच्छन्तेपि एसेव नयो। गन्त्वा पच्चागच्छन्तोपि अन्तरामग्गे एकदिवसं आगतट्ठाने च एकदिवसं भुञ्जितुं लभति। गच्छिस्सामीति भुञ्जित्वा निक्खन्तस्स नदी वा पूरति चोरादिभयं वा होति, सो निवत्तित्वा खेमभावं ञत्वा गच्छन्तो पुन एकदिवसं भुञ्जितुं लभतीति सब्बमिदं महापच्चरियादीसु वुत्तं । ओदिस्स पञ्ञत्तो होतीति भिक्खूनंयेव अत्थाय उद्दिसित्वा पञ्ञत्तो होति। न यावदत्थोति यावदत्थं पञ्ञत्तो न होति, थोकं थोकं लब्भति, तादिसं निच्चम्पि भुञ्जितुं वट्टति। पञ्च भोजनानि ठपेत्वा सब्बत्थाति यागुखज्जकफलाफलादिभेदे सब्बत्थ अनापत्ति। यागुआदीनि हि निच्चम्पि भुञ्जितुं वट्टति। सेसं उत्तानमेव। एळकलोमसमुट्ठानं – कायतो च कायचित्ततो च समुट्ठाति, किरियं, नोसञ्ञाविमोक्खं, अचित्तकं, पण्णत्तिवज्जं, कायकम्मं तिचित्तं, तिवेदनन्ति।  
आवसथपिण्डसिक्खापदं पठमं।  


## २. गणभोजनसिक्खापदवण्णना

२०९. दुतियसिक्खापदे – परिहीनलाभसक्कारोति सो किर अजातसत्तुना राजानं मारापेत्वापि अभिमारे योजेत्वापि रुहिरुप्पादं कत्वापि गुळ्हपटिच्छन्नो अहोसि। यदा पन दिवायेव धनपालकं पयोजेसि, तदा पाकटो जातो। ‘‘कथं देवदत्तो हत्थिं पयोजेसी’’ति परिकथाय उप्पन्नाय ‘‘न केवलं हत्थिं पयोजेसि, राजानम्पि मारापेसि, अभिमारेपि पेसेसि, सिलम्पि पविज्झि, पापो देवदत्तो’’ति पाकटो अहोसि। ‘‘केन सद्धिं इदं कम्ममकासी’’ति च वुत्ते ‘‘रञ्ञा अजातसत्तुना’’ति आहंसु। ततो नागरा ‘‘कथञ्हि नाम राजा एवरूपं चोरं सासनकण्टकं गहेत्वा विचरिस्सती’’ति उट्ठहिंसु। राजा नगरसङ्खोभं ञत्वा देवदत्तं नीहरि। ततो पट्ठाय चस्स पञ्चथालिपाकसतानि उपच्छिन्दि, उपट्ठानम्पिस्स न अगमासि, अञ्ञेपिस्स मनुस्सा न किञ्चि दातब्बं वा कातब्बं वा मञ्ञिंसु। तेन वुत्तं – ‘‘परिहीनलाभसक्कारो’’ति। कुलेसु विञ्ञापेत्वा विञ्ञापेत्वा भुञ्जतीति ‘‘मा मे गणो भिज्जी’’ति परिसं पोसेन्तो ‘‘त्वं एकस्स भिक्खुनो भत्तं देहि, त्वं द्विन्न’’न्ति एवं विञ्ञापेत्वा सपरिसो कुलेसु भुञ्जति।  
२११. चीवरं परित्तं उप्पज्जतीति भत्तं अगण्हन्तानं चीवरं न देन्ति, तस्मा परित्तं उप्पज्जति।  
२१२. चीवरकारके भिक्खू भत्तेन निमन्तेन्तीति गामे पिण्डाय चरित्वा चिरेन चीवरं निट्ठापेन्ते दिस्वा ‘‘एवं लहुं निट्ठापेत्वा चीवरं परिभुञ्जिस्सन्ती’’ति पुञ्ञकामताय निमन्तेन्ति।  
२१५. नानावेरज्जकेति नानाविधेहि अञ्ञरज्जेहि आगते। ‘‘नानाविरज्जके’’तिपि पाठो, अयमेवत्थो।  
२१७-८. गणभोजनेति गणस्स भोजने। इध च गणो नाम चत्तारो भिक्खू आदिं कत्वा ततुत्तरिं भिक्खू अधिप्पेता, तेनेव सब्बन्तिमं परिच्छेदं दस्सेन्तो आह ‘‘यत्थ चत्तारो भिक्खू…पे॰… एतं गणभोजनं नामा’’ति। तं पनेतं गणभोजनं द्वीहाकारेहि पसवति निमन्तनतो वा विञ्ञत्तितो वा। कथं निमन्तनतो पसवति? चत्तारो भिक्खू उपसङ्कमित्वा ‘‘तुम्हे, भन्ते, ओदनेन निमन्तेमि, ओदनं मे गण्हथ आकङ्खथ ओलोकेथ अधिवासेथ पटिमानेथा’’ति एवं येन केनचि वेवचनेन वा भासन्तरेन वा पञ्चन्नं भोजनानं नामं गहेत्वा निमन्तेति। एवं एकतो निमन्तिता परिच्छिन्नकालवसेन अज्जतनाय वा स्वातनाय वा एकतो गच्छन्ति, एकतो गण्हन्ति, एकतो भुञ्जन्ति, गणभोजनं होति, सब्बेसं आपत्ति। एकतो निमन्तिता एकतो वा नानतो वा गच्छन्ति, एकतो गण्हन्ति, नानतो भुञ्जन्ति , आपत्तियेव। पटिग्गहणमेव हि एत्थ पमाणं। एकतो निमन्तिता एकतो वा नानतो वा गच्छन्ति, नानतो गण्हन्ति, एकतो वा नानतो वा भुञ्जन्ति, अनापत्ति। चत्तारि परिवेणानि वा विहारे वा गन्त्वा नानतो निमन्तिता एकट्ठाने ठितेसुयेव वा एको पुत्तेन एको पितराति एवम्पि नानतो निमन्तिता एकतो वा नानतो वा गच्छन्तु, एकतो वा नानतो वा भुञ्जन्तु, सचे एकतो गण्हन्ति, गणभोजनं होति, सब्बेसं आपत्ति। एवं ताव निमन्तनतो पसवति।  
कथं विञ्ञत्तितो? चत्तारो भिक्खू एकतो ठिता वा निसिन्ना वा उपासकं दिस्वा ‘‘अम्हाकं चतुन्नम्पि भत्तं देही’’ति वा विञ्ञापेय्युं, पाटेक्कं वा पस्सित्वा ‘‘मय्हं देहि, मय्हं देही’’ति एवं एकतो वा नानतो वा विञ्ञापेत्वा एकतो वा गच्छन्तु नानतो वा, भत्तं गहेत्वापि एकतो वा भुञ्जन्तु नानतो वा, सचे एकतो गण्हन्ति, गणभोजनं होति, सब्बेसं आपत्ति। एवं विञ्ञत्तितो पसवति।  
पादापि फलिताति यथा महाचम्मस्स परतो मंसं दिस्सति; एवं फालिता, वालिकाय वा सक्खराय वा पहटमत्ते दुक्खं उप्पादेन्ति, न सक्का होति अन्तोगामे पिण्डाय चरितुं। ईदिसे गेलञ्ञे गिलानसमयोति भुञ्जितब्बं, न लेसकप्पियं कातब्बं।  
चीवरे कयिरमानेति यदा साटकञ्च सुत्तञ्च लभित्वा चीवरं करोन्ति तदा; विसुञ्हि चीवरकारसमयो नाम नत्थि। तस्मा यो तत्थ चीवरे कत्तब्बं यंकिञ्चि कम्मं करोति, महापच्चरियञ्हि ‘‘अन्तमसो सूचिवेधनको’’तिपि वुत्तं, तेन चीवरकारसमयोति भुञ्जितब्बं। कुरुन्दियं पन वित्थारेनेव वुत्तं। यो चीवरं विचारेति, छिन्दति, मोघसुत्तं ठपेति, आगन्तुकपट्टं ठपेति, पच्चागतं सिब्बति, आगन्तुकपट्टं बन्धति, अनुवातं छिन्दति घट्टेति आरोपेति, तत्थ पच्चागतं सिब्बति, सुत्तं करोति वलेति, पिप्फलिकं निसेति, परिवत्तनं करोति, सब्बोपि चीवरं करोतियेवाति वुच्चति। यो पन समीपे निसिन्नो जातकं वा धम्मपदं वा कथेति, अयं न चीवरकारको। एतं ठपेत्वा सेसानं गणभोजने अनापत्तीति।  
अद्धयोजनन्ति एत्तकम्पि अद्धानं गन्तुकामेन। यो पन दूरं गन्तुकामो, तत्थ वत्तब्बमेव नत्थि। गच्छन्तेनाति अद्धानं गच्छन्तेन, अद्धयोजनब्भन्तरे गावुतेपि भुञ्जितुं वट्टति। गतेन भुञ्जितब्बन्ति गतेन एकदिवसं भुञ्जितब्बं। नावाभिरुहनेपि एसेव नयो। अयं पन विसेसो – अभिरुळ्हेन इच्छितट्ठानं गन्त्वापि याव न ओरोहति ताव भुञ्जितब्बन्ति महापच्चरियं वुत्तं। चतुत्थे आगतेति अयं अन्तिमपरिच्छेदो, चतुत्थेपि आगते यत्थ न यापेन्ति; सो महासमयो। यत्थ पन सतं वा सहस्सं वा सन्निपतन्ति, तत्थ वत्तब्बमेव नत्थि। तस्मा तादिसे काले ‘‘महासमयो’’ति अधिट्ठहित्वा भुञ्जितब्बं। यो कोचि परिब्बाजकसमापन्नोति सहधम्मिकेसु वा तित्थियेसु वा अञ्ञतरो, एतेसञ्हि येन केनचि कते भत्ते ‘‘समणभत्तसमयो’’ति भुञ्जितब्बं।  
२२०. अनापत्ति समयेति सत्तसु समयेसु अञ्ञतरस्मिं अनापत्ति। द्वे तयो एकतोति येपि अकप्पियनिमन्तनं सादियित्वा द्वे वा तयो वा एकतो गहेत्वा भुञ्जन्ति, तेसम्पि अनापत्ति।  
तत्थ अनिमन्तितचतुत्थं, पिण्डपातिकचतुत्थं, अनुपसम्पन्नचतुत्थं, पत्तचतुत्थं, गिलानचतुत्थन्ति पञ्चन्नं चतुक्कानं वसेन विनिच्छयो वेदितब्बो । कथं? इधेकच्चो चत्तारो भिक्खू ‘‘भत्तं गण्हथा’’ति निमन्तेति। तेसु तयो गता, एको न गतो। उपासको ‘‘एको भन्ते थेरो कुहि’’न्ति पुच्छति। नागतो उपासकाति। सो अञ्ञं तङ्खणप्पत्तं कञ्चि ‘‘एहि भन्ते’’ति पवेसेत्वा चतुन्नम्पि भत्तं देति, सब्बेसं अनापत्ति। कस्मा? गणपूरकस्स अनिमन्तितत्ता। तयो एव हि तत्थ निमन्तिता गण्हिंसु, तेहि गणो न पूरति, गणपूरको च अनिमन्तितो, तेन गणो भिज्जतीति इदं अनिमन्तितचतुत्थं।  
पिण्डपातिकचतुत्थे – निमन्तनकाले एको पिण्डपातिको होति, सो नाधिवासेति। गमनवेलाय पन ‘‘एहि भन्ते’’ति वुत्ते अनधिवासितत्ता अनागच्छन्तम्पि ‘‘एथ भिक्खं लच्छथा’’ति गहेत्वा गच्छन्ति, सो तं गणं भिन्दति। तस्मा सब्बेसं अनापत्ति।  
अनुपसम्पन्नचतुत्थे – सामणेरेन सद्धिं निमन्तिता होन्ति, सोपि गणं भिन्दति।  
पत्तचतुत्थे – एको सयं अगन्त्वा पत्तं पेसेति; एवम्पि गणो भिज्जति। तस्मा सब्बेसं अनापत्ति।  
गिलानचतुत्थे – गिलानेन सद्धिं निमन्तिता होन्ति, तत्थ गिलानस्सेव अनापत्ति, इतरेसं पन गणपूरको होति। न हि गिलानेन गणो भिज्जति। तस्मा तेसं आपत्तियेव। महापच्चरियं पन अविसेसेन वुत्तं।  
समयलद्धको सयमेव मुच्चति, सेसानं गणपूरकत्ता आपत्तिकरो होति। तस्मा चीवरदानसमयलद्धकादीनम्पि वसेन चतुक्कानि वेदितब्बानि। सचे पन अधिवासेत्वा गतेसुपि चतूसु जनेसु एको पण्डितो भिक्खु ‘‘अहं तुम्हाकं गणं भिन्दिस्सामि, निमन्तनं सादियथा’’ति वत्वा यागुखज्जकावसाने भत्तत्थाय पत्तं गण्हन्तानं अदत्वा ‘‘इमे ताव भिक्खू भोजेत्वा विस्सज्जेथ, अहं पच्छा अनुमोदनं कत्वा गमिस्सामी’’ति निसिन्नो। तेसु भुत्वा गतेसु ‘‘देथ भन्ते पत्त’’न्ति उपासकेन पत्तं गहेत्वा भत्ते दिन्ने भुञ्जित्वा अनुमोदनं कत्वा गच्छति, सब्बेसं अनापत्ति। पञ्चन्नञ्हि भोजनानंयेव वसेन गणभोजने विसङ्केतं नत्थि। ओदनेन निमन्तिता कुम्मासं गण्हन्तापि आपत्तिं आपज्जन्ति। तानि च तेहि एकतो न गहितानि। यागुआदीसु पन विसङ्केतं होति, तानि तेहि एकतो गहितानीति। एवं एको पण्डितो अञ्ञेसम्पि अनापत्तिं करोति।  
तस्मा सचे कोचि सङ्घभत्तं कत्तुकामेन निमन्तनत्थाय पेसितो विहारं आगम्म ‘‘भन्ते, स्वे अम्हाकं घरे भिक्खं गण्हथा’’ति अवत्वा ‘‘भत्तं गण्हथा’’ति वा ‘‘सङ्घभत्तं गण्हथा’’ति वा ‘‘सङ्घो भत्तं गण्हातू’’ति वा वदति, भत्तुद्देसकेन पण्डितेन भवितब्बं, नेमन्तनिका गणभोजनतो पिण्डपातिका च धुतङ्गभेदतो मोचेतब्बा। कथं? एवं ताव वत्तब्बं – ‘‘स्वे न सक्का उपासका’’ति। ‘‘पुनदिवसे, भन्ते’’ति। ‘‘पुनदिवसेपि न सक्का’’ति। एवं याव अद्धमासम्पि हरित्वा पुन वत्तब्बो – ‘‘त्वं किं अवचा’’ति? सचे पुनपि ‘‘सङ्घभत्तं गण्हथा’’ति वदति, ततो ‘‘इमं ताव उपासक पुप्फं कप्पियं करोहि, इमं तिण’’न्ति एवं विक्खेपं कत्वा पुन ‘‘किं कथयित्था’’ति पुच्छितब्बो। सचे पुनपि तथेव वदति, ‘‘आवुसो, त्वं पिण्डपातिके वा महाथेरे वा न लच्छसि, सामणेरे लच्छसी’’ति वत्तब्बो। ‘‘ननु, भन्ते असुकस्मिञ्च असुकस्मिञ्च गामे भदन्ते भोजेसुं, अहं कस्मा न लभामी’’ति च वुत्ते ‘‘ते निमन्तेतुं जानन्ति, त्वं न जानासी’’ति। ते कथं निमन्तेसुं भन्तेति? ते एवमाहंसु – ‘‘अम्हाकं, भन्ते, भिक्खं गण्हथा’’ति। सचे सोपि तथेव वदति, वट्टति। अथ पुनपि ‘‘भत्तं गण्हथा’’ति वदति, ‘‘न दानि त्वं, आवुसो, बहू भिक्खू लच्छसि, तयो एव लच्छसी’’ति वत्तब्बो। ‘‘ननु, भन्ते, असुकस्मिञ्च असुकस्मिञ्च गामे सकलं भिक्खुसङ्घं भोजेसुं, अहं कस्मा न लभामी’’ति? ‘‘त्वं निमन्तेतुं न जानासी’’ति। ‘‘ते कथं निमन्तेसु’’न्ति? ते ‘‘भिक्खं गण्हथा’’ति आहंसूति। सचे सोपि ‘‘भिक्खं गण्हथा’’ति वदति, वट्टति। अथ पुनपि ‘‘भत्तमेवा’’ति वदति, ततो वत्तब्बो – ‘‘गच्छ त्वं, नत्थम्हाकं तव भत्तेनत्थो, निबद्धगोचरो एस अम्हाकं, मयमेत्थ पिण्डाय चरिस्सामा’’ति। तं ‘‘चरथ, भन्ते’’ति वत्वा आगतं पुच्छन्ति – ‘‘किं भो लद्धा भिक्खू’’ति । ‘‘किं एतेन बहु एत्थ वत्तब्बं, ‘थेरा स्वे पिण्डाय चरिस्सामा’ति आहंसु। मा दानि तुम्हे पमज्जित्था’’ति। दुतियदिवसे चेतियवत्तं कत्वा ठिता भिक्खू सङ्घत्थेरेन वत्तब्बा – ‘‘आवुसो, धुरगामे सङ्घभत्तं अपण्डितमनुस्सो पन अगमासि , गच्छाम धुरगामे पिण्डाय चरिस्सामा’’ति। भिक्खूहि थेरस्स वचनं कातब्बं, न दुब्बचेहि भवितब्बं, गामद्वारे अट्ठत्वाव पिण्डाय चरितब्बं। तेसु पत्तानि गहेत्वा निसीदापेत्वा भोजेन्तेसु भुञ्जितब्बं। सचे आसनसालाय भत्तं ठपेत्वा रथिकासु आहिण्डन्ता आरोचेन्ति – ‘‘आसनसालाय, भन्ते, भत्तं गण्हथा’’ति न वट्टति।  
अथ पन भत्तं आदाय तत्थ तत्थ गन्त्वा ‘‘भत्तं गण्हथा’’ति वदन्ति, पटिकच्चेव वा विहारं अभिहरित्वा पतिरूपे ठाने ठपेत्वा आगतागतानं देन्ति, अयं अभिहटभिक्खा नाम वट्टति। सचे पन भत्तसालाय दानं सज्जेत्वा तं तं परिवेणं पहिणन्ति ‘‘भत्तसालाय भत्तं गण्हथा’’ति, न वट्टति। ये पन मनुस्सा पिण्डचारिके भिक्खू दिस्वा आसनसालं सम्मज्जित्वा तत्थ निसीदापेत्वा भोजेन्ति, न ते पटिक्खिपितब्बा। ये पन गामे भिक्खं अलभित्वा गामतो निक्खमन्ते भिक्खू दिस्वा ‘‘भन्ते भत्तं गण्हथा’’ति वदन्ति, ते पटिक्खिपितब्बा, न वा निवत्तितब्बं। सचे ‘‘निवत्तथ, भन्ते, भत्तं गण्हथा’’ति वदन्ति, ‘‘निवत्तथा’’ति वुत्तपदे निवत्तितुं वट्टति। ‘‘निवत्तथ भन्ते, घरे भत्तं कतं, गामे भत्तं कत’’न्ति वदन्ति, गेहे च गामे च भत्तं नाम यस्स कस्सचि होतीति निवत्तितुं वट्टति। ‘‘निवत्तथ, भत्तं गण्हथा’’ति सम्बन्धं कत्वा वदन्ति, निवत्तितुं न वट्टति। आसनसालतो पिण्डाय चरितुं निक्खमन्ते दिस्वा ‘‘निसीदथ भन्ते भत्तं गण्हथा’’ति वुत्तेपि एसेव नयो। निच्चभत्तन्ति धुवभत्तं वुच्चति। ‘‘निच्चभत्तं गण्हथा’’ति वदन्ति, बहूनम्पि एकतो गहेतुं वट्टति। सलाकभत्तादीसुपि एसेव नयो। सेसमेत्थ उत्तानमेव।  
एळकलोमसमुट्ठानं – किरियं, नोसञ्ञाविमोक्खं, अचित्तकं, पण्णत्तिवज्जं, कायकम्मं, तिचित्तं, तिवेदनन्ति।  
गणभोजनसिक्खापदं दुतियं।  


## ३. परम्परभोजनसिक्खापदवण्णना

२२१. ततियसिक्खापदे – न खो इदं ओरकं भविस्सति, यथयिमे मनुस्सा सक्कच्चं भत्तं करोन्तीति, येन नियामेन इमे मनुस्सा सक्कच्चं भत्तं करोन्ति, तेन ञायति – ‘‘इदं सासनं इदं वा बुद्धप्पमुखे सङ्घे दानं न खो ओरकं भविस्सति, परित्तं लामकं नेव भविस्सती’’ति। किरपतिकोति एत्थ ‘‘किरो’’ति तस्स कुलपुत्तस्स नामं; अधिपच्चट्ठेन पन ‘‘किरपतिको’’ति वुच्चति। सो किर इस्सरो अधिपति मासउतुसंवच्छरनियामेन वेतनं दत्वा कम्मकारके कम्मं कारेति। बदरा पटियत्ताति उपचारवसेन वदति। बदरमिस्सेनाति बदरसाळवेन।  
२२२. उस्सूरे आहरियित्थाति अतिदिवा आहरियित्थ।  
२२६. मय्हं भत्तपच्चासं इत्थन्नामस्स दम्मीति अयं भत्तविकप्पना नाम सम्मुखापि परम्मुखापि वट्टति। सम्मुखा दिस्वा ‘‘तुय्हं विकप्पेमी’’ति वत्वा भुञ्जितब्बं, अदिस्वा पञ्चसु सहधम्मिकेसु ‘‘इत्थन्नामस्स विकप्पेमी’’ति वत्वा भुञ्जितब्बं। महापच्चरियादीसु पन परम्मुखाविकप्पनाव वुत्ता। सा चायं यस्मा विनयकम्मेन सङ्गहिता, तस्मा भगवतो विकप्पेतुं न वट्टति। भगवति हि गन्धकुटियं निसिन्नेपि सङ्घमज्झे निसिन्नेपि सङ्घेन गणप्पहोनके भिक्खू गहेत्वा तं तं कम्मं कतं सुकतमेव होति, भगवा नेव कम्मं कोपेति; न सम्पादेति। न कोपेति धम्मिस्सरत्ता, न सम्पादेति अगणपूरकत्ता।  
२२९. द्वे तयो निमन्तने एकतो भुञ्जतीति द्वे तीणि निमन्तनानि एकपत्ते पक्खिपित्वा मिस्सेत्वा एकं कत्वा भुञ्जतीति अत्थो। द्वे तीणि कुलानि निमन्तेत्वा एकस्मिं ठाने निसीदापेत्वा इतो चितो च आहरित्वा भत्तं आकिरन्ति, सूपब्यञ्जनं आकिरन्ति, एकमिस्सकं होति, एत्थ अनापत्तीति महापच्चरियं वुत्तं। सचे पन मूलनिमन्तनं हेट्ठा होति, पच्छिमं पच्छिमं उपरि, तं उपरितो पट्ठाय भुञ्जन्तस्स आपत्ति। हत्थं पन अन्तो पवेसेत्वा पठमनिमन्तनतो एकम्पि कबळं उद्धरित्वा भुत्तकालतो पट्ठाय यथा तथा वा भुञ्जन्तस्स अनापत्ति। सचेपि तत्थ खीरं वा रसं वा आकिरन्ति, येन अज्झोत्थतं भत्तं एकरसं होति, कोटितो पट्ठाय भुञ्जन्तस्स अनापत्तीति महापच्चरियं वुत्तं। महाअट्ठकथायं पन वुत्तं – ‘‘खीरभत्तं वा रसभत्तं वा लभित्वा निसिन्नस्स तत्थेव अञ्ञेपि खीरभत्तं वा रसभत्तं वा आकिरन्ति, खीरं वा रसं वा पिवतो अनापत्ति। भुञ्जन्तेन पन पठमं लद्धमंसखण्डं वा भत्तपिण्डं वा मुखे पक्खिपित्वा कोटितो पट्ठाय भुञ्जितुं वट्टति। सप्पिपायासेपि एसेव नयो’’ति।  
महाउपासको भिक्खुं निमन्तेति, तस्स कुलं उपगतस्स उपासकोपि तस्स पुत्तदारभातिकभगिनिआदयोपि अत्तनो अत्तनो कोट्ठासं आहरित्वा पत्ते पक्खिपन्ति, उपासकेन पठमं दिन्नं अभुञ्जित्वा पच्छा लद्धं भुञ्जन्तस्स ‘‘अनापत्ती’’ति महाअट्ठकथायं वुत्तं। कुरुन्दट्ठकथायं पन वट्टतीति वुत्तं। महापच्चरियं ‘‘सचे पाटेक्कं पचन्ति, अत्तनो अत्तनो पक्कभत्ततो आहरित्वा देन्ति, तत्थ पच्छा आहटं पठमं भुञ्जन्तस्स पाचित्तियं। यदि पन सब्बेसं एकोव पाको होति, परम्परभोजनं न होती’’ति वुत्तं। महाउपासको निमन्तेत्वा निसीदापेति, अञ्ञो मनुस्सो पत्तं गण्हाति, न दातब्बं। किं भन्ते न देथाति? ननु उपासक तया निमन्तितम्हाति! होतु भन्ते, लद्धं लद्धं भुञ्जथाति वदति, भुञ्जितुं वट्टति। अञ्ञेन आहरित्वा भत्ते दिन्ने आपुच्छित्वापि भुञ्जितुं वट्टतीति कुरुन्दियं वुत्तं।  
अनुमोदनं कत्वा गच्छन्तं धम्मं सोतुकामा ‘‘स्वेपि भन्ते आगच्छेय्याथा’’ति सब्बे निमन्तेन्ति, पुनदिवसे आगन्त्वा लद्धं लद्धं भुञ्जितुं वट्टति। कस्मा? सब्बेहि निमन्तितत्ता। एको भिक्खु पिण्डाय चरन्तो भत्तं लभति, तमञ्ञो उपासको निमन्तेत्वा घरे निसीदापेति, न च ताव भत्तं सम्पज्जति। सचे सो भिक्खु पिण्डाय चरित्वा लद्धभत्तं भुञ्जति, आपत्ति। अभुत्वा निसिन्ने ‘‘किं भन्ते न भुञ्जसी’’ति वुत्ते ‘‘तया निमन्तितत्ता’’ति वत्वा लद्धं लद्धं भुञ्जथ भन्ते’’ति वुत्तो भुञ्जति, वट्टति।  
सकलेन गामेनाति सकलेन गामेन एकतो हुत्वा निमन्तितस्सेव यत्थ कत्थचि भुञ्जतो अनापत्ति। पूगेपि एसेव नयो। निमन्तियमानो भिक्खं गहेस्सामीति भणतीति ‘‘भत्तं गण्हा’’ति निमन्तियमानो ‘‘न मय्हं तव भत्तेनत्थो, भिक्खं गण्हिस्सामी’’ति वदति। एत्थ पन महापदुमत्थेरो आह – ‘‘एवं वदन्तो इमस्मिं सिक्खापदे अनिमन्तनं कातुं सक्कोति, भुञ्जनत्थाय पन ओकासो कतो होतीति नेव गणभोजनतो न चारित्ततो मुच्चती’’ति। महासुमत्थेरो आह – ‘‘यदग्गेन अनिमन्तनं कातुं सक्कोति, तदग्गेन नेव गणभोजनं न चारित्तं होती’’ति। सेसं उत्तानमेव।  
कथिनसमुट्ठानं – कायवाचतो कायवाचाचित्ततो च समुट्ठाति, किरियाकिरियं एत्थ हि भोजनं किरिया, अविकप्पनं अकिरिया, नोसञ्ञाविमोक्खं, अचित्तकं, पण्णत्तिवज्जं, कायकम्मं, वचीकम्मं, तिचित्तं, तिवेदनन्ति।  
परम्परभोजनसिक्खापदं ततियं।  


## ४. काणमातासिक्खापदवण्णना

२३०. चतुत्थसिक्खापदे – काणमाताति काणाय माता। सा किरस्सा धीता अभिरूपा अहोसि, ये ये तं पस्सन्ति, ते ते रागेन काणा होन्ति, रागन्धा होन्तीति अत्थो। तस्मा परेसं काणभावकरणतो ‘‘काणा’’ति विस्सुता अहोसि। तस्सा वसेन मातापिस्सा ‘‘काणमाता’’ति पाकटा जाता। आगतन्ति आगमनं। किस्मिं वियाति कीदिसं विय; लज्जनकं विय होतीति अधिप्पायो। रित्तहत्थं गन्तुन्ति रित्ता हत्था अस्मिं गमने तदिदं रित्तहत्थं, तं रित्तहत्थं गमनं गन्तुं लज्जनकं विय होतीति वुत्तं होति। परिक्खयं अगमासीति उपासिका अरियसाविका भिक्खू दिस्वा सन्तं अदातुं न सक्कोति, तस्मा ताव दापेसि, याव सब्बं परिक्खयं अगमासि। धम्मिया कथायाति एत्थ काणापि मातु अत्थाय देसियमानं धम्मं सुणन्ती देसनापरियोसाने सोतापन्ना अहोसि। उट्ठायासना पक्कामीति आसनतो उट्ठहित्वा गतो। सोपि पुरिसो ‘‘सत्था किर काणमाताय निवेसनं अगमासी’’ति सुत्वा काणं आनेत्वा पकतिट्ठानेयेव ठपेसि।  
२३१. इमस्मिं पन वत्थुस्मिं उप्पन्नमत्ते अप्पञ्ञत्तेयेव सिक्खापदे पाथेय्यवत्थु उदपादि, तस्मा अनन्तरमेव चेतं दस्सेतुं ‘‘तेन खो पन समयेना’’तिआदि वुत्तं। सोपि च उपासको अरियसावकत्ता सब्बमेव दापेसि। तेन वुत्तं – ‘‘परिक्खयं अगमासी’’ति।  
२३३. यंकिञ्चि पहेणकत्थायाति पण्णाकारत्थाय पटियत्तं यंकिञ्चि अतिरसकमोदकसक्खलिकादि सब्बं इध पूवोत्वेव सङ्ख्यं गच्छति। यंकिञ्चि पाथेय्यत्थायाति मग्गं गच्छन्तानं अन्तरामग्गत्थाय पटियत्तं यंकिञ्चि बद्धसत्तुअबद्धसत्तुतिलतण्डुलादि सब्बं इध मन्थोत्वेव सङ्ख्यं गच्छति। ततो चे उत्तरिन्ति सचेपि ततियं पत्तं थूपीकतं गण्हाति, पूवगणनाय पाचित्तियं।  
द्वत्तिपत्तपूरे पटिग्गहेत्वाति मुखवट्टिया हेट्ठिमलेखाय समपूरे पत्ते गहेत्वा। अमुत्र मया द्वत्तिपत्तपूराति एत्थ सचे द्वे गहिता, ‘‘अत्र मया द्वे पत्तपूरा पटिग्गहिता, त्वं एकं गण्हेय्यासी’’ति वत्तब्बं। तेनापि अञ्ञं पस्सित्वा ‘‘पठमं आगतेन द्वे पत्तपूरा गहिता, मया एको, मा त्वं गण्ही’’ति वत्तब्बं। येन पठमं एको गहितो, तस्सापि परम्परारोचने एसेव नयो। येन पन सयमेव तयो गहिता, तेन अञ्ञं दिस्वा ‘‘मा खो एत्थ पटिग्गण्हि’’ च्चेव वत्तब्बं। पटिक्कमनं नीहरित्वाति आसनसालं हरित्वा, आसनसालं गच्छन्तेन च छड्डितसाला न गन्तब्बा। यत्थ महा भिक्खुसङ्घो निसीदति, तत्थ गन्तब्बं। महापच्चरियं पन वुत्तं ‘‘या लद्धट्ठानतो आसन्ना आसनसाला, तत्थ गन्तब्बं। अत्तनो ‘सन्दिट्ठानं वा सम्भत्तानं वा एकनिकायिकानं वा दस्सामी’ति अञ्ञत्थ गन्तुं न लब्भति। सचे पनस्स निबद्धनिसीदनट्ठानं होति, दूरम्पि गन्तुं वट्टती’’ति।  
संविभजितब्बन्ति सचे तयो पत्तपूरा गहिता, एकं अत्तनो ठपेत्वा द्वे भिक्खुसङ्घस्स दातब्बा। सच्चे द्वे गहिता, एकं अत्तनो ठपेत्वा एको सङ्घस्स दातब्बो, यथामित्तं पन दातुं न लब्भति। येन एको गहितो, न तेन किञ्चि अकामा दातब्बं, यथारुचि कातब्बं।  
२३५. गमने पटिप्पस्सद्धेति अन्तरामग्गे उपद्दवं वा दिस्वा अनत्थिकताय वा ‘‘मयं इदानि न पेसिस्साम, न गमिस्सामा’’ति एवं गमने पटिप्पस्सद्धे उपच्छिन्ने। ञातकानं पवारितानन्ति एतेसं बहुम्पि देन्तानं पटिग्गण्हन्तस्स अनापत्ति। अट्ठकथासु पन ‘‘तेसम्पि पाथेय्यपहेणकत्थाय पटियत्ततो पमाणमेव वट्टती’’ति वुत्तं। सेसं उत्तानमेव।  
छसमुट्ठानं – किरियं, नोसञ्ञाविमोक्खं, अचित्तकं, पण्णत्तिवज्जं, कायकम्मं, वचीकम्मं, तिचित्तं, तिवेदनन्ति।  
काणमातासिक्खापदं चतुत्थं।  


## ५. पठमपवारणसिक्खापदवण्णना

२३६. पञ्चमसिक्खापदे – भिक्खू भुत्तावी पवारिताति ब्राह्मणेन ‘‘गण्हथ, भन्ते, याव इच्छथा’’ति एवं यावदत्थपवारणाय, सयञ्च ‘‘अलं, आवुसो, थोकं थोकं देही’’ति एवं पटिक्खेपपवारणाय पवारिता। पटिविस्सकेति सामन्तघरवासिके।  
२३७. काकोरवसद्दन्ति काकानं ओरवसद्दं; सन्निपतित्वा विरवन्तानं सद्दं। अलमेतं सब्बन्ति एत्थ तिकारं अवत्वाव ‘‘अलमेतं सब्बं’’ एत्तकं वत्तुं वट्टति।  
२३८-९. भुत्तावीति भुत्तवा। तत्थ च यस्मा येन एकम्पि सित्थं सङ्खादित्वा वा असङ्खादित्वा वा अज्झोहरितं होति, सो ‘‘भुत्तावी’’ति सङ्ख्यं गच्छति, तेनस्स पदभाजने ‘‘भुत्तावी नाम पञ्चन्नं भोजनान’’न्तिआदि वुत्तं। पवारितोति कतपवारणो, कतपटिक्खेपो। सोपि च यस्मा न पटिक्खेपमत्तेन, अथ खो पञ्चङ्गवसेन, तेनस्स पदभाजने ‘‘पवारितो नाम असनं पञ्ञायती’’तिआदि वुत्तं। तत्थ यस्मा ‘‘असनं पञ्ञायती’’ति इमिना विप्पकतभोजनो, ‘‘पवारितो’’ति वुत्तो। यो च विप्पकतभोजनो, तेन किञ्चि भुत्तं, किञ्चि अभुत्तं, यञ्च भुत्तं; तं सन्धाय ‘‘भुत्तावी’’तिपि सङ्ख्यं गच्छति, तस्मा भुत्तावीवचनेन विसुं कञ्चि अत्थसिद्धिं न पस्साम। ‘‘दिरत्ततिरत्तं, छप्पञ्चवाचाही’’तिआदीसु (पाचि॰ ६१-६२) पन दिरत्तादिवचनं विय पवारितपदस्स परिवारकभावेन ब्यञ्जनसिलिट्ठताय चेतं वुत्तन्ति वेदितब्बं।  
असनं पञ्ञायतीतिआदीसु विप्पकतभोजनं दिस्सति, भुञ्जमानो चेसो पुग्गलो होतीति अत्थो। भोजनं पञ्ञायतीति पवारणप्पहोनकभोजनं दिस्सति। ओदनादीनं चे अञ्ञतरं पटिक्खिपितब्बं भोजनं होतीति अत्थो। हत्थपासे ठितोति पवारणप्पहोनकं भोजनं गण्हित्वा दायको अड्ढतेय्यहत्थप्पमाणे ओकासे होतीति अत्थो। अभिहरतीति सो चे दायको तस्स तं भत्तं कायेन अभिहरतीति अत्थो। पटिक्खेपो पञ्ञायतीति पटिक्खेपो दिस्सति; तञ्चे अभिहटं सो भिक्खु कायेन वा वाचाय वा पटिक्खिपतीति अत्थो। एवं पञ्चन्नं अङ्गानं वसेन पवारितो नाम होतीति। वुत्तम्पि चेतं –  
‘‘पञ्चहि उपालि आकारेहि पवारणा पञ्ञायति – असनं पञ्ञायति, भोजनं पञ्ञायति, हत्थपासे ठितो, अभिहरति, पटिक्खेपो पञ्ञायती’’ति (परि॰ ४२८)।  
तत्रायं विनिच्छयो – ‘‘असन’’न्तिआदीसु ताव यञ्च अस्नाति यञ्च भोजनं हत्थपासे ठितेन अभिहटं पटिक्खिपति, तं ‘‘ओदनो, कुम्मासो, सत्तु, मच्छो, मंस’’न्ति इमेसं अञ्ञतरमेव वेदितब्बं। तत्थ ओदनो नाम – सालि, वीहि, यवो, गोधुमो, कङ्गु, वरको, कुद्रूसकोति सत्तन्नं धञ्ञानं तण्डुलेहि निब्बत्तो। तत्थ ‘‘साली’’ति अन्तमसो नीवारं उपादाय सब्बापि सालिजाति। ‘‘वीही’’ति सब्बापि वीहिजाति। ‘‘यवगोधुमेसु’’ भेदो नत्थि। ‘‘कङ्गू’’ति सेतरत्तकाळभेदा सब्बापि कङ्गुजाति। ‘‘वरको’’ति अन्तमसो वरकचोरकं उपादाय सब्बा सेतवण्णा वरकजाति। ‘‘कुद्रूसको’’ति काळको द्रवो चेव सामाकादिभेदा च सब्बापि तिणधञ्ञजाति।  
नीवारवरकचोरका चेत्थ ‘‘धञ्ञानुलोमा’’ति वदन्ति। धञ्ञानि वा होन्तु धञ्ञानुलोमानि वा, एतेसं वुत्तप्पभेदानं सत्तन्नं धञ्ञानं तण्डुले गहेत्वा ‘‘भत्तं पचिस्सामा’’ति वा ‘‘यागुं पचिस्सामा’’ति वा ‘‘अम्बिलपायासादीसु अञ्ञतरं पचिस्सामा’’ति वा यंकिञ्चि सन्धाय पचन्तु, सचे उण्हं सीतलं वा भुञ्जन्तानं भोजनकाले गहितगहितट्ठाने ओधि पञ्ञायति, ओदनसङ्गहमेव गच्छति, पवारणं जनेति। सचे ओधि न पञ्ञायति, यागुसङ्गहं गच्छति, पवारणं न जनेति।  
योपि पायासो वा पण्णफलकळीरमिस्सका अम्बिलयागु वा उद्धनतो ओतारितमत्ता अब्भुण्हा होति, आवज्जित्वा पिवितुं सक्का, हत्थेन गहितोकासेपि ओधिं न दस्सेति, पवारणं न जनेति। सचे पन उसुमाय विगताय सीतलीभूता घनभावं गच्छति, ओधिं दस्सेति, पुन पवारणं जनेति। पुब्बे तनुभावो न रक्खति। सचेपि दधितक्कादीनि आरोपेत्वा बहुपण्णफलकळीरे पक्खिपित्वा मुट्ठिमत्तापि तण्डुला पक्खित्ता होन्ति, भोजनकाले चे ओधि पञ्ञायति, पवारणं जनेति। अयागुके निमन्तने ‘‘यागुं दस्सामा’’ति भत्ते उदककञ्जिकखीरादीनि आकिरित्वा ‘‘यागुं गण्हथा’’ति देन्ति। किञ्चापि तनुका होन्ति, पवारणं जनेतियेव । सचे पन पक्कुथितेसु उदकादीसु पक्खिपित्वा पचित्वा देन्ति, यागुसङ्गहमेव गच्छति। यागुसङ्गहं गतेपि तस्मिं वा अञ्ञस्मिं वा यत्थ मच्छमंसं पक्खिपन्ति, सचे सासपमत्तम्पि मच्छमंसखण्डं वा न्हारु वा पञ्ञायति, पवारणं जनेति।  
सुद्धरसको पन रसकयागु वा न जनेति। ठपेत्वा वुत्तधञ्ञानं तण्डुले अञ्ञेहि वेणुतण्डुलादीहि वा कन्दमूलफलेहि वा येहि केहिचि कतं भत्तम्पि पवारणं न जनेति, पगेव घनयागु। सचे पनेत्थ मच्छमंसं पक्खिपन्ति, जनेति। महापच्चरियं ‘‘पुप्फअत्थाय भत्तम्पि पवारणं जनेती’’ति वुत्तं। पुप्फिअत्थाय भत्तं नाम पुप्फिखज्जकत्थाय कुथिततूदके पक्खिपित्वा सेदिततण्डुला वुच्चन्ति। सचे पन ते तण्डुले सुक्खापेत्वा खादन्ति, वट्टति; नेव सत्तुसङ्ख्यं न भत्तसङ्ख्यं गच्छन्ति। पुन तेहि कतभत्तं पवारेतियेव। ते तण्डुले सप्पितेलादीसु वा पचन्ति, पूवं वा करोन्ति, न पवारेन्ति। पुथुका वा ताहि कतसत्तुभत्तादीनि वा न पवारेन्ति।  
कुम्मासो नाम यवेहि कतकुम्मासो। अञ्ञेहि पन मुग्गादीहि कतकुम्मासो पवारणं न जनेति। सत्तु नाम सालिवीहियवेहि कतसत्तु। कङ्गुवरककुद्रूसकसीसानिपि भज्जित्वा ईसकं कोट्टेत्वा थुसे पलापेत्वा पुन दळ्हं कोट्टेत्वा चुण्णं करोन्ति। सचेपि तं अल्लत्ता एकाबद्धं होति, सत्तुसङ्गहमेव गच्छति। खरपाकभज्जितानं वीहीनं तण्डुले कोट्टेत्वा देन्ति, तम्पि चुण्णं सत्तुसङ्गहमेव गच्छति। समपाकभज्जितानं पन वीहीनं वा वीहिपलापानं वा तण्डुला भज्जिततण्डुला एव वा न पवारेन्ति। तेसं पन तण्डुलादीनं चुण्णं पवारेति। खरपाकभज्जितानं वीहीनं कुण्डकम्पि पवारेति। समपाकभज्जितानं पन आतपसुक्खानं वा कुण्डकं न पवारेति। लाजा वा तेहि कतभत्तसत्तुआदीनि वा न पवारेन्ति। भज्जितपिट्ठं वा यंकिञ्चि सुद्धखज्जकं वा न पवारेति। मच्छमंसपूरितखज्जकं पन सत्तुमोदको वा पवारेति। मच्छो मंसञ्च पाकटमेव। अयं पन विसेसो – सचेपि यागुं पिवन्तस्स यागुसित्थमत्तानेव द्वे मच्छखण्डानि वा मंसखण्डानि वा एकभाजने वा नानाभाजने वा देन्ति, तानि चे अखादन्तो अञ्ञं यंकिञ्चि पवारणप्पहोनकं पटिक्खिपति , न पवारेति। ततो एकं खादितं, एकं हत्थे वा पत्ते वा होति, सो चे अञ्ञं पटिक्खिपति, पवारेति। द्वेपि खादितानि होन्ति, मुखे सासपमत्तम्पि अवसिट्ठं नत्थि, सचेपि अञ्ञं पटिक्खिपति, न पवारेति।  
कप्पियमंसं खादन्तो कप्पियमंसं पटिक्खिपति, पवारेति। कप्पियमंसं खादन्तो अकप्पियमंसं पटिक्खिपति, न पवारेति। कस्मा? अवत्थुताय। यञ्हि भिक्खुनो खादितुं वट्टति, तंयेव पटिक्खिपतो पवारणा होति। इदं पन जानन्तो अकप्पियत्ता पटिक्खिपति, अजानन्तोपि पटिक्खिपितब्बट्ठाने ठितमेव पटिक्खिपति नाम, तस्मा न पवारेति। सचे पन अकप्पियमंसं खादन्तो कप्पियमंसं पटिक्खिपति, पवारेति। कस्मा? वत्थुताय। यञ्हि तेन पटिक्खित्तं, तं पवारणाय वत्थु। यं पन खादति, तं किञ्चापि पटिक्खिपितब्बट्ठाने ठितं, खादियमानं पन मंसभावं न जहति, तस्मा पवारेति। अकप्पियमंसं खादन्तो अकप्पियमंसं पटिक्खिपति, पुरिमनयेनेव न पवारेति। कप्पियमंसं वा अकप्पियमंसं वा खादन्तो पञ्चन्नं भोजनानं यंकिञ्चि कप्पियभोजनं पटिक्खिपति, पवारेति। कुलदूसकवेज्जकम्मउत्तरिमनुस्सधम्मारोचनसादितरूपियादीहि निब्बत्तं बुद्धपटिकुट्ठं अनेसनाय उप्पन्नं अकप्पियभोजनं पटिक्खिपति, न पवारेति। कप्पियभोजनं वा अकप्पियभोजनं वा भुञ्जन्तोपि कप्पियभोजनं पटिक्खिपति, पवारेति। अकप्पियभोजनं पटिक्खिपति, न पवारेतीति सब्बत्थ वुत्तनयेनेव कारणं वेदितब्बं।  
एवं ‘‘असन’’न्तिआदीसु यञ्च अस्नाति, यञ्च भोजनं हत्थपासे ठितेन अभिहटं पटिक्खिपन्तो पवारणं आपज्जति, तं ञत्वा इदानि यथा आपज्जति, तस्स जाननत्थं अयं विनिच्छयो – ‘‘‘असनं भोजन’न्ति एत्थ ताव येन एकसित्थम्पि अज्झोहटं होति, सो सचे पत्तमुखहत्थानं यत्थ कत्थचि पञ्चसु भोजनेसु एकस्मिम्पि सति अञ्ञं पञ्चसु भोजनेसु एकम्पि पटिक्खिपति, पवारेति। कत्थचि भोजनं नत्थि, आमिसगन्धमत्तं पञ्ञायति, न पवारेति। मुखे च हत्थे च भोजनं नत्थि, पत्ते अत्थि, तस्मिं पन आसने न भुञ्जितुकामो, विहारं पविसित्वा भुञ्जितुकामो, अञ्ञस्स वा दातुकामो, तस्मिं चे अन्तरे भोजनं पटिक्खिपति, न पवारेति। कस्मा? विप्पकतभोजनभावस्स उपच्छिन्नत्ता। योपि अञ्ञत्र गन्त्वा भुञ्जितुकामो मुखे भत्तं गिलित्वा सेसं आदाय गच्छन्तो अन्तरामग्गे अञ्ञं भोजनं पटिक्खिपति, तस्सापि पवारणा न होती’’ति महापच्चरियं वुत्तं। यथा च पत्ते; एवं हत्थेपि। मुखेपि वा विज्जमानभोजनं सचे अनज्झोहरितुकामो होति, तस्मिञ्च खणे अञ्ञं पटिक्खिपति, न पवारेति। एकस्मिञ्हि पदे वुत्तलक्खणं सब्बत्थ वेदितब्बं होति। अपिच कुरुन्दियं एस नयो दस्सितोयेव। वुत्तञ्हि तत्थ ‘‘मुखे भत्तं गिलितं, हत्थे भत्तं विघासादस्स दातुकामो, पत्ते भत्तं भिक्खुस्स दातुकामो, सचे तस्मिं खणे पटिक्खिपति, न पवारेती’’ति। हत्थपासे ठितोति एत्थ पन सचे भिक्खु निसिन्नो होति, आसनस्स पच्छिमन्ततो पट्ठाय, सचे ठितो, पण्हिअन्ततो पट्ठाय, सचे निपन्नो, येन पस्सेन निपन्नो, तस्स पारिमन्ततो पट्ठाय, दायकस्स निसिन्नस्स वा ठितस्स वा निपन्नस्स वा ठपेत्वा पसारितहत्थं यं आसन्नतरं अङ्गं, तस्स ओरिमन्तेन परिच्छिन्दित्वा अड्ढतेय्यहत्थो ‘‘हत्थपासो’’ति वेदितब्बो। तस्मिं ठत्वा अभिहटं पटिक्खिपन्तस्सेव पवारणा होति, न ततो परं।  
अभिहरतीति हत्थपासब्भन्तरे ठितो गहणत्थं उपनामेति। सचे पन अनन्तरनिसिन्नोपि भिक्खु हत्थे वा ऊरूसु वा आधारके वा ठितपत्तं अनभिहरित्वाव ‘‘भत्तं गण्हा’’ति वदति, तं पटिक्खिपतो पवारणा नत्थि। भत्तपच्छिं आनेत्वा पुरतो भूमियं ठपेत्वा ‘‘गण्हाही’’ति वुत्तेपि एसेव नयो। ईसकं पन उद्धरित्वा वा अपनामेत्वा वा ‘‘गण्हथा’’ति वुत्ते पटिक्खिपतो पवारणा होति। थेरासने निसिन्नो थेरो दूरे निसिन्नस्स दहरभिक्खुस्स पत्तं पेसेत्वा ‘‘इतो ओदनं गण्हाही’’ति वदति, गण्हित्वा पन गतो तुण्ही तिट्ठति, दहरो ‘‘अलं मय्ह’’न्ति पटिक्खिपति, न पवारेति। कस्मा? थेरस्स दूरभावतो दूतस्स च अनभिहरणतोति। सचे पन गहेत्वा आगतो भिक्खु ‘‘इदं भत्तं गण्हा’’ति वदति, तं पटिक्खिपतो पवारणा होति।  
परिवेसनाय एको एकेन हत्थेन ओदनपच्छिं एकेन कटच्छुं गहेत्वा भिक्खू परिविसति, तत्र चे अञ्ञो आगन्त्वा ‘‘अहं पच्छिं धारेस्सामि, त्वं ओदनं देही’’ति वत्वा गहितमत्तकमेव करोति, परिवेसको एव पन तं धारेति, तस्मा सा अभिहटाव होति। ततो दातुकामताय गण्हन्तं पटिक्खिपन्तस्स पवारणा होति। सचे पन परिविसकेन फुट्ठमत्ताव होति, इतरोव नं धारेति, ततो दातुकामताय गण्हन्तं पटिक्खिपन्तस्स पवारणा न होति। कटच्छुना उद्धटभत्ते पन होति। कटच्छुअभिहारोयेव हि तस्स अभिहारो। द्विन्नं समभारेपि पटिक्खिपन्तो पवारेतियेवाति महापच्चरियं वुत्तं। अनन्तरस्स भिक्खुनो भत्ते दिय्यमाने इतरो पत्तं हत्थेहि पिदहति, पवारणा नत्थि। कस्मा? अञ्ञस्स अभिहटे पटिक्खित्तत्ता।  
पटिक्खेपो पञ्ञायतीति एत्थ वाचाय अभिहटं पटिक्खिपतो पवारणा नत्थि। कायेन अभिहटं पन कायेन वा वाचाय वा पटिक्खिपन्तस्स पवारणा होतीति वेदितब्बो।  
तत्थ कायेन पटिक्खेपो नाम अङ्गुलिं वा हत्थं वा मच्छिकबीजनिं वा चीवरकण्णं वा चालेति, भमुकाय वा आकारं करोति, कुद्धो वा ओलोकेति, वाचाय पटिक्खेपो नाम ‘‘अल’’न्ति वा, ‘‘न गण्हामी’’ति वा, ‘‘मा आकिरा’’ति वा, ‘‘अपगच्छा’’ति वा वदति; एवं येन केनचि आकारेन कायेन वा वाचाय वा पटिक्खित्ते पवारणा होति।  
एको अभिहटे भत्ते पवारणाय भीतो हत्थ अपनेत्वा पुनप्पुनं पत्ते ओदनं आकिरन्तं ‘‘आकिर आकिर कोट्टेत्वा पूरेही’’ति वदति, एत्थ कथन्ति? महासुमत्थेरो ताव ‘‘अनाकिरणत्थाय वुत्तत्ता पवारणा होती’’ति आह। महापदुमत्थेरो पन ‘‘‘आकिर पूरेही’ति वदन्तस्स नाम ‘कस्सचि पवारणा अत्थी’ति वत्वा ‘न पवारेती’’’ति आह। अपरो भत्तं अभिहरन्तं भिक्खुं सल्लक्खेत्वा ‘‘किं आवुसो इतोपि किञ्चि गण्हिस्ससि, दम्मि ते किञ्ची’’ति आह। तत्रापि ‘‘‘एवं नागमिस्सती’ति वुत्तत्ता ‘पवारणा होती’’’ति महासुमत्थेरो आह। महापदुमत्थेरो पन ‘‘‘गण्हिस्ससी’ति वदन्तस्स नाम ‘कस्सचि पवारणा अत्थी’ति वत्वा ‘न पवारेती’’’ति आह।  
एको समंसकं रसं अभिहरित्वा ‘‘रसं गण्हथा’’ति वदति, तं सुत्वा पटिक्खिपतो पवारणा नत्थि। ‘‘मच्छरसं मंसरस’’न्ति वुत्ते पटिक्खिपतो होति, ‘‘इदं गण्हथा’’ति वुत्तेपि होतियेव। मंसं विसुं कत्वा ‘‘मंसरसं गण्हथा’’ति वदति, तत्थ चे सासपमत्तम्पि मंसखण्डं अत्थि , तं पटिक्खिपतो पवारणा होति। सचे पन परिस्सावितो होति, ‘‘वट्टती’’ति अभयत्थेरो आह।  
मंसरसेन आपुच्छन्तं महाथेरो ‘‘मुहुत्तं आगमेही’’ति वत्वा ‘‘थालकं आवुसो आहरा’’ति आह। एत्थ कथन्ति? महासुमत्थेरो ताव ‘‘अभिहारकस्स गमनं पठमं उपच्छिन्नं, तस्मा पवारेती’’ति आह। महापदुमत्थेरो पन ‘‘अयं कुहिं गच्छति, कीदिसं एतस्स गमनं, गण्हन्तस्सापि नाम पवारणा अत्थी’’ति वत्वा ‘‘न पवारेती’’ति आह। कळीरपनसादीहि मिस्सेत्वा मंसं पचन्ति, तं गहेत्वा ‘‘कळीरसूपं गण्हथ, पनसब्यञ्जनं गण्हथा’’ति वदन्ति, एवम्पि न पवारेति। कस्मा? अपवारणारहस्स नामेन वुत्तत्ता। सचे पन ‘‘मच्छसूपं मंससूप’’न्ति वा ‘‘इमं गण्हथा’’ति वा वदन्ति, पवारेति। मंसकरम्बको नाम होति, तं दातुकामोपि ‘‘करम्बकं गण्हथा’’ति वदति, वट्टति; न पवारेति। ‘‘मंसकरम्बक’’न्ति वा ‘‘इद’’न्ति वा वुत्ते पन पवारेति। एसेव नयो सब्बेसु मच्छमंसमिस्सकेसु।  
यो पन निमन्तने भुञ्जमानो मंसं अभिहटं ‘‘उद्दिस्स कत’’न्ति मञ्ञमानो पटिक्खिपति, पवारितोव होतीति महापच्चरियं वुत्तं। मिस्सककथा पन कुरुन्दियं सुट्ठु वुत्ता। एवञ्हि तत्थ वुत्तं – पिण्डपातचारिको भिक्खु भत्तमिस्सकं यागुं आहरित्वा ‘‘यागुं गण्हथा’’ति वदति, न पवारेति। ‘‘भत्तं गण्हथा’’ति वुत्ते पवारेति। कस्मा? येनापुच्छितो, तस्स अत्थिताय। अयमेत्थ अधिप्पायो – ‘‘यागुमिस्सकं गण्हथा’’ति वदति, तत्र चे यागु बहुतरा वा होति समसमा वा, न पवारेति। यागु मन्दा, भत्तं बहुतरं, पवारेति। इदञ्च सब्बअट्ठकथासु वुत्तत्ता न सक्का पटिक्खिपितुं, कारणं पनेत्थ दुद्दसं। ‘‘भत्तमिस्सकं गण्हथा’’ति वदति, भत्तं बहुकं वा समं वा अप्पतरं वा होति, पवारेतियेव। भत्तं वा यागुं वा अनामसित्वा ‘‘मिस्सकं गण्हथा’’ति वदति, तत्र चे भत्तं बहुतरं वा समकं वा होति, पवारेति। अप्पतरं न पवारेति। इदञ्च करम्बकेन न समानेतब्बं। करम्बको हि मंसमिस्सकोपि होति अमंसमिस्सकोपि, तस्मा ‘‘करम्बक’’न्ति वुत्ते पवारणा नत्थि। इदं पन भत्तमिस्सकमेव। एत्थ वुत्तनयेनेव पवारणा होति। बहुरसे भत्ते रसं, बहुखीरे खीरं बहुसप्पिम्हि च पायासे सप्पिं गण्हथाति विसुं कत्वा देति, तं पटिक्खिपतो पवारणा नत्थि।  
यो पन गच्छन्तो पवारेति, सो गच्छन्तोव भुञ्जितुं लभति। कद्दमं वा उदकं वा पत्वा ठितेन अतिरित्तं कारेतब्बं। सचे अन्तरा नदी पूरा होति, नदीतीरे गुम्बं अनुपरियायन्तेन भुञ्जितब्बं। अथ नावा वा सेतु वा अत्थि, तं अभिरुहित्वापि चङ्कमन्तेनव भुञ्जितब्बं, गमनं न उपच्छिन्दितब्बं। याने वा हत्थिअस्सपिट्ठे वा चन्दमण्डले वा सूरियमण्डले वा निसीदित्वा पवारितेन याव मज्झन्हिकं, ताव तेसु गच्छन्तेसुपि निसिन्नेनेव भुञ्जितब्बं। यो ठितो पवारेति, ठितेनेव, यो निसिन्नो पवारेति, निसिन्नेनेव भुञ्जितब्बं। तं तं इरियापथं कोपेन्तेन अतिरित्तं कारेतब्बं। यो उक्कुटिको निसीदित्वा पवारेति, तेन उक्कुटिकेनेव भुञ्जितब्बं। तस्स पन हेट्ठा पलालपीठं वा किञ्चि वा निसीदनकं दातब्बं। पीठके निसीदित्वा पवारितेन आसनं अचालेत्वाव चतस्सो दिसा परिवत्तन्तेन भुञ्जितुं लब्भति। मञ्चे निसीदित्वा पवारितेन इतो वा एत्तो वा संसरितुं न लब्भति। सचे पन नं सह मञ्चेन उक्खिपित्वा अञ्ञत्र नेन्ति, वट्टति। निपज्जित्वा पवारितेन निपन्नेनेव भुञ्जितब्बं। परिवत्तन्तेन येन पस्सेन निपन्नो, तस्स ठानं नातिक्कमेतब्बं।  
अनतिरित्तन्ति न अतिरित्तं; न अधिकन्ति अत्थो। तं पन यस्मा कप्पियकतादीहि सत्तहि विनयकम्माकारेहि अकतं वा गिलानस्स अनधिकं वा होति, तस्मा पदभाजने ‘‘अकप्पियकत’’न्तिआदि वुत्तं। तत्थ अकप्पियकतन्ति यं तत्थ फलं वा कन्दमूलादि वा पञ्चहि समणकप्पेहि कप्पियं अकतं; यञ्च अकप्पियमंसं वा अकप्पियभोजनं वा, एतं अकप्पियं नाम। तं अकप्पियं ‘‘अलमेतं सब्ब’’न्ति एवं अतिरित्तं कतम्पि अकप्पियकतन्ति वेदितब्बं। अप्पटिग्गहितकतन्ति भिक्खुना अप्पटिग्गहितंयेव पुरिमनयेनेव अतिरित्तं कतं। अनुच्चारितकतन्ति कप्पियं कारापेतुं आगतेन भिक्खुना ईसकम्पि अनुक्खित्तं वा अनपनामितं वा कतं। अहत्थपासे कतन्ति कप्पियं कारापेतुं आगतस्स हत्थपासतो बहि ठितेन कतं। अभुत्ताविना कतन्ति यो ‘‘अलमेतं सब्ब’’न्ति अतिरित्तं करोति, तेन पवारणप्पहोनकं भोजनं अभुत्तेन कतं। भुत्ताविना पवारितेन आसना वुट्ठितेन कतन्ति इदं उत्तानमेव। अलमेतं सब्बन्ति अवुत्तन्ति वचीभेदं कत्वा एवं अवुत्तं होति। इति इमेहि सत्तहि विनयकम्माकारेहि यं अतिरित्तं कप्पियं अकतं, यञ्च न गिलानातिरित्तं, तदुभयम्पि अनतिरित्तन्ति वेदितब्बं।  
अतिरित्तं पन तस्सेव पटिपक्खनयेन वेदितब्बं। अपिचेत्थ भुत्ताविना कतं होतीति अनन्तरे निसिन्नस्स सभागस्स भिक्खुनो पत्ततो एकम्पि सित्थं वा मंसहीरं वा खादित्वा कतम्पि भुत्ताविनाव कतं होतीति वेदितब्बं। आसना अवुट्ठितेनाति एत्थ पन असम्मोहत्थं अयं विनिच्छयो – द्वे भिक्खू पातोव भुञ्जमाना पवारिता होन्ति – एकेन तत्थेव निसीदितब्बं, इतरेन निच्चभत्तं वा सलाकभत्तं वा आनेत्वा उपड्ढं तस्स भिक्खुनो पत्ते आकिरित्वा हत्थं धोवित्वा सेसं तेन भिक्खुना कप्पियं कारापेत्वा भुञ्जितब्बं। कस्मा? यञ्हि तस्स हत्थे लग्गं, तं अकप्पियं होति। सचे पन पठमं निसिन्नो भिक्खु सयमेव तस्स पत्ततो हत्थेन गण्हाति, हत्थधोवनकिच्चं नत्थि। सचे पन एवं कप्पियं कारापेत्वा भुञ्जन्तस्स पुन किञ्चि ब्यञ्जनं वा खादनीयं वा पत्ते आकिरन्ति, येन पठमं कप्पियं कतं, सो पुन कातुं न लभति। येन अकतं, तेन कातब्बं। यञ्च अकतं, तं कातब्बं। ‘‘येन अकत’’न्ति अञ्ञेन भिक्खुना येन पठमं न कतं, तेन कातब्बं। ‘‘यञ्च अकत’’न्ति येन पठमं कप्पियं कतं, तेनापि यं अकतं तं कातब्बं। पठमभाजने पन कातुं न लब्भति। तत्थ हि करियमानं पठमं कतेन सद्धिं कतं होति, तस्मा अञ्ञस्मिं भाजने कातुं वट्टतीति अधिप्पायो। एवं कतं पन तेन भिक्खुना पठमं कतेन सद्धिं भुञ्जितुं वट्टति।  
कप्पियं करोन्तेन च न केवलं पत्तेयेव, कुण्डेपि पच्छियम्पि यत्थ कत्थचि पुरतो ठपेत्वा ओनामितभाजने कातब्बं। तं सचेपि भिक्खुसतं पवारितं होति, सब्बेसं भुञ्जितुं वट्टति, अप्पवारितानम्पि वट्टति। येन पन कप्पियं कतं, तस्स न वट्टति। सचेपि पवारेत्वा पिण्डाय पविट्ठं भिक्खुं पत्तं गहेत्वा अवस्सं भुञ्जनके मङ्गलनिमन्तने निसीदापेन्ति, अतिरित्तं कारेत्वाव भुञ्जितब्बं। सचे तत्थ अञ्ञो भिक्खु नत्थि, आसनसालं वा विहारं वा पत्तं पेसेत्वा कारेतब्बं। कप्पियं करोन्तेन पन अनुपसम्पन्नस्स हत्थे ठितं न कातब्बं। सचे आसनसालायं अब्यत्तो भिक्खु होति, सयं गन्त्वा कप्पियं कारापेत्वा आनेत्वा भुञ्जितब्बं।  
गिलानातिरित्तन्ति एत्थ न केवलं यं गिलानस्स भुत्तावसेसं होति, तं गिलानातिरित्तं; अथ खो यंकिञ्चि गिलानं उद्दिस्स अज्ज वा स्वे वा यदा वा इच्छति, तदा खादिस्सतीति आहटं, तं सब्बं ‘‘गिलानातिरित्त’’न्ति वेदितब्बं। यं यामकालिकादीसु अज्झोहारे अज्झोहारे दुक्कटं, तं असंसट्ठवसेन वुत्तं। सचे पन आमिससंसट्ठानि होन्ति, आहारत्थायपि अनाहारत्थायपि पटिग्गहेत्वा अज्झोहरन्तस्स पाचित्तियमेव।  
२४१. सति पच्चयेति यामकालिकं पिपासाय सति पिपासच्छेदनत्थं, सत्ताहकालिकं यावजीविकञ्च तेन तेन उपसमेतब्बके आबाधे सति तस्स उपसमनत्थं परिभुञ्जतो अनापत्ति। सेसमेत्थ उत्तानमेव।  
कथिनसमुट्ठानं – कायवाचतो कायवाचाचित्ततो च समुट्ठाति, किरियाकिरियं, नोसञ्ञाविमोक्खं, अचित्तकं, पण्णत्तिवज्जं, कायकम्मं, वचीकम्मं, तिचित्तं, तिवेदनन्ति।  
पठमपवारणसिक्खापदं पञ्चमं।  


## ६. दुतियपवारणसिक्खापदवण्णना

२४२. छट्ठसिक्खापदे – अनाचारं आचरतीति पण्णत्तिवीतिक्कमं करोति। उपनन्धीति उपनाहं जनेन्तो तस्मिं पुग्गले अत्तनो कोधं बन्धि; पुनप्पुनं आघातं जनेसीति अत्थो। उपनद्धो भिक्खूति सो जनितउपनाहो भिक्खु।  
२४३. अभिहट्ठुं पवारेय्याति अभिहरित्वा ‘‘हन्द भिक्खु खाद वा भुञ्ज वा’’ति एवं पवारेय्य। पदभाजने पन ‘‘हन्द भिक्खू’’तिआदिं अनुद्धरित्वा साधारणमेव अभिहट्ठुं पवारणाय अत्थं दस्सेतुं ‘‘यावतकं इच्छसि तावतकं गण्हाही’’ति वुत्तं। जानन्ति पवारितभावं जानन्तो। तं पनस्स जाननं यस्मा तीहाकारेहि होति, तस्मा ‘‘जानाति नाम सामं वा जानाती’’तिआदिना नयेन पदभाजनं वुत्तं। आसादनापेक्खोति आसादनं चोदनं मङ्कुकरणभावं अपेक्खमानो।  
पटिग्गण्हाति आपत्ति दुक्कटस्साति यस्स अभिहटं तस्मिं पटिग्गण्हन्ते अभिहारकस्स भिक्खुनो दुक्कटं। इतरस्स पन सब्बो आपत्तिभेदो पठमसिक्खापदे वुत्तो, इमस्मिं पन सिक्खापदे सब्बा आपत्तियो अभिहारकस्सेव वेदितब्बा। सेसं पठमसिक्खापदे वुत्तनयत्ता पाकटमेव।  
तिसमुट्ठानं – कायचित्ततो वाचाचित्ततो कायवाचाचित्ततो च समुट्ठाति, किरियं, सञ्ञाविमोक्खं, सचित्तकं, लोकवज्जं, कायकम्मं, वचीकम्मं, अकुसलचित्तं, दुक्खवेदनन्ति।  
दुतियपवारणसिक्खापदं छट्ठं।  


## ७. विकालभोजनसिक्खापदवण्णना

२४७. सत्तमसिक्खापदे – गिरग्गसमज्जोति गिरिम्हि अग्गसमज्जो, गिरिस्स वा अग्गदेसे समज्जो। सो किर सत्तमे दिवसे भविस्सतीति नगरे घोसना करियति, नगरस्स बहिद्धा समे भूमिभागे पब्बतच्छायाय महाजनकायो सन्निपतति, अनेकप्पकारानि नटनाटकानि पवत्तन्ति, तेसं दस्सनत्थं मञ्चातिमञ्चे बन्धन्ति। सत्तरसवग्गिया अपञ्ञत्ते सिक्खापदे दहराव उपसम्पन्ना, ते ‘‘नाटकानि आवुसो पस्सिस्सामा’’ति तत्थ अगमंसु। अथ नेसं ञातका ‘‘अम्हाकं अय्या आगता’’ति तुट्ठचित्ता न्हापेत्वा विलिम्पेत्वा भोजेत्वा अञ्ञम्पि पूवखादनीयादिं हत्थे अदंसु। ते सन्धाय वुत्तं – ‘‘मनुस्सा सत्तरसवग्गिये भिक्खू पस्सित्वा’’तिआदि।  
२४८-९. विकालेति विगते काले। कालोति भिक्खूनं भोजनकालो अधिप्पेतो, सो च सब्बन्तिमेन परिच्छेदेन मज्झन्हिको, तस्मिं वीतिवत्तेति अधिप्पायो। तेनेवस्स पदभाजने ‘‘विकालो नाम मज्झन्हिके वीतिवत्ते याव अरुणुग्गमना’’ति वुत्तं, ठितमज्झन्हिकोपि कालसङ्गहं गच्छति। ततो पट्ठाय पन खादितुं वा भुञ्जितुं वा न सक्का, सहसा पिवितुं सक्का भवेय्य, कुक्कुच्चकेन पन न कत्तब्बं। कालपरिच्छेदजाननत्थञ्च कालत्थम्भो योजेतब्बो, कालन्तरेव भत्तकिच्चं कातब्बं।  
अवसेसं खादनीयं नामाति एत्थ यं ताव सक्खलिमोदकादिपुब्बण्णापरण्णमयं, तत्थ वत्तब्बमेव नत्थि। यम्पि वनमूलादिप्पभेदं आमिसगतिकं होति, सेय्यथिदं – मूलखादनीयं कन्दखादनीयं मूळालखादनीयं मत्थकखादनीयं खन्धखादनीयं तचखादनीयं पत्तखादनीयं पुप्फखादनीयं फलखादनीयं अट्ठिखादनीयं पिट्ठखादनीयं निय्यासखादनीयन्ति, इदम्पि खादनीयसङ्ख्यमेव गच्छति।  
तत्थ पन आमिसगतिकसल्लक्खणत्थं इदं मुखमत्तनिदस्सनं – मूलखादनीये ताव मूलकमूलं खारकमूलं चच्चुमूलं तम्बकमूलं तण्डुलेय्यकमूलं वत्थुलेय्यकमूलं वजकलिमूलं जज्झरीमूलन्ति एवमादीनि सूपेय्यपण्णमूलानि आमिसगतिकानि। एत्थ च वजकलिमूले जरट्ठं छिन्दित्वा छड्डेन्ति, तं यावजीविकं होति। अञ्ञम्पि एवरूपं एतेनेव नयेन वेदितब्बं। मूलकखारकजज्झरीमूलानं पन जरट्ठानिपि आमिसगतिकानेवाति वुत्तं। यानि पन पाळियं –  
‘‘अनुजानामि , भिक्खवे, मूलानि भेसज्जानि हलिद्दिं सिङ्गिवेरं वचं वचत्तं अतिविसं कटुकरोहिणिं उसीरं भद्दमुत्तकं, यानि वा पनञ्ञानिपि अत्थि मूलानि भेसज्जानि नेव खादनीये खादनीयत्थं फरन्ति, न भोजनीये भोजनीयत्थं फरन्ती’’ति (महाव॰ २६३) –  
वुत्तानि, तानि यावजीविकानि। तेसं चूळपञ्चमूलं महापञ्चमूलन्तिआदिना नयेन गणियमानानं गणनाय अन्तो नत्थि। खादनीयत्थं भोजनीयत्थञ्च फरणाभावोयेव पन तेसं लक्खणं। तस्मा यंकिञ्चि मूलं तेसु तेसु जनपदेसु पकतिआहारवसेन मनुस्सानं खादनीयत्थं भोजनीयत्थञ्च फरति, तं यावकालिकं; इतरं यावजीविकन्ति वेदितब्बं। तेसु बहुं वत्वापि हि इमस्मिंयेव लक्खणे ठातब्बं। नामसञ्ञासु पन वुच्चमानासु तं तं नामं अजानन्तानं सम्मोहोयेव होति, तस्मा नामसञ्ञाय आदरं अकत्वा लक्खणमेव दस्सितं।  
यथा च मूले; एवं कन्दादीसुपि यं लक्खणं दस्सितं, तस्सेव वसेन विनिच्छयो वेदितब्बो। यञ्च तं पाळियं हलिद्दादि अट्ठविधं वुत्तं, तस्स खन्धतचपुप्फफलम्पि सब्बं यावजीविकन्ति वुत्तं।  
कन्दखादनीये दुविधो कन्दो – दीघो च रस्सो च भिसकिंसुककन्दादि वट्टो उप्पलकसेरुककन्दादि, यं ‘‘गण्ठी’’तिपि वदन्ति। तत्थ सब्बेसं कन्दानं जिण्णजरट्ठानञ्च छल्लि च सुखुममूलानि च यावजीविकानि। तरुणो पन सुखखादनीयो, सालकल्याणीपोतककन्दो किंसुकपोतककन्दो अम्बाटककन्दो केतककन्दो मालुवकन्दो भिससङ्खातो पदुमपुण्डरीककन्दो पिण्डालुमसालुआदयो च खीरवल्लिकन्दो आलुवकन्दो सिग्गुकन्दो तालकन्दो नीलुप्पलरत्तुप्पलकुमुदसोगन्धिकानं कन्दा कदलिकन्दो वेळुकन्दो कसेरुककन्दोति एवमादयो तेसु तेसु जनपदेसु पकतिआहारवसेन मनुस्सानं खादनीयत्थञ्च भोजनीयत्थञ्च फरणककन्दा यावकालिका।  
खीरवल्लिकन्दो अधोतो यावजीविको, धोतो यावकालिको। खीरकाकोलीजीविकउसभकलसुणादिकन्दा पन यावजीविका। ते पाळियं – ‘‘यानि वा पनञ्ञानिपि अत्थि मूलानि भेसज्जानी’’ति एवं मूलभेसज्जसङ्गहेनेव सङ्गहिता।  
मूळालखादनीये पन पदुममूळालं पुण्डरीकमुळालसदिसमेव। एरकमूलं कन्दुलमूलन्ति एवमादि तेसु तेसु जनपदेसु पकतिआहारवसेन मनुस्सानं खादनीयत्थञ्च भोजनीयत्थञ्च फरणकमुळालं यावकालिकं। हलिद्दिसिङ्गिवेरमकचिचतुरस्सवल्लिकेतकतालहिन्तालकुन्तालनाळिकेरपूगरुक्खादिमुळालं पन यावजीविकं, तं सब्बम्पि पाळियं – ‘‘यानि वा पनञ्ञानिपि अत्थि मूलानि भेसज्जानी’’ति (महाव॰ २६३) एवं मूलभेसज्जसङ्गहेनेव सङ्गहितं।  
मत्थकखादनीये तालहिन्तालकुन्तालकेतकनाळिकेरपूगरुक्खखज्जूरीवेत्तएरककदलीनं कळीरसङ्खाता मत्थका वेणुकळीरो नळकळीरो उच्छुकळीरो मूलककळीरो सासपकळीरो सतावरिकळीरो सत्तन्नं धञ्ञानं कळीराति एवमादि तेसु तेसु जनपदेसु पकतिआहारवसेन मनुस्सानं खादनीयत्थं भोजनीयत्थञ्च फरणको रुक्खवल्लिआदीनं मत्थको यावकालिको। हलिद्दिसिङ्गिवेरवचमकचिलसुणानंकळीरा तालहिन्तालकुन्तालनाळिकेरकळीरानञ्च छिन्दित्वा पातितो जरट्ठबुन्दो यावजीविको।  
खन्धखादनीये अन्तोपथवीगतो सालकल्याणीखन्धो उच्छुखन्धो नीलुप्पलरत्तुप्पलकुमुदसोगन्धिकानं खन्धकाति एवमादि तेसु तेसु जनपदेसु पकतिआहारवसेन मनुस्सानं खादनीयत्थं भोजनीयत्थञ्च फरणको खन्धो यावकालिको। उप्पलजातीनं पण्णदण्डको पदुमजातीनं सब्बोपि दण्डको कारविन्दकदण्डादयो च अवसेससब्बखन्धा यावजीविका।  
तचखादनीये उच्छुतचोव एको यावकालिको, सोपि सरसो। सेसो सब्बो यावजीविको। तेसं पन मत्थकखन्धतचानं तिण्णं पाळियं कसावभेसज्जेन सङ्गहो वेदितब्बो। वुत्तञ्हेतं –  
‘‘अनुजानामि, भिक्खवे, कसावानि भेसज्जानि निम्बकसावं, कुटजकसावं, पटोलकसावं, फग्गवकसावं नत्तमालकसावं, यानि वा पनञ्ञानिपि अत्थि कसावानि भेसज्जानि नेव खादनीये खादनीयत्थं फरन्ति, न भोजनीये भोजनीयत्थं फरन्ती’’ति (महाव॰ २६३)।  
एत्थ हि एतेसम्पि सङ्गहो सिज्झति। वुत्तकसावानि च सब्बानि कप्पियानीति वेदितब्बानि।  
पत्तखादनीये मूलकं खारको चच्चु तम्बको तण्डुलेय्यको पपुन्नागो वत्थुलेय्यको वजकलि जज्झरी सेल्लु सिग्गु कासमद्दको उम्मा चीनमुग्गो मासो राजमासो ठपेत्वा महानिप्फावं अवसेसनिप्फावो अग्गिमन्थो सुनिसन्नको सेतवरणो नाळिका भूमियं जातलोणीति एतेसं पत्तानि अञ्ञानि च एवरूपानि तेसु तेसु जनपदेसु पकतिआहारवसेन मनुस्सानं खादनीयत्थं भोजनीयत्थञ्च फरणकानि पत्तानि एकंसेन यावकालिकानि। या पनञ्ञा महानखपिट्ठिमत्ता पण्णलोणि रुक्खे च गच्छे च आरोहति, तस्सा पत्तं यावजीविकं। ब्रह्मीपत्तञ्च यावकालिकन्ति दीपवासिनो वदन्ति। अम्बपल्लवं यावकालिकं, असोकपल्लवं पन यावजीविकं।  
यानि वा पनञ्ञानि पाळियं –  
‘‘अनुजानामि, भिक्खवे, पण्णानि भेसज्जानि निम्बपण्णं कुटजपण्णं पटोलपण्णं सुलसिपण्णं कप्पासकपण्णं यानि वा पनञ्ञानिपि अत्थि पण्णानि भेसज्जानि नेव खादनीये खादनीयत्थं फरन्ति न भोजनीये भोजनीयत्थं फरन्ती’’ति (महाव॰ २६३) –  
वुत्तानि, तानि यावजीविकानि। न केवलञ्च पण्णानियेव तेसं पुप्फफलादीनिपि यावजीविकानि। पण्णानं फग्गवपण्णं अज्जुकपण्णं फणिज्जकपण्णं पटोलपण्णं तम्बूलपण्णं पदुमिनिपण्णन्ति एवं गणनवसेन अन्तो नत्थि।  
पुप्फखादनीये मूलकपुप्फं खारकपुप्फं चच्चुपुप्फं तम्बकपुप्फं वजकलिपुप्फं जज्झरीपुप्फं चूळनिप्फावपुप्फं महानिप्फावपुप्फं कसेरुकपुप्फं नाळिकेरतालकेतकानं तरुणपुप्फानि सेतवरणपुप्फं सिग्गुपुप्फं उप्पलपदुमजातिकानं पुप्फानि कण्णिकमत्तं अगन्धिकपुप्फं कळीरपुप्फं जीवन्तीपुप्फन्ति एवमादि तेसु तेसु जनपदेसु पकतिआहारवसेन मनुस्सानं खादनीयत्थं भोजनीयत्थञ्च फरणकपुप्फं यावकालिकं। असोकबकुलकुय्यकपुन्नागचम्पकजातिकणवीरकणिकारकुन्दनवमालिकमल्लिकादीनं पन पुप्फं यावजीविकं तस्स गणनाय अन्तो नत्थि। पाळियं पनस्स कसावभेसज्जेनेव सङ्गहो वेदितब्बो।  
फलखादनीये पनसलबुजतालनाळिकेरअम्बजम्बूअम्बाटकतिन्तिणिकमातुलुङ्गकपित्थलाबुकुम्भण्डपुस्सफलतिम्बरूसकतिपुसवातिङ्गणचोचमोचमधुकादीनं फलानि यानि लोके तेसु तेसु जनपदेसु पकतिआहारवसेन मनुस्सानं खादनीयत्थं भोजनीयत्थञ्च फरन्ति, सब्बानि तानि यावकालिकानि। नामगणनवसेन नेसं न सक्का परियन्तं दस्सेतुं। यानि पन पाळियं –  
‘‘अनुजानामि, भिक्खवे, फलानि भेसज्जानि – बिलङ्गं, पिप्फलिं, मरिचं, हरीतकं, विभीतकं, आमलकं, गोट्ठफलं, यानि वा पनञ्ञानिपि अत्थि फलानि भेसज्जानि नेव खादनीये खादनीयत्थं फरन्ति न भोजनीये भोजनीयत्थं फरन्ती’’ति (महाव॰ २६३) –  
वुत्तानि, तानि यावजीविकानि। तेसम्पि अपरिपक्कानि अच्छिव बिम्बवरणकेतककास्मरीआदीनं फलानि जातिफलं कटुकफलं एळा तक्कोलन्ति एवं नामवसेन न सक्का परियन्तं दस्सेतुं।  
अट्ठिखादनीये लबुजट्ठि पनसट्ठि अम्बाटकट्ठि सालट्ठि खज्जूरीकेतकतिम्बरूसकानं तरुणफलट्ठि तिन्तिणिकट्ठि बिम्बफलट्ठि उप्पल पदुमजातीनं पोक्खरट्ठीति एवमादीनि तेसु तेसु जनपदेसु मनुस्सानं पकतिआहारवसेन खादनीयत्थं भोजनीयत्थञ्च फरणकानि अट्ठीनि यावकालिकानि। मधुकट्ठि पुन्नागट्ठि हरीतकादीनं अट्ठीनि सिद्धत्थकट्ठि राजिकट्ठीति एवमादीनि अट्ठीनि यावजीविकानि। तेसं पाळियं फलभेसज्जेनेव सङ्गहो वेदितब्बो।  
पिट्ठखादनीये सत्तन्नं ताव धञ्ञानं धञ्ञानुलोमानं अपरण्णानञ्च पिट्ठं पनसपिट्ठं लबुजपिट्ठं अम्बाटकपिट्ठं सालपिट्ठं धोतकतालपिट्ठञ्च खीरवल्लिपिट्ठञ्चाति एवमादीनि तेसु तेसु जनपदेसु पकतिआहारवसेन मनुस्सानं खादनीयत्थं भोजनीयत्थञ्च फरणकानि पिट्ठानि यावकालिकानि। अधोतकं तालपिट्ठं खीरवल्लिपिट्ठं अस्सगन्धादिपिट्ठानि च यावजीविकानि। तेसं पाळियं कसावेहि च मूलफलेहि च सङ्घहो वेदितब्बो।  
निय्यासखादनीये एको उच्छुनिय्यासोव सत्ताहकालिको। सेसा ‘‘अनुजानामि, भिक्खवे, जतूनि भेसज्जानि – हिङ्गुं हिङ्गुजतुं हिङ्गुसिपाटिकं तकं तकपत्तिं तकपण्णिं सज्जुलसं यानि वा पनञ्ञानिपि अत्थि जतूनि भेसज्जानी’’ति (महाव॰ २६३) एवं पाळियं वुत्तनिय्यासा यावजीविका। तत्थ येवापनकवसेन सङ्गहितानं अम्बनिय्यासो कणिकारनिय्यासोति एवं नामवसेन न सक्का परियन्तं दस्सेतुं। एवं इमेसु मूलखादनीयादीसु यंकिञ्चि यावकालिकं, सब्बम्पि इमस्मिं अत्थे ‘‘अवसेसं खादनीयं नामा’’ति सङ्गहितं ।  
भोजनीयं नाम पञ्च भोजनानीतिआदिम्हि यं वत्तब्बं तं वुत्तमेव। खादिस्सामि भुञ्जिस्सामीति, पटिग्गण्हातीति यो भिक्खु विकाले एतं खादनीयं भोजनीयञ्च पटिग्गण्हाति, तस्स पटिग्गहणे ताव आपत्ति दुक्कटस्स। सेसमेत्थ उत्तानमेव।  
एळकलोमसमुट्ठानं – कायतो च कायचित्ततो च समुट्ठाति, किरियं, नोसञ्ञाविमोक्खं, अचित्तकं, पण्णत्तिवज्जं, कायकम्मं, तिचित्तं, तिवेदनन्ति।  
विकालभोजनसिक्खापदं सत्तमं।  


## ८. सन्निधिकारकसिक्खापदवण्णना

२५२. अट्ठमसिक्खापदे – बेलट्ठसीसो नाम जटिलसहस्सब्भन्तरो महाथेरो। अरञ्ञे विहरतीति जेतवनस्स अविदूरे पधानघरे एकस्मिं आवासे वसति। सुक्खकुरन्ति असूपब्यञ्जनं ओदनं। सो किर अन्तोगामे भुञ्जित्वा पच्छा पिण्डाय चरित्वा तादिसं ओदनं आहरति, तञ्च खो अप्पिच्छताय, न पच्चयगिद्धताय। थेरो किर सत्ताहं निरोधसमापत्तिया वीतिनामेत्वा समापत्तितो वुट्ठाय तं पिण्डपातं उदकेन तेमेत्वा भुञ्जति, ततो पुन सत्ताहं समापत्तिया निसीदति। एवं द्वेपि तीणिपि चत्तारिपि सत्ताहानि वीतिनामेत्वा गामं पिण्डाय पविसति। तेन वुत्तं – ‘‘चिरेन गामं पिण्डाय पविसती’’ति।  
२५३. कारो करणं किरियाति अत्थतो एकं, सन्निधिकारो अस्साति सन्निधिकारं; सन्निधिकारमेव सन्निधिकारकं। पटिग्गहेत्वा एकरत्तं वीतिनामितस्सेतं अधिवचनं। तेनेवस्स पदभाजने वुत्तं – ‘‘सन्निधिकारकं नाम अज्ज पटिग्गहितं अपरज्जू’’ति।  
पटिग्गण्हाति आपत्ति दुक्कटस्साति एवं सन्निधिकतं यंकिञ्चि यावकालिकं वा यामकालिकं वा अज्झोहरितुकामताय गण्हन्तस्स पटिग्गहणे ताव आपत्ति दुक्कटस्स। अज्झोहरतो पन एकमेकस्मिं अज्झोहारे पाचित्तियं। सचेपि पत्तो दुद्धोतो होति, यं अङ्गुलिया घंसन्तस्स लेखा पञ्ञायति, गण्ठिकपत्तस्स वा गण्ठिकन्तरे स्नेहो पविट्ठो होति, सो उण्हे ओतापेन्तस्स पग्घरति, उण्हयागुया वा गहिताय सन्दिस्सति, तादिसे पत्तेपि पुनदिवसे भुञ्जन्तस्स पाचित्तियं। तस्मा पत्तं धोवित्वा पुन तत्थ अच्छोदकं वा आसिञ्चित्वा अङ्गुलिया वा घंसित्वा निस्नेहभावो जानितब्बो। सचे हि उदके वा स्नेहभावो पत्ते वा अङ्गुलिलेखा पञ्ञायति, दुद्धोतो होति। तेलवण्णपत्ते पन अङ्गुलिलेखा पञ्ञायति, सा अब्बोहारिका। यं भिक्खू निरपेक्खा सामणेरानं परिच्चजन्ति, तञ्चे सामणेरा निदहित्वा देन्ति, सब्बं वट्टति। सयं पटिग्गहेत्वा अपरिच्चत्तमेव हि दुतियदिवसे न वट्टति। ततो हि एकसित्थम्पि अज्झोहरतो पाचित्तियमेव।  
अकप्पियमंसेसु मनुस्समंसे थुल्लच्चयेन सद्विं पाचित्तियं, अवसेसेसु दुक्कटेन सद्धिं। यामकालिकं सति पच्चये अज्झोहरतो पाचित्तियं। आहारत्थाय अज्झोहरतो दुक्कटेन सद्धिं पाचित्तियं। सचे पवारितो हुत्वा अनतिरित्तकतं अज्झोहरति, पकतिआमिसे द्वे पाचित्तियानि, मनुस्समंसे थुल्लच्चयेन सद्धिं द्वे, सेसअकप्पियमंसे दुक्कटेन सद्धिं, यामकालिकं सति पच्चये सामिसेन मुखेन अज्झोहरतो द्वे, निरामिसेन एकमेव। आहारत्थाय अज्झोहरतो विकप्पद्वयेपि दुक्कटं वड्ढति। सचे विकाले अज्झोहरति, पकतिभोजने सन्निधिपच्चया च विकालभोजनपच्चया च द्वे पाचित्तियानि, अकप्पियमंसेसु थुल्लच्चयञ्च दुक्कटञ्च वड्ढति। यामकालिकेसु विकालपच्चया अनापत्ति, अनतिरित्तपच्चया पन विकाले सब्बविकप्पेसु अनापत्ति।  
२५५. सत्ताहकालिकं यावजीविकं आहारत्थायाति आहारत्थाय पटिग्गण्हतो पटिग्गहणपच्चया ताव दुक्कटं, अज्झोहरतो पन सचे निरामिसं होति, अज्झोहारे अज्झोहारे दुक्कटं। अथ आमिससंसट्ठं पटिग्गहेत्वा ठपितं होति, यथावत्थुकं पाचित्तियमेव।  
२५६. अनापत्ति यावकालिकन्तिआदिम्हि विकालभोजनसिक्खापदे निद्दिट्ठं खादनीयभोजनीयं याव मज्झन्तिकसङ्खातो कालो, ताव भुञ्जितब्बतो यावकालिकं। सद्धिं अनुलोमपानेहि अट्ठविधं पानं याव रत्तिया पच्छिमयामसङ्खातो यामो, ताव परिभुञ्जितब्बतो यामो कालो अस्साति यामकालिकं। सप्पिआदि पञ्चविधं भेसज्जं सत्ताहं निधेतब्बतो सत्ताहो कालो अस्साति सत्ताहकालिकं। ठपेत्वा उदकं अवसेसं सब्बम्पि यावजीवं परिहरित्वा सति पच्चये परिभुञ्जितब्बतो यावजीवकन्ति वुच्चति ।  
तत्थ अरुणोदयेव पटिग्गहितं यावकालिकं सतक्खत्तुम्पि निदहित्वा यावकालो नातिक्कमति ताव, यामकालिकं एकं अहोरत्तं, सत्ताहकालिकं सत्तरत्तं, इतरं सति पच्चये, यावजीवम्पि परिभुञ्जन्तस्स अनापत्ति। सेसमेत्थ उत्तानमेव। अट्ठकथासु पन इमस्मिं ठाने पानकथा कप्पियानुलोमकथा ‘‘कप्पति नु खो यावकालिकेन यामकालिक’’न्तिआदिकथा च कप्पियभूमिकथा च वित्थारिता, तं मयं आगतट्ठानेयेव कथयिस्साम।  
एळकलोमसमुट्ठानं – कायतो च कायचित्ततो च समुट्ठाति, किरियं, नोसञ्ञाविमोक्खं, अचित्तकं, पण्णत्तिवज्जं, कायकम्मं, तिचित्तं, तिवेदनन्ति।  
सन्निधिकारकसिक्खापदं अट्ठमं।  


## ९. पणीतभोजनसिक्खापदवण्णना

२५७. नवमसिक्खापदे – पणीतभोजनानीति उत्तमभोजनानि। कस्स सम्पन्नं न मनापन्ति सम्पत्तियुत्तं कस्स न पियं। सादुन्ति सुरसं।  
२५९. यो पन भिक्खु एवरूपानि पणीतभोजनानि अगिलानो अत्तनो अत्थाय विञ्ञापेत्वा भुञ्जेय्याति एत्थ सुद्धानि सप्पिआदीनि विञ्ञापेत्वा भुञ्जन्तो पाचित्तियं नापज्जति, सेखियेसु सूपोदनविञ्ञत्तिदुक्कटं आपज्जति, ओदनसंसट्ठानि पन विञ्ञापेत्वा भुञ्जन्तो पाचित्तियं आपज्जतीति वेदितब्बो, अयं किरेत्थ अधिप्पायो। तेनेव च ‘‘पणीतानी’’ति अवत्वा ‘‘पणीतभोजनानी’’ति सुत्ते वुत्तं। ‘‘पणीतानी’’ति हि वुत्ते सप्पिआदीनंयेव गहणं होति, ‘‘पणीतभोजनानी’’ति वुत्ते पन पणीतसंसट्ठानि सत्तधञ्ञनिब्बत्तानि भोजनानि पणीतभोजनानीति अयमत्थो पञ्ञायति।  
इदानि विञ्ञापेति पयोगे दुक्कटन्तिआदीसु अयं विनिच्छयो – ‘‘सप्पिना भत्तं देहि, सप्पिं आकिरित्वा देहि, सप्पिमिस्सकं कत्वा देहि, सहसप्पिना देहि, सप्पिञ्च भत्तञ्च देही’’ति विञ्ञापेन्तस्स विञ्ञत्तिया दुक्कटं, पटिग्गहणे दुक्कटं, अज्झोहारे पाचित्तियं। ‘‘सप्पिभत्तं देही’’ति वुत्ते पन यस्मा सालिभत्तं विय सप्पिभत्तं नाम नत्थि; तस्मा सूपोदनविञ्ञत्तिदुक्कटमेव वेदितब्बं।  
सचे पन ‘‘सप्पिना भत्तं देही’’ति वुत्ते भत्तं दत्वा ‘‘सप्पिं कत्वा भुञ्जा’’ति नवनीतं वा खीरं वा दधिं वा देति, मूलं वा पन देति, ‘‘इमिना सप्पिं गहेत्वा भुञ्जा’’ति यथावत्थुकमेव। ‘‘गोसप्पिना भत्तं देही’’ति वुत्ते पन गोसप्पिना वा देतु, गोसप्पिम्हि असति, पुरिमनयेनेव गोनवनीतादीनि वा गाविंयेव वा देतु ‘‘इतो सप्पिना भुञ्जा’’ति यथावत्थुकमेव। सचे पन गोसप्पिना याचितो अजिया सप्पिआदीहि देति, विसङ्केतं। एवञ्हि सति अञ्ञं याचितेन अञ्ञं दिन्नं नाम होति, तस्मा अनापत्ति। एस नयो अजिया सप्पिना देहीति आदीसुपि।  
‘‘कप्पियसप्पिना देही’’ति वुत्ते अकप्पियसप्पिना देति, विसङ्केतमेव। ‘‘अकप्पियसप्पिनाति वुत्ते अकप्पियसप्पिना देति, पटिग्गहणेपि परिभोगेपि दुक्कटमेव। अकप्पियसप्पिम्हि असति पुरिमनयेनेव अकप्पियनवनीतादीनि देति ‘‘सप्पिं कत्वा भुञ्जा’’ति अकप्पियसप्पिनाव दिन्नं होति। ‘‘अकप्पियसप्पिना’’ति वुत्ते कप्पियेन देति, विसङ्केतं। ‘‘सप्पिना’’ति वुत्ते सेसेसु नवनीतादीसु अञ्ञतरेन देति, विसङ्केतमेव। एस नयो नवनीतेन देहीतिआदीसुपि। येन येन हि विञ्ञत्ति होति, तस्मिं वा तस्स मूले वा लद्धे, तं तं लद्धमेव होति।  
सचे पन अञ्ञं पाळिया आगतं वा अनागतं वा देन्ति, विसङ्केतं। पाळियं आगतनवनीतादीनि ठपेत्वा अञ्ञेहि नवनीतादीहि विञ्ञापेन्तस्स दुक्कटं। यथा च ‘‘सप्पिभत्तं देही’’ति वुत्ते सालिभत्तस्स विय सप्पिभत्तस्स अभावा सूपोदनविञ्ञत्तिदुक्कटमेव होतीति वुत्तं। एवं नवनीतभत्तं देहीतिआदीसुपि। पटिपाटिया एकमेकं वित्थारेत्वा वुच्चमानेपि हि अयमेवत्थो वत्तब्बो सिया, सो च सङ्खेपेनपि सक्का ञातुं, किं तत्थ वित्थारेन? तेन वुत्तं – ‘‘एस नयो नवनीतेन देहीतिआदीसुपी’’ति।  
सचे पन सब्बेहिपि सप्पिआदीहि एकट्ठाने वा नानाट्ठाने वा विञ्ञापेत्वा पटिलद्धं एकभाजने आकिरित्वा एकरसं कत्वा ततो कुसग्गेनापि जिव्हग्गे बिन्दुं ठपेत्वा अज्झोहरति, नव पाचित्तियानि आपज्जति। वुत्तम्पि चेतं परिवारे –  
‘‘कायिकानि न वाचसिकानि,  
सब्बानि नानावत्थुकानि।  
अपुब्बं अचरिमं आपज्जेय्य एकतो,  
पञ्हामेसा कुसलेहि चिन्तिता’’ति॥ (परि॰ ४८१)।  
२६१. अगिलानो गिलानसञ्ञीति एत्थ सचे गिलानसञ्ञीपि हुत्वा भेसज्जत्थाय पञ्च भेसज्जानि विञ्ञापेति, महानामसिक्खापदेन कारेतब्बो । नव पणीतभोजनानि विञ्ञापेन्तो पन इमिना सिक्खापदेन कारेतब्बो। भिक्खुनीनं पन एतानि पाटिदेसनीयवत्थूनि होन्ति, सूपोदनविञ्ञत्तियं उभयेसम्पि सेखपण्णत्तिदुक्कटमेव। सेसमेत्थ उत्तानमेव।  
चतुसमुट्ठानं – कायतो कायवाचतो कायचित्ततो कायवाचाचित्ततो च समुट्ठाति,  
किरियं, नोसञ्ञाविमोक्खं, अचित्तकं, पण्णतिवज्जं, कायकम्मं, वचीकम्मं, तिचित्तं, तिवेदनन्ति।  
पणीतभोजनसिक्खापदं नवमं।  


## १०. दन्तपोनसिक्खापदवण्णना

२६३. दसमसिक्खापदे – चतूसु पच्चयेसु अन्तमसो दन्तकट्ठम्पि सब्बं पंसुकूलमेव अस्साति सब्बपंसुकूलिको। सो किर सुसाने छड्डितभाजनमेव पत्तं कत्वा तत्थ छड्डितचोळकेहेव चीवरं कत्वा तत्थ छड्डितमञ्चपीठकानियेव गहेत्वा परिभुञ्जति। अय्यवोसाटितकानीति एत्थ अय्या वुच्चन्ति कालङ्कता पितिपितामहा। वोसाटितकानि वुच्चन्ति तेसं अत्थाय सुसानादीसु छड्डितकानि खादनीयभोजनीयानि; मनुस्सा किर कालङ्कते ञातके उद्दिस्स यं तेसं सजीवकाले पियं होति, तं एतेसु सुसानादीसु पिण्डं पिण्डं कत्वा ‘‘ञातका नो परिभुञ्जन्तूति ठपेन्ति। सो भिक्खु तं गहेत्वा भुञ्जति, अञ्ञं पणीतम्पि दिय्यमानं न इच्छति। तेन वुत्तं – ‘‘सुसानेपि रुक्खमूलेपि उम्मारेपि अय्यवोसाटितकानि सामं गहेत्वा परिभुञ्जती’’ति। थेरोति थिरो घनबद्धो। वठरोति थूलो; थूलो च घनसरीरो चायं भिक्खूति वुत्तं होति। मनुस्समंसं मञ्ञे खादतीति मनुस्समंसं खादतीति नं सल्लक्खेम; मनुस्समंसं खादन्ता हि ईदिसा भवन्तीति अयं तेसं अधिप्पायो।  
२६४. उदकदन्तपोने कुक्कुच्चायन्तीति एत्थ ते भिक्खू ‘‘अदिन्नं मुखद्वारं आहारं आहरेय्या’’ति पदस्स सम्मा अत्थं असल्लक्खेत्वा कुक्कुच्चायिसुं, भगवा पन यथाउप्पन्नस्स वत्थुस्स वसेन पिता विय दारके ते भिक्खू सञ्ञापेन्तो अनुपञ्ञत्तिं ठपेसि।  
२६५. अदिन्नन्ति कायेन वा कायपटिबद्धेन वा गण्हन्तस्स कायकायपटिबद्धनिस्सग्गियानं अञ्ञतरवसेन न दिन्नं। एतदेव हि सन्धाय पदभाजने ‘‘अदिन्नं नाम अप्पटिग्गहितकं वुच्चती’’ति वुत्तं। दुतियपाराजिके पन ‘‘अदिन्नं नाम परपरिग्गहितकं वुच्चती’’ति वुत्तं। दिन्नन्ति इदं पन तस्सेव अदिन्नस्स पटिपक्खवसेन लक्खणदस्सनत्थं उद्धटं। निद्देसे चस्स ‘‘कायेन वा कायपटिबद्धेन वा निस्सग्गियेन वा देन्ते’’ति एवं अञ्ञस्मिं ददमाने ‘‘हत्थपासे ठितो कायेन वा कायपटिबद्धेन वा पटिग्गण्हातीति तं एवं दिय्यमानं अन्तमसो रथरेणुम्पि सचे पुब्बे वुत्तलक्खणे हत्थपासे ठितो कायेन वा कायपटिबद्धेन वा पटिग्गण्हाति, एतं एवं पटिग्गहितं दिन्नं नाम वुच्चति। न ‘‘इदं गण्ह, इदं तव होतू’’तिआदिवचनेन निस्सट्ठं।  
तत्थ कायेनाति हत्थादीसु येन केनचि सरीरावयवेन; अन्तमसो पादङ्गुलियापि दिय्यमानं कायेन दिन्नं नाम होति, पटिग्गहणेपि एसेव नयो। येन केनचि हि सरीरावयवेन गहितं कायेन गहितमेव होति। सचेपि नत्थुकरणिया दिय्यमानं नासापुटेन अकल्लको वा मुखेन पटिग्गण्हाति। आभोगमत्तमेव हि एत्थ पमाणन्ति अयं नयो महापच्चरियं वुत्तो। कायपटिबद्धेनाति कटच्छुआदीसु येन केनचि उपकरणेन दिन्नं कायपटिबद्धेन दिन्नं नाम होति। पटिग्गहणेपि एसेव नयो। येन केनचि सरीरपटिबद्धेन पत्तथालकादिना गहितं कायपटिबद्धेन गहितमेव होति। निस्सग्गियेनाति कायतो च कायपटिबद्धतो च मोचेत्वा हत्थपासे ठितस्स कायेन वा कायपटिबद्धेन वा पातियमानम्पि निस्सग्गियेन पयोगेन दिन्नं नाम होति। अयं ताव पाळिवण्णना।  
अयं पनेत्थ पाळिमुत्तकविनिच्छयो – पञ्चङ्गेहि पटिग्गहणं रुहति – थाममज्झिमस्स पुरिसस्स उच्चारणमत्तं होति, हत्थपासो पञ्ञायति, अभिहारो पञ्ञायति, देवो वा मनुस्सो वा तिरच्छानगतो वा कायेन वा कायपटिबद्धेन वा निस्सग्गियेन वा देति, तं चे भिक्खु कायेन वा कायपटिबद्धेन वा पटिग्गण्हाति। एवं पञ्चहङ्गेहि पटिग्गहणं रुहति।  
तत्थ ठितनिसिन्ननिपन्नानं पवारणसिक्खापदे वुत्तनयेनेव हत्थपासो वेदितब्बो। सचे पन दायकपटिग्गाहकेसु एको आकासे होति, एको भूमियं, भूमट्ठस्स च सीसेन आकासट्ठस्स च ठपेत्वा दातुं वा गहेतुं वा पसारितहत्थं, यं आसन्नतरं अङ्गं, तस्स ओरिमन्तेन हत्थपासप्पमाणं परिच्छिन्दितब्बं। सचेपि एको कूपे होति, एको कूपतटे, एको वा पन रुक्खे, एको पथवियं, वुत्तनयेनेव हत्थपासप्पमाणं परिच्छिन्दितब्बं। एवरूपे हत्थपासे ठत्वा सचेपि पक्खी मुखतुण्डकेन वा हत्थी वा सोण्डाय गहेत्वा पुप्फं वा फलं वा देति, पटिग्गहणं रुहति। सचे पन अद्धट्ठमरतनस्सापि हत्थिनो खन्धे निसिन्नो, तेन सोण्डाय दिय्यमानं गण्हाति, वट्टतियेव।  
एको बहूनि भत्तब्यञ्जनभाजनानि सीसे कत्वा भिक्खुस्स सन्तिकं आगन्त्वा ठितकोव गण्हथाति वदति, न ताव अभिहारो पञ्ञायति, तस्मा न गहेतब्बं। सचे पन ईसकम्पि ओनमति, भिक्खुना हत्थं पसारेत्वा हेट्ठिमभाजनं एकदेसेनापि सम्पटिच्छितब्बं। एत्तावता सब्बभाजनानि पटिग्गहितानि होन्ति, ततो पट्ठाय ओरोपेत्वा वा उग्घाटेत्वा वा यं इच्छति, तं गहेत्वा भुञ्जितुं वट्टति। सभत्तपच्छिआदिम्हि पन एकभाजने वत्तब्बमेव नत्थि, काजेन भत्तं हरन्तोपि सचे काजं ओनामेत्वा देति, वट्टति। तिंसहत्थो वेणु होति, एकस्मिं अन्ते गुळकुम्भो बद्धो, एकस्मिं सप्पिकुम्भो, तञ्चे पटिग्गण्हाति, सब्बं पटिग्गहितमेव। उच्छुयन्तदोणितो पग्घरन्तमेव रसं गण्हथाति वदति, अभिहारो न पञ्ञायतीति न गहेतब्बो। सचे पन कसटं छड्डेत्वा हत्थेन उस्सिञ्चित्वा उस्सिञ्चित्वा देति, वट्टति।  
बहू पत्ता मञ्चे वा पीठे वा कटसारके वा दोणियं वा फलके वा ठपिता होन्ति, यत्थ ठितस्स दायको हत्थपासे होति, तत्थ ठत्वा पटिग्गहणसञ्ञाय मञ्चादीनि अङ्गुलियापि फुसित्वा ठितेन वा निसिन्नेन वा निपन्नेन वा यं तेसु पत्तेसु दिय्यति, तं सब्बं पटिग्गहितं होति। सचेपि पटिग्गहेस्सामीति मञ्चादीनि आरुहित्वा निसीदति, वट्टतियेव । सचे पन मञ्चादीनि हत्थेन गहेत्वा मञ्चे निसीदति, वत्तब्बमेव नत्थि।  
पथवियं पन सचेपि कुच्छिया कुच्छिं आहच्च ठिता होन्ति, यं यं अङ्गुलिया वा सूचिया वा फुसित्वा निसिन्नो होति, तत्थ तत्थ दिय्यमानमेव पटिग्गहितं होति। ‘‘यत्थ कत्थचि महाकटसारहत्थत्थरणादीसु ठपितपत्ते पटिग्गहणं न रुहती’’ति वुत्तं, तं हत्थपासातिक्कमं सन्धाय वुत्तन्ति वेदितब्बं। हत्थपासे पन सति यत्थ कत्थचि वट्टति अञ्ञत्र तत्थजातका।  
तत्थजातके पन पदुमिनिपण्णे वा किंसुकपण्णादिम्हि वा न वट्टति। न हि तं कायपटिबद्धसङ्ख्यं गच्छति। यथा च तत्थजातके; एवं खाणुके बन्धित्वा ठपितमञ्चादिम्हि असंहारिमे फलके वा पासाणे वा न रुहतियेव, तेपि हि तत्थजातकसङ्खेपुपगा होन्ति। भूमियं अत्थतेसु सुखुमेसु तिन्तिणिकादिपण्णेसुपि पटिग्गहणं न रुहति, न हि तानि सन्धारेतुं समत्थानीति। महन्तेसु पन पदुमिनिपण्णादीसु रुहति। सचे हत्थपासं अतिक्कम्म ठितो दीघदण्डकेन उळुङ्केन देति, आगन्त्वा देहीति वत्तब्बो। वचनं असुत्वा वा अनादियित्वा वा पत्ते आकिरतियेव, पुन पटिग्गहेतब्बं। दूरे ठत्वा भत्तपिण्डं खिपन्तेपि एसेव नयो।  
सचे पत्तत्थविकतो नीहरियमाने पत्ते रजनचुण्णानि होन्ति, सति उदके धोवितब्बो, असति रजनचुण्णं पुच्छित्वा पटिग्गहेत्वा वा पिण्डाय चरितब्बं। सचे पिण्डाय चरन्तस्स रजं पतति, पटिग्गहेत्वा भिक्खा गण्हितब्बा। अप्पटिग्गहेत्वा गण्हतो विनयदुक्कटं। तं पन पुन पटिग्गहेत्वा भुञ्जतो अनापत्ति। सचे पन ‘‘पटिग्गहेत्वा देथा’’ति वुत्ते वचनं असुत्वा वा अनादियित्वा वा भिक्खं देन्तियेव, विनयदुक्कटं नत्थि, पुन पटिग्गहेत्वा अञ्ञा भिक्खा गहेतब्बा।  
सचे महावातो ततो ततो रजं पातेति, न सक्का होति भिक्खं गहेतुं, ‘‘अनुपसम्पन्नस्स दस्सामी’’ति सुद्धचित्तेन आभोगं कत्वा गण्हितुं वट्टति। एवं पिण्डाय चरित्वा विहारं वा आसनसालं वा गन्त्वा तं अनुपसम्पन्नस्स दत्वा पुन तेन दिन्नं वा तस्स विस्सासेन वा पटिग्गहेत्वा भुञ्जितुं वट्टति।  
सचे भिक्खाचारे सरजं पत्तं भिक्खुस्स देति, सो वत्तब्बो – ‘‘इमं पटिग्गहेत्वा भिक्खं वा गण्हेय्यासि, परिभुञ्जेय्यासि वा’’ति तेन तथा कातब्बं। सचे रजं उपरि उप्पिलवति, कञ्जिकं पवाहेत्वा सेसं भुञ्जितब्बं। सचे अन्तो पविट्ठं होति, पटिग्गहेतब्बं। अनुपसम्पन्ने असति हत्थतो अमोचेन्तेन, यत्थ अनुपसम्पन्नो अत्थि तत्थ नेत्वा पटिग्गहेतब्बं । सुक्खभत्ते पतितरजं अपनेत्वा भुञ्जितुं वट्टति। सचे अतिसुखुमं होति, उपरिभत्तेन सद्धिं अपनेतब्बं, पटिग्गहेत्वा वा भुञ्जितब्बं। यागुं वा सूपं वा पुरतो ठपेत्वा आलुलेन्तानं भाजनतो फुसितानि उग्गन्त्वा पत्ते पतन्ति, पत्तो पटिग्गहेतब्बो।  
उळुङ्केन आहरित्वा देन्तानं पठमतरं उळुङ्कतो थेवा पत्ते पतन्ति, सुपतिता, अभिहटत्ता दोसो नत्थि। सचेपि चरुकेन भत्ते आकिरियमाने चरुकतो मसि वा छारिका वा पतति, अभिहटत्ता नेवत्थि दोसो। अनन्तरस्स भिक्खुनो दिय्यमानं पत्ततो उप्पतित्वा इतरस्स पत्ते पतति, सुपतितं। पटिग्गहितमेव हि तं होति।  
सचे जज्झरिसाखादिं फालेत्वा एकस्स भिक्खुनो देन्तानं साखतो फुसितानि अञ्ञस्स पत्ते पतन्ति, पत्तो पटिग्गहेतब्बो। यस्स पत्तस्स उपरि फालेन्ति, तस्स पत्ते पतितेसु दातुकामताय अभिहटत्ता दोसो नत्थि। पायासस्स पूरेत्वा पत्तं देन्ति, उण्हत्ता हेट्ठा गहेतुं न सक्कोति, मुखवट्टियापि गहेतुं वट्टति। सचे तथापि न सक्कोति, आधारकेन गण्हितब्बो।  
आसनसालाय पत्तं गहेत्वा निसिन्नो भिक्खु निद्दं ओक्कन्तो होति, नेव आहरियमानं न दिय्यमानं जानाति, अप्पटिग्गहितं होति। सचे पन आभोगं कत्वा निसिन्नो होति, वट्टति। सचेपि सो हत्थेन आधारकं मुञ्चित्वा पादेन पेल्लेत्वा निद्दायति, वट्टतियेव। पादेन आधारकं अक्कमित्वा पटिग्गण्हन्तस्स पन जागरन्तस्सपि अनादरपटिग्गहणं होति, तस्मा न कातब्बं। केचि एवं आधारकेन पटिग्गहणं कायपटिबद्धपटिबद्धेन पटिग्गहणं नाम होति, तस्मा न वट्टतीति वदन्ति। तं तेसं वचनमत्तमेव। अत्थतो पन सब्बम्पेतं कायपटिबद्धमेव होति। कायसंसग्गेपि चेस नयो दस्सितोव। यम्पि भिक्खुस्स दिय्यमानं पतति, तम्पि सामं गहेत्वा परिभुञ्जितुं वट्टति। तत्रिदं सुत्तं –  
‘‘अनुजानामि, भिक्खवे, यं दिय्यमानं पतति, तं सामं गहेत्वा परिभुञ्जितुं परिच्चत्तं तं, भिक्खवे, दायकेही’’ति (चूळव॰ २७३)।  
इदञ्च पन सुत्तं नेय्यत्थं। तस्मा एवमेत्थ अधिप्पायो वेदितब्बो – यं दिय्यमानं दायकस्स हत्थतो परिगळित्वा सुद्धाय वा भूमिया पदुमिनिपण्णवत्थकटसारकादीसु वा पतति, तं सामं गहेत्वा परिभुञ्जितुं वट्टति। यं पन सरजाय भूमिया पतति, तं रजं पुञ्छित्वा वा धोवित्वा वा पटिग्गहेत्वा वा परिभुञ्जितब्बं। सचे पन पवट्टन्तं अञ्ञस्स भिक्खुनो सन्तिकं गच्छति, तेन आहरापेतुम्पि वट्टति। सचे तं भिक्खुं वदति ‘‘त्वंयेव खादा’’ति तस्सापि खादितुं वट्टति। अनाणत्तेन पन तेन न गहेतब्बं। अनाणत्तेनापि ‘‘इतरस्स दस्सामी’’ति गहेतुं वट्टतीति कुरुन्दियं वुत्तं। कस्मा पनेतं इतरस्स भिक्खुनो गहेतुं न वट्टतीति? भगवता अननुञ्ञातत्ता। भगवता हि ‘‘सामं गहेत्वा परिभुञ्जितु’’न्ति वदन्तेन यस्सेव तं दिय्यमानं पतति, तस्स अप्पटिग्गहितकम्पि तं गहेत्वा परिभोगो अनुञ्ञातो। ‘‘परिच्चत्तं तं भिक्खवे दायकेही’’ति वचनेन पनेत्थ परसन्तकाभावो दीपितो। तस्मा अञ्ञस्स सामं गहेत्वा परिभुञ्जितुं न वट्टति, तस्स पन आणत्तिया वट्टतीति अयं किरेत्थ अधिप्पायो।  
यस्मा च तं अप्पटिग्गहितकत्ता अनुञ्ञातं, तस्मा यथाठितंयेव अनामसित्वा केनचि पिदहित्वा ठपितं दुतियदिवसेपि परिभुञ्चितुं वट्टति, सन्निधिपच्चया अनापत्ति। पटिग्गहेत्वा पन परिभुञ्जितब्बं। तंदिवसंयेव हि तस्स सामं गहेत्वा परिभोगो अनुञ्ञातो, न ततो परन्ति अयम्पि किरेत्थ अधिप्पायो।  
इदानि अब्बोहारिकनयो वुच्चति – भुञ्जन्तानञ्हि दन्ता खिय्यन्ति, नखा खिय्यन्ति, पत्तस्स वण्णो खिय्यति, सब्बं अब्बोहारिकं। यम्पि सत्थकेन उच्छुआदीसु फालितेसु मलं पञ्ञायति, एतं नवसमुट्ठितं नाम पटिग्गहेत्वा परिभुञ्जितब्बं। सत्थकं धोवित्वा फालितेसु मलं न पञ्ञायति, लोहगन्धमत्तं होति, तं अब्बोहारिकं। यम्पि सत्थकं गहेत्वा परिहरन्ति, तेन फालितेपि एसेव नयो। न हि तं परिभोगत्थाय परिहरन्तीति। मूलभेसज्जादीनि पिसन्तानं वा कोट्टेन्तानं वा निसदनिसदपोतकउदुक्खलमुसलादीनि खिय्यन्ति, परिहरणकवासिं तापेत्वा भेसज्जत्थाय तक्के वा खीरे वा पक्खिपन्ति, तत्थ नीलिका पञ्ञायति। सत्थके वुत्तसदिसोव विनिच्छयो। आमकतक्कादीसु पन सयं न पक्खिपितब्बा। पक्खिपति चे, सामपाकतो न मुच्चति।  
देवे वस्सन्ते पिण्डाय चरन्तस्स सरीरतो वा चीवरतो वा किलिट्ठउदकं पत्ते पतति, तं पटिग्गहेतब्बं। रुक्खमूलादीसु भुञ्जन्तस्स पतितेपि एसेव नयो। सचे पन सत्ताहं वस्सन्ते देवे सुद्धं उदकं होति, अब्भोकासतो वा पतति, वट्टति। सामणेरस्स ओदनं देन्तेन तस्स पत्तगतं अच्छुपन्तेनेव दातब्बो। पत्तो वास्स पटिग्गहेतब्बो। अप्पटिग्गहिते ओदनं छुपित्वा पुन अत्तनो पत्ते ओदनं गण्हन्तस्स उग्गहितको होति।  
सचे पन दातुकामो हुत्वा ‘‘आहर सामणेर पत्तं, ओदनं गण्हा’’ति वदति, इतरो च ‘‘अलं मय्ह’’न्ति पटिक्खिपति, पुन तवेवेतं मया परिच्चत्त’’न्ति च वुत्तेपि ‘‘न मय्हं एतेनत्थो’’ति वदति। सतक्खत्तुम्पि परिच्चजतु, याव अत्तनो हत्थगतं पटिग्गहितमेव होति।  
सचे पन आधारके ठितं निरपेक्खो ‘‘गण्हा’’ति वदति, पुन पटिग्गहेतब्बं। सापेक्खो आधारके पत्तं ठपेत्वा ‘‘एत्तो पूवं वा भत्तं वा गण्हा’’ति सामणेरं वदति, सामणेरो हत्थं धोवित्वा सचेपि सतक्खत्तुं गहेत्वा अत्तनो पत्तगतं अफुसन्तोव अत्तनो पत्ते पक्खिपति, पुन पटिग्गहणकिच्चं नत्थि। यदि पन अत्तनो पत्तगतं फुसित्वा ततो गण्हाति, सामणेरसन्तकेन संसट्ठं होति, पुन पटिग्गहेतब्बं। केचि पन ‘‘सचेपि गय्हमानं छिज्जित्वा तत्थ पतति, पुन पटिग्गहेतब्ब’’न्ति वदन्ति। तं ‘‘एकं भत्तपिण्डं गण्ह, एकं पूवं गण्ह, इमस्स गुळपिण्डस्स एत्तकं पदेसं गण्हा’’ति एवं परिच्छिन्दित्वा वुत्ते वेदितब्बं। इध पन परिच्छेदो नत्थि। तस्मा यं सामणेरस्स पत्ते पतति, तदेव पटिग्गहणं विजहति। हत्थगतं पन याव सामणेरो वा ‘‘अल’’न्ति न ओरमति, भिक्खु वा न वारेति, ताव भिक्खुस्सेव सन्तकं, तस्मा पटिग्गहणं न विजहति।  
सचे अत्तनो वा भिक्खूनं वा यागुपचनकभाजने केसञ्चि अत्थाय ओदनं पक्खिपति, ‘‘सामणेर, भाजनस्स उपरि हत्थं करोही’’ति वत्वा तस्स हत्थे पक्खिपितब्बं, तस्स हत्थतो भाजने पतितञ्हि दुतियदिवसे भाजनस्स अकप्पियभावं न करोति, परिच्चत्तत्ता। सचे एवं अकत्वा पक्खिपति, पत्तमिव भाजनं निरामिसं कत्वा परिभुञ्जितब्बं। दायका यागुकुटं ठपेत्वा गता, तं दहरसामणेरो पटिग्गण्हापेतुं न सक्कोति, भिक्खु पत्तं उपनामेति, सामणेरो कुटस्स गीवं पत्तस्स मुखवट्टियं ठपेत्वा आवज्जेति, पत्तगता यागु पटिग्गहिताव होति। अथ वा भिक्खु भूमियं हत्थं ठपेति, सामणेरो पवट्टेत्वा तत्थ आरोपेति, वट्टति। पूवपच्छिभत्तपच्छिउच्छुभारादीसुपि एसेव नयो।  
सचे पटिग्गहणूपगं भारं द्वे तयो सामणेरा देन्ति, एकेन वा बलवता उक्खित्तं द्वे तयो भिक्खू गण्हन्ति, वट्टति। मञ्चस्स वा पीठस्स वा पादे तेलघटं वा फाणितघटं वा नवनीतघटं वा लग्गेन्ति, भिक्खुस्स मञ्चेपि पीठेपि निसीदितुं वट्टति। उग्गहितकं नाम न होति।  
नागदन्तके वा अङ्कुसके वा द्वे तेलघटा लग्गिता होन्ति, उपरि पटिग्गहितको हेट्ठा अप्पटिग्गहितको, उपरिमं गहेतुं वट्टति। हेट्ठा पटिग्गहितको उपरि अप्पटिग्गहितको, उपरिमं गहेत्वा इतरं गण्हतो उपरिमो उग्गहितको होति। हेट्ठामञ्चे अप्पटिग्गहितकं तेलथालकं होति, तं चे सम्मज्जन्तो सम्मुञ्जनिया घट्टेति, उग्गहितकं न होति। पटिग्गहितकं गण्हिस्सामीति अप्पटिग्गहितकं गहेत्वा ञत्वा पुन ठपेति, उग्गहितकं न होति। बहि नीहरित्वा सञ्जानाति, बहि अट्ठपेत्वा हरित्वा तत्थेव ठपेतब्बं, नत्थि दोसो। सचे पन पुब्बे विवरित्वा ठपितं न पिदहितब्बं; यथा पुब्बे ठितं तथेव ठपेतब्बं। सचे बहि ठपेति, पुन न छुपितब्बं।  
हेट्ठापासादं ओरोहन्तो निस्सेणिमज्झे सञ्जानाति, अनोकासत्ता उद्धं वा अधो वा हरित्वा ठपेतब्बं। पटिग्गहितके तेलादिम्हि कण्णकं उट्ठेति, सिङ्गिवेरादिम्हि घनचुण्णं, तंसमुट्ठानमेव नामेतं, पुन पटिग्गहणकिच्चं नत्थि।  
तालं वा नाळिकेरं वा आरुळ्हो योत्तेन फलपिण्डिं ओतारेत्वा उपरि ठितोव गण्हथाति वदति, न गहेतब्बं। सचे अञ्ञो भूमियं ठितो योत्तपासके गहेत्वा उक्खिपित्वा देति, वट्टति। सफलं महासाखं कप्पियं कारेत्वा पटिग्गण्हाति, फलानि पटिग्गहितानेव होन्ति, यथासुखं परिभुञ्जितुं वट्टति।  
अन्तोवतियं ठत्वा वतिं छिन्दित्वा उच्छुं वा तिम्बरूसकं वा देन्ति, हत्थपासे सति वट्टति। वतिदण्डकेसु अप्पहरित्वा निग्गतं गण्हन्तस्स वट्टति। पहरित्वा निग्गते अट्ठकथासु दोसो न दस्सितो। मयं पन यं ठानं पहटं, ततो सयंपतितमेव होतीति तक्कयाम। तस्मिम्पि अट्ठत्वा गच्छन्ते युज्जति, सुङ्कघाततो पवट्टेत्वा बहिपतितभण्डं विय। वतिं वा पाकारं वा लङ्घापेत्वा देन्ति, सचे पन न पुथुलो पाकारो, अन्तोपाकारे च बहिपाकारे च ठितस्स हत्थपासो पहोति, हत्थसतम्पि उद्धं गन्त्वा सम्पत्तं गहेतुं वट्टति।  
भिक्खु गिलानं सामणेरं खन्धेन वहति, सो फलाफलं दिस्वा गहेत्वा खन्धे निसिन्नोव देति, वट्टति। अपरो भिक्खुं वहन्तो खन्धे निसिन्नस्स भिक्खुनो देति, वट्टतियेव।  
भिक्खु फलिनिं साखं छायत्थाय गहेत्वा गच्छति, फलानि खादितुं चित्ते उप्पन्ने पटिग्गहापेत्वा खादितुं वट्टति। मच्छिकवारणत्थं कप्पियं कारेत्वा पटिग्गण्हाति, खादितुकामो चे होति, मूलपटिग्गहणमेव वट्टति, खादन्तस्स नत्थि दोसो।  
भिक्खु पटिग्गहणारहं भण्डं मनुस्सानं याने ठपेत्वा मग्गं गच्छति, यानं कद्दमे लग्गति, दहरो चक्कं गहेत्वा उक्खिपति, वट्टति, उग्गहितकं नाम न होति। नावाय ठपेत्वा नावं अरित्तेन वा पाजेति, हत्थेन वा कड्ढति, वट्टति। उळुम्पेपि एसेव नयो। चाटियं कुण्डके वा ठपेत्वापि तं अनुपसम्पन्नेन गाहापेत्वा अनुपसम्पन्नं बाहायं गहेत्वा तरितुं वट्टति। तस्मिम्पि असति अनुपसम्पन्नं गाहापेत्वा तं बाहायं गहेत्वा तरितुं वट्टति।  
उपासका गमिकभिक्खूनं पाथेय्यतण्डुले देन्ति। सामणेरा भिक्खूनं तण्डुले गहेत्वा अत्तनो तण्डुले गहेतुं न सक्कोन्ति, भिक्खू तेसं तण्डुले गण्हन्ति। सामणेरा अत्तना गहिततण्डुलेसु खीणेसु इतरेहि तण्डुलेहि यागुं पचित्वा सब्बेसं पत्तानि पटिपाटिया ठपेत्वा यागुं आकिरन्ति। पण्डितो सामणेरो अत्तनो पत्तं गहेत्वा थेरस्स देति, थेरस्स पत्तं अनुथेरस्साति एवं सब्बानि परिवत्तेति, सब्बेहि सामणेरस्स सन्तकं भुत्तं होति, वट्टति।  
सचेपि सामणेरो अपण्डितो होति, अत्तनो पत्ते यागुं सयमेव पातुं आरभति, ‘‘आवुसो तुय्हं यागुं मय्हं देही’’ति एवं थेरेहि पटिपाटिया याचित्वापि पिवितुं वट्टति, सब्बेहि सामणेरस्स सन्तकमेव भुत्तं होति, नेव उग्गहितपच्चया न सन्निधिपच्चया वज्जं फुसन्ति। एत्थ पन मातापितूनं तेलादीनि छायादीनं अत्थाय साखादीनि च हरन्तानं इमेसञ्च विसेसो न दिस्सति। तस्मा कारणं उपपरिक्खितब्बं।  
सामणेरो भत्तं पचितुकामो तण्डुले धोवित्वा निच्चालेतुं न सक्कोति। भिक्खुना तण्डुले च भाजनञ्च पटिग्गहेत्वा तण्डुले धोवित्वा निच्चालेत्वा भाजनं उद्धनं आरोपेतब्बं, अग्गि न कातब्बो, पक्ककाले विवरित्वा पक्कभावो जानितब्बो। सचे दुप्पक्कं होति, पाकत्थाय पिदहितुं न वट्टति। रजस्स वा छारिकाय वा अपतनत्थाय वट्टति, पक्ककाले आरोपेतुम्पि भुञ्जितुम्पि वट्टति, पुन पटिग्गहणकिच्चं नत्थि।  
सामणेरो पटिबलो पचितुं, खणो पनस्स नत्थि, कत्थचि गन्तुकामो। भिक्खुना सतण्डुलोदकभाजनं पटिग्गहेत्वा उद्धनं आरोपेत्वा अग्गिं जालेत्वा गच्छाहीति वत्तब्बो। ततो परं पुरिमनयेनेव सब्बं कातुं वट्टति।  
भिक्खु यागुअत्थाय सुद्धं भाजनं आरोपेत्वा उदकं तापेति, वट्टति। तत्ते उदके सामणेरो तण्डुले पक्खिपति, ततो पट्ठाय भिक्खुना अग्गि न कातब्बो। पक्कयागुं पटिग्गहेत्वा पातुं वट्टति।  
सामणेरो यागुं पचति, हत्थकुक्कुच्चको भिक्खु कीळन्तो भाजनं आमसति, पिधानं आमसति , उग्गतं फेणं छिन्दित्वा हरति, तस्सेव पातुं न वट्टति, दुरुपचिण्णं नाम होति। सचे पन दब्बिं वा उळुङ्कं वा गहेत्वा अनुक्खिपन्तो आलुळेति, सब्बेसं न वट्टति, सामपाकञ्चेव होति दुरुपचिण्णञ्च। सचे उक्खिपति, उग्गहितकम्पि होति।  
भिक्खुना पिण्डाय चरित्वा आधारके पत्तो ठपितो होति, तत्र चे अञ्ञो लोलभिक्खु कीळन्तो पत्तं आमसति, पत्तपिधानं आमसति, तस्सेव ततो लद्धं भत्तं न वट्टति। सचे पन पत्तं उक्खिपित्वा ठपेति, सब्बेसं न वट्टति। तत्थजातकफलानि साखाय वा वल्लिया वा गहेत्वा चालेति, तस्सेव ततो लद्धं फलं न वट्टति, दुरुपचिण्णदुक्कटञ्च आपज्जति। फलरुक्खं पन अपस्सयितुं वा तत्थ कण्डके वा बन्धितुं वट्टति, दुरुपचिण्णं न होतीति महापच्चरियं वुत्तं।  
अरञ्ञे पतितं पन अम्बफलादिं दिस्वा सामणेरस्स दस्सामीति आहरित्वा दातुं वट्टति। सीहविघासादिं दिस्वापि सामणेरस्स दस्सामीति पटिग्गहेत्वा वा अप्पटिग्गहेत्वा वा आहरित्वा दातुं वट्टति। सचे पन सक्कोति वितक्कं सोधेतुं, ततो लद्धं खादितुम्पि वट्टति, नेव आमकमंसपटिग्गहणपच्चया न उग्गहितकपच्चया वज्जं फुसति।  
मातापितूनं अत्थाय तेलादीनि गहेत्वा गच्छतो अन्तरामग्गे ब्याधि उप्पज्जति, ततो यं इच्छति, तं पटिग्गहेत्वा परिभुञ्जितुं वट्टति। सचे पन मूलेपि पटिग्गहितं होति, पुन पटिग्गहणकिच्चं नत्थि। मातापितूनं तण्डुले आहरित्वा देति, ते ततोयेव यागुआदीनि सम्पादेत्वा तस्स देन्ति, वट्टति सन्निधिपच्चया वा उग्गहितकपच्चया वा दोसो नत्थि।  
भिक्खु पिदहित्वा उदकं तापेति, याव परिक्खया परिभुञ्जितुं वट्टति। सचे पनेत्थ छारिका पतति, पटिग्गहेतब्बं। दीघसण्डासेन थालकं गहेत्वा तेलं पचन्तस्स छारिका पतति, हत्थेन अमुञ्चन्तेनेव पचित्वा ओतारेत्वा पटिग्गहेतब्बं। सचे अङ्गारापि दारूनि वा पटिग्गहेत्वा ठपितानि, मूलपटिग्गहणमेव वट्टति।  
भिक्खु उच्छुं खादति, सामणेरो ‘‘मय्हम्पि देथा’’ति वदति। ‘‘इतो छिन्दित्वा गण्हा’’ति वुत्तो गण्हाति, अवसेसे पुन पटिग्गहणकिच्चं नत्थि। गुळपिण्डकं खादन्तस्सापि एसेव नयो। वुत्तोकासतो छिन्दित्वा गहितावसेसञ्हि अजहितपटिग्गहणमेव होति।  
भिक्खु गुळं भाजेन्तो पटिग्गहेत्वा कोट्ठासे करोति, भिक्खूपि सामणेरापि आगन्त्वा एकगहणेनेव एकमेकं कोट्ठासं गण्हन्ति , गहितावसेसं पटिग्गहितमेव होति। सचे लोलसामणेरो गण्हित्वा गण्हित्वा पुन ठपेति, तस्स गहितावसेसं अप्पटिग्गहितकं होति।  
भिक्खु धूमवट्टिं पटिग्गहेत्वा धूमं पिवति, मुखञ्च कण्ठो च मनोसिलाय लित्तो विय होति, यावकालिकं भुञ्जितुं वट्टति, यावकालिकेन यावजीविकसंसग्गे दोसो नत्थि।  
पत्तं वा रजनं वा पचन्तस्स कण्णनासमुखच्छिद्देहि धूमो पविसति, ब्याधिपच्चया पुप्फं वा फलं वा उपसिङ्घति, अब्बोहारिकत्ता वट्टति। भत्तुग्गारो तालुं आहच्च अन्तोयेव पविसति, अविसयत्ता वट्टति। मुखं पविट्ठं पन अज्झोहरतो विकाले आपत्ति। दन्तन्तरे लग्गस्स आमिसस्स रसो पविसति, आपत्तियेव। सचे सुखुमं आमिसं होति, रसो न पञ्ञायति, अब्बोहारिकपक्खं भजति।  
उपकट्ठे काले निरुदकट्ठाने भत्तं भुञ्जित्वा कक्खारेत्वा द्वे तयो खेळपिण्डे पातेत्वा उदकट्ठानं गन्त्वा मुखं विक्खालेतब्बं। पटिग्गहेत्वा ठपितसिङ्गिवेरादीनं अङ्कुरा निक्खमन्ति, पुन पटिग्गहणकिच्चं नत्थि। लोणे असति समुद्दोदकेन लोणकिच्चं कातुं वट्टति। पटिग्गहेत्वा ठपितं लोणोदकं लोणं होति, लोणं वा उदकं होति, रसो वा फाणितं होति, फाणितं वा रसो होति, मूलपटिग्गहणमेव वट्टति। हिमकरका उदकगतिका एव। परिहारिकेन कतकट्ठिना उदकं पसादेन्ति, तं अब्बोहारिकं, आमिसेन सद्धिं वट्टति। आमिसगतिकेहि कपित्थफलादीहि पसादितं पुरेभत्तमेव वट्टति।  
पोक्खरणीआदीसु उदकं बहलं होति, वट्टति। सचे पन मुखे च हत्थे च लग्गति, न वट्टति, पटिग्गहेत्वा परिभुञ्जितब्बं। खेत्तेसु कसितट्ठाने बहलं उदकं होति, पटिग्गहेतब्बं। सचे सन्दित्वा कन्दरादीनि पविसित्वा नदिं पूरेति, वट्टति। ककुधसोब्भादयो होन्ति, रुक्खतो पतितेहि पुप्फेहि सञ्छन्नोदका, सचे पुप्फरसो न पञ्ञायति, पटिग्गहणकिच्चं नत्थि। परित्तं उदकं होति, रसो पञ्ञायति, पटिग्गहेतब्बं। पब्बतकन्दरादीसु काळवण्णपण्णसञ्छन्नउदकेपि एसेव नयो।  
पानीयघटे सरेणुकानि वा सवण्टखीरानि वा पुप्फानि पक्खित्तानि होन्ति, पटिग्गहेतब्बं। पुप्फानि वा पटिग्गहेत्वा पक्खिपितब्बानि। पाटलिचम्पकमल्लिका पक्खित्ता होन्ति , वासमत्तं तिट्ठति तं अब्बोहारिकं, दुतियदिवसेपि आमिसेन सद्धिं वट्टति। भिक्खुना ठपितपुप्फवासितकपानीयतो सामणेरो पानीयं गहेत्वा पीतावसेसं तत्थेव आकिरति, पटिग्गहेतब्बं। पदुमसरादीसु उदकं सन्थरित्वा ठितं पुप्फरेणुं घटेन विक्खम्भेत्वा उदकं गहेतुं वट्टति। कप्पियं कारापेत्वा पटिग्गहेत्वा ठपितं दन्तकट्ठं होति, सचे तस्स रसं पिवितुकामो, मूलपटिग्गहणमेव वट्टति। अप्पटिग्गहेत्वा ठपितं पटिग्गहेतब्बं। अजानन्तस्स रसे पविट्ठेपि आपत्तियेव। अचित्तकञ्हि इदं सिक्खापदं।  
महाभूतेसु किं वट्टति, किं न वट्टतीति? खीरं ताव वट्टति, कप्पियमंसखीरं वा अकप्पियमंसखीरं वा होतु, पिवन्तस्स अनापत्ति। अस्सु खेळो सिङ्घाणिका मुत्तं करीसं सेम्हं दन्तमलं अक्खिगूथको कण्णगूथको सरीरे उट्ठितलोणन्ति इदं सब्बं वट्टति। यं पनेत्थ ठानतो चवित्वा पत्ते वा हत्थे वा पतति, तं पटिग्गहेतब्बं। अङ्गलग्गं पटिग्गहितकमेव। उण्हंपायासं भुञ्जन्तस्स सेदो अङ्गुलिअनुसारेन एकाबद्धोव हुत्वा पायासे सन्तिट्ठति, पिण्डाय वा चरन्तस्स हत्थतो पत्तस्स मुखवट्टिंतो वा पत्ततलं ओरोहति, एत्थ पटिग्गहणकिच्चं नत्थि। झाममहाभूतेसु इदं नाम न वट्टतीति नत्थि, दुज्झापितं पन न वट्टति। सुज्झापितं मनुस्सट्ठिम्पि चुण्णं कत्वा लेहे उपनेतुं वट्टति।  
चत्तारि महाविकटानि असति कप्पियकारके सामम्पि गहेत्वा परिभुञ्जितुं वट्टति। एत्थ च दुब्बचोपि असमत्थोपि कप्पियकारको असन्तपक्खेयेव तिट्ठति। छारिकाय असति सुक्खदारुं झापेत्वा छारिका गहेतब्बा। सुक्खदारुम्हि असति अल्लदारुं रुक्खतो छिन्दित्वापि कातुं वट्टति। इदं पन चतुब्बिधम्पि महाविकटं कालोदिस्सं नाम सप्पदट्ठक्खणेयेव वट्टति। सेसमेत्थ उत्तानमेव।  
एळकलोमसमुट्ठानं – कायतो च कायचित्ततो च समुट्ठाति, किरियं, नोसञ्ञाविमोक्खं, अचित्तकं, पण्णत्तिवज्जं, कायकम्मं, तिचित्तं , तिवेदनन्ति।  
दन्तपोनसिक्खापदं दसमं।  
समत्तो वण्णनाक्कमेन भोजनवग्गो चतुत्थो।  
५. अचेलकवग्गो  


## १. अचेलकसिक्खापदवण्णना

२६९. अचेलकवग्गस्स ९ पठमसिक्खापदे – परिवेसनन्ति परिविसनट्ठानं। परिब्बाजकसमापन्नोति पब्बज्जं समापन्नो। देति आपत्ति पाचित्तियस्साति समतित्तिकं यागुपत्तं एकपयोगेन देति, एकं पाचित्तियं। अवच्छिन्दित्वा अवच्छिन्दित्वा देति, पयोगे पयोगे पाचित्तियं। एसेव नयो पूवभत्तादीसु। तित्थिये अतित्थियसञ्ञीति माता वा पिता वा तित्थियेसु पब्बजति, तेसं मातापितुसञ्ञाय देन्तस्सापि पाचित्तियमेव होति। दापेतीति अनुपसम्पन्नेन दापेति।  
२७३. उपनिक्खिपित्वा देतीति तथारूपे भाजने ठपेत्वा तं भाजनं तेसं सन्तिके भूमियं निक्खिपित्वा देति, तेसं वा भाजनं निक्खिपापेत्वा तत्थ देति, पत्तं आधारके वा भूमियं वा ठपेत्वापि ‘‘इतो गण्हथा’’ति वत्तुं वट्टति। सचे तित्थियो वदति ‘‘मय्हं नाम इदं सन्तकं, इध न आकिरथा’’ति आकिरितब्बं। तस्स सन्तकत्ता सहत्था दानं नाम न होति। सेसमेत्थ उत्तानमेव।  
एळकलोमसमुट्ठानं – किरियं, नोसञ्ञाविमोक्खं, अचित्तकं, पण्णत्तिवज्जं, कायकम्मं, तिचित्तं, तिवेदनन्ति।  
अचेलकसिक्खापदं पठमं।  


## २. उय्योजनसिक्खापदवण्णना

२७४. दुतियसिक्खापदे – पटिक्कमनेपीति आसनसालायम्पि। भत्तविस्सग्गन्ति भत्तकिच्चं। न सम्भावेसीति न पापुणि।  
२७६. अनाचारन्ति वुत्तावसेसं कायवचीद्वारवीतिक्कमं। दस्सनूपचारं वा सवनूपचारं वा विजहन्तस्साति एत्थ यदि ठितो वा निसिन्नो वा उय्योजेति; यो उय्योजितो, सो विजहति, तस्स च आपत्ति नाम नत्थि। तस्मिं पन विजहन्तेपि अत्थतो इतरेन विजहितमेव होति। तस्मा यो उय्योजेति, तस्सेवायं आपत्ति। तत्थ सचे उपचारब्भन्तरे एको पादो होति, दुक्कटं। सीमातिक्कमे पाचित्तियं। एत्थ च दस्सनूपचारस्स अब्भोकासे द्वादसहत्थप्पमाणं, तथा सवनूपचारस्स। सचे पन अन्तरा कुट्टद्वारपाकारादयो होन्ति, तेहि अन्तरितभावो दस्सनूपचारातिक्कमो, तस्स वसेन आपत्ति वेदितब्बा। न अञ्ञो कोचि पच्चयो होतीति ठपेत्वा वुत्तप्पकारमनाचारं अञ्ञं किञ्चि कारणं न होति।  
२७७. कलिसासनं आरोपेतीति ‘‘कली’’ति कोधो; तस्स सासनं आरोपेति; कोधस्स आणं आरोपेति; कोधवसेन ठाननिसज्जादीसु दोसं दस्सेत्वा ‘‘पस्सथ भो इमस्स ठानं, निसज्जं आलोकितं विलोकितं खाणुको विय तिट्ठति, सुनखो विय निसीदति, मक्कटो विय इतो चितो च विलोकेती’’ति एवं अमनापवचनं वदति ‘‘अप्पेव नाम इमिनापि उब्बाळ्हो पक्कमेय्या’’ति। सेसं उत्तानमेव।  
तिसमुट्ठानं – कायचित्ततो वाचाचित्ततो कायवाचाचित्ततो च समुट्ठाति, किरियं, सञ्ञाविमोक्खं, सचित्तकं, लोकवज्जं, कायकम्मं, वचीकम्मं, अकुसलचित्तं, तिवेदनन्ति।  
उय्योजनसिक्खापदं दुतियं।  


## ३. सभोजनसिक्खापदवण्णना

२७९. ततियसिक्खापदे – सयनिघरेति सयनियघरे। यतो अय्यस्स भिक्खा दिन्नाति यस्मा भिक्खा दिन्ना, यं आगतेन लद्धब्बं तं वो लद्धं; गच्छथाति अधिप्पायो। परियुट्ठितोति रागपरियुट्ठितो; मेथुनाधिप्पायोति अत्थो।  
२८०. सह उभोहि जनेहीति सभोजनं; तस्मिं सभोजने। अथ वा सभोजनेति सभोगे। रागपरियुट्ठितस्स हि पुरिसस्स इत्थी भोगो इत्थिया च पुरिसो। तेनेवस्स पदभाजने – ‘‘इत्थी चेव होति पुरिसो चा’’तिआदि वुत्तं। महल्लके घरेति महल्लके सयनिघरे। पिट्ठसङ्घाटस्स हत्थपासं विजहित्वाति तस्स सयनिघरे गब्भस्स यो पिट्ठसङ्घाटो, तस्स हत्थपासं विजहित्वा; अन्तोसयनस्स आसन्ने ठाने निसीदतीति अत्थो। ईदिसञ्च सयनिघरं महाचतुस्सालादीसु होति। पिट्ठिवंसं अतिक्कमित्वाति इमिना मज्झातिक्कमं दस्सेति। तस्मा यथा वा तथा वा कतस्स खुद्दकस्स सयनिघरस्स मज्झातिक्कमे आपत्ति वेदितब्बा। सेसमेत्थ उत्तानमेव।  
पठमपाराजिकसमुट्ठानं – किरियं, सञ्ञाविमोक्खं, सचित्तकं, लोकवज्जं, कायकम्मं, अकुसलचित्तं, द्विवेदनन्ति।  
सभोजनसिक्खापदं ततियं।  
२८४. चतुत्थपञ्चमसिक्खापदेसु यं वत्तब्बं सिया, तं सब्बं अनियतद्वये वुत्तनयमेव। यथा च सभोजनसिक्खापदं , एवमेतानिपि पठमपाराजिकसमुट्ठानानेवाति।  
रहोपटिच्छन्नसिक्खापदं चतुत्थं, रहोनिसज्जसिक्खापदं पञ्चमं।  


## ६. चारित्तसिक्खापदवण्णना

२९४. छट्ठसिक्खापदे – देथावुसो भत्तन्ति एत्थ तं किर भत्तं अभिहटं अहोसि, तस्मा एवमाहंसु। अनभिहटे पन एवं वत्तुं न लब्भति, पयुत्तवाचा होति।  
२९५. तेन हि भिक्खवे पटिग्गहेत्वा निक्खिपथाति इदं पन भगवा कुलस्स सद्धानुरक्खणत्थाय आह। यदि ‘‘भाजेत्वा खादथा’’ति वदेय्य, मनुस्सानं पसादञ्ञथत्तं सिया। उस्सारियित्थाति पटिहरियित्थ; घरंयेव नं गहेत्वा अगमंसूति वुत्तं होति।  
२९८. सन्तं भिक्खुन्ति एत्थ कित्तावता सन्तो होति, कित्तावता असन्तोति? अन्तोविहारे यत्थ ठितस्स कुलानि पयिरुपासनचित्तं उप्पन्नं, ततो पट्ठाय यं पस्से वा अभिमुखे वा पस्सति, यस्स सक्का होति पकतिवचनेन आरोचेतुं, अयं सन्तो नाम। इतो चितो च परियेसित्वा आरोचनकिच्चं नाम नत्थि। यो हि एवं परियेसितब्बो, सो असन्तोयेव। अपिच अन्तोउपचारसीमाय भिक्खुं दिस्वा आपुच्छिस्सामीति गन्त्वा तत्थ यं पस्सति, सो आपुच्छितब्बो। नो चे पस्सति, असन्तं भिक्खुं अनापुच्छा पविट्ठो नाम होति।  
३०२. अन्तरारामन्ति अन्तोगामे विहारो होति, तं गच्छति। भत्तियघरन्ति निमन्तितघरं वा सलाकभत्तादिदायकानं वा घरं। आपदासूति जीवितब्रह्मचरियन्तरायेसु सति गन्तुं वट्टति। सेसमेत्थ उत्तानमेव।  
कथिनसमुट्ठानं – कायवाचतो कायवाचाचित्ततो च समुट्ठाति, किरियाकिरयं, नोसञ्ञाविमोक्खं, अचित्तकं, पण्णत्तिवज्जं, कायकम्मं, वचीकम्मं, तिचित्तं, तिवेदनन्ति।  
चारित्तसिक्खापदं छट्ठं।  


## ७. महानामसिक्खापदवण्णना

३०३. सत्तमसिक्खापदे – महानामो नाम भगवतो चूळपितुपुत्तो मासमत्तेन महल्लकतरो द्वीसु फलेसु पतिट्ठितो अरियसावको। भेसज्जं उस्सन्नं होतीति वजतो आहरित्वा ठपितसप्पि बहु होति।  
३०६. सादितब्बाति तस्मिं समये रोगो नत्थीति न पटिक्खिपितब्बा; रोगे सति विञ्ञापेस्सामीति अधिवासेतब्बा। एत्तकेहि भेसज्जेहि पवारेमीति नामवसेन सप्पितेलादीसु द्वीहि तीहि वा परिमाणवसेन पत्थेन नाळिया आळ्हकेनाति वा।अञ्ञं भेसज्जं विञ्ञापेतीति सप्पिना पवारितो तेलं विञ्ञापेति, आळ्हकेन पवारितो दोणं। न भेसज्जेन करणीयेनाति मिस्सकभत्तेनपि चे यापेतुं सक्कोति, न भेसज्जकरणीयं नाम होति।  
३१०. पवारितानन्ति ये अत्तनो पुग्गलिकाय पवारणाय पवारिता; तेसं पवारितानुरूपेन विञ्ञत्तिया अनापत्ति। सङ्घवसेन पवारितेसु पन पमाणं सल्लक्खेतब्बमेवाति। सेसं उत्तानमेव।  
छसमुट्ठानं – किरियं, नोसञ्ञाविमोक्खं, अचित्तकं, पण्णत्तिवज्जं, कायकम्मं, वचीकम्मं, तिचित्तं, तिवेदनन्ति।  
महानामसिक्खापदं सत्तमं।  


## ८. उय्युत्तसेनासिक्खापदवण्णना

३११. अट्ठमे – अब्भुय्यातोति अभिउय्यातो; परसेनं अभिमुखो गमिस्सामीति नगरतो निग्गतोति अत्थो। उय्युत्तन्ति कतउय्योगं; गामतो निक्खन्तन्ति अत्थो।  
३१४. द्वादसपुरिसो हत्थीति चत्तारो आरोहका एकेकपादरक्खका द्वे द्वेति एवं द्वादसपुरिसो होति। तिपुरिसो अस्सोति एको आरोहको द्वे पादरक्खकाति एवं तिपुरिसो होति। चतुपुरिसो रथोति एको सारथि एको योधो द्वे आणिरक्खकाति एवं चतुपुरिसो होति। चत्तारो पुरिसा सरहत्थाति आवुधहत्था चत्तारो पुरिसाति अयं पच्छिमकोटिया चतुरङ्गसमन्नागता सेना नाम। ईदिसं सेनं दस्सनाय गच्छतो पदे पदे दुक्कटं। दस्सनूपचारं विजहित्वाति केनचि अन्तरिता वा निन्नं ओरुळ्हा वा न दिस्सति; इध ठत्वा न सक्का दट्ठुन्ति अञ्ञं ठानं गन्त्वा पस्सतो पयोगे पयोगे पाचित्तियन्ति अत्थो।  
३१५. एकमेकन्ति हत्थिआदीसु चतूसु अङ्गेसु एकमेकं; अन्तमसो एकपुरिसारुळ्हकहत्थिम्पि एकम्पि सरहत्थं पुरिसं। अनुय्युत्ता नाम राजा उय्यानं वा नदिं वा गच्छति; एवं अनुय्युत्ता होति।  
३१६. आपदासूति जीवितब्रह्मचरियन्तरायेसु सति एत्थ गतो मुञ्चिस्सामीति गच्छतो अनापत्ति। सेसमेत्थ उत्तानमेव। एळकलोमसमुट्ठानं – किरियं, नोसञ्ञाविमोक्खं, अचित्तकं, लोकवज्जं, कायकम्मं, अकुसलचित्तं, तिवेदनन्ति।  
उय्युत्तसेनासिक्खापदं अट्ठमं।  


## ९. सेनावाससिक्खापदवण्णना

३१९. नवमे – अत्थङ्गते सूरिये सेनाय वसतीति तिट्ठतु वा निसीदतु वा सयतु वा सचेपि आकासे इद्धिया कञ्चि इरियापथं कप्पेति, पाचित्तियमेव। सेना वा पटिसेनाय रुद्धा होतीति यथा सञ्चारो छिज्जति; एवं रुद्धा होति। पलिबुद्धोति वेरिकेन वा इस्सरेन वा रुद्धो। सेसं उत्तानमेव। एळकलोमसमुट्ठानं – किरियं, नोसञ्ञाविमोक्खं, अचित्तकं, पण्णत्तिवज्जं, कायकम्मं, तिचित्तं, तिवेदनन्ति।  
सेनावाससिक्खापदं नवमं।  


## १०. उय्योधिकसिक्खापदवण्णना

३२२. दसमे – उग्गन्त्वा उग्गन्त्वा एत्थ युज्झन्तीति उय्योधिकं; सम्पहारट्ठानस्सेतं अधिवचनं। बलस्स अग्गं जानन्ति एत्थाति बलग्गं; बलगणनट्ठानन्ति अत्थो। सेनाय वियूहं सेनाब्यूहं; सेनानिवेसस्सेतं अधिवचनं। तयो हत्थी पच्छिमं हत्थानीकन्ति यो पुब्बे वुत्तो द्वादसपुरिसो हत्थीति तेन हत्थिना तयो हत्थी। सेसेसुपि एसेव नयो। सेसं उय्युत्तसेनासिक्खापदे वुत्तनयेनेव वेदितब्बं सद्धिं समुट्ठानादीहीति।  
उय्योधिकसिक्खापदं दसमं।  
समत्तो वण्णनाक्कमेन अचेलकवग्गो पञ्चमो।  
६. सुरापानवग्गो  


## १. सुरापानसिक्खापदवण्णना

३२६. सुरापानवग्गस्स पठमसिक्खापदे – भद्दवतिकाति एको गामो, सो भद्दिकाय वतिया समन्नागतत्ता एतं नाम लभि। पथाविनोति अद्धिका। तेजसा तेजन्ति अत्तनो तेजसा आनुभावेन नागस्स तेजं। कापोतिकाति कपोतपादसमवण्णरत्तोभासा। पसन्नाति सुरामण्डस्सेतं अधिवचनं। अननुच्छवियं भिक्खवे सागतस्साति पञ्चाभिञ्ञस्स सतो मज्जपानं नाम न अनुच्छवियन्ति वुत्तं होति।  
३२८. पुप्फासवो नाम मधुकपुप्फादीनं रसेन कतो। फलासवो नाम मुद्दिकफलादीनि मद्दित्वा तेसं रसेन कतो। मध्वासवो नाम मुद्दिकानं जातिरसेन कतो; मक्खिकमधुनापि करियतीति वदन्ति। गुळासवो नाम उच्छुरसादीहि करियति। सुरा नाम पिट्ठकिण्णपक्खित्ता; नाळिकेरादीनम्पि रसेन कता सुरात्वेव सङ्ख्यं गच्छति, तस्सायेव किण्णपक्खित्ताय मण्डे गहिते मेरयोत्वेव सङ्ख्यं गच्छतीति वदन्ति। अन्तमसो कुसग्गेनपि पिवतीति एतं सुरं वा मेरयं वा बीजतो पट्ठाय कुसग्गेन पिवतोपि पाचित्तियन्ति अत्थो। एकेन पन पयोगेन बहुम्पि पिवन्तस्स एका आपत्ति। विच्छिन्दित्वा विच्छिन्दित्वा पिवतो पयोगगणनाय आपत्तियो।  
३२९. अमज्जञ्च होति मज्जवण्णं मज्जगन्धं मज्जरसन्ति लोणसोवीरकं वा सुत्तं वा होति। सूपसम्पाकेति वासगाहापनत्थं ईसकं मज्जं पक्खिपित्वा सूपं पचन्ति, तस्मिं अनापत्ति। मंससम्पाकेपि एसेव नयो। तेलं पन वातभेसज्जत्थं मज्जेन सद्धिं पचन्ति, तस्मिम्पि अनतिक्खित्तमज्जेयेव अनापत्ति, यं पन अतिक्खित्तमज्जं होति, एत्थ मज्जस्स वण्णगन्धरसा पञ्ञायन्ति, तस्मिं आपत्तियेव। अमज्जं अरिट्ठन्ति यो अरिट्ठो मज्जं न होति, तस्मिं अनापत्ति। आमलकादीनंयेव किर रसेन अरिट्ठं करोन्ति, सो मज्जवण्णगन्धरसोयेव होति, न च मज्जं; तं सन्धायेतं वुत्तं। यो पन सम्भारपक्खित्तो, सो मज्जं होति, बीजतो पट्ठाय न वट्टति। सेसमेत्थ उत्तानमेव। एळकलोमसमुट्ठानं – किरियं, नोसञ्ञाविमोक्खं, अचित्तकं, लोकवज्जं, कायकम्मं अकुसलचित्तं, तिवेदनन्ति। वत्थुअजाननताय चेत्थ अचित्तकता वेदितब्बा, अकुसलेनेव पातब्बताय लोकवज्जताति।  
सुरापानसिक्खापदं पठमं।  


## २. अङ्गुलिपतोदकसिक्खापदवण्णना

३३०. दुतिये – अङ्गुलिपतोदकेनाति अङ्गुलीहि उपकच्छकादिघट्टनं वुच्चति। उत्तसन्तोति अतिहासेन किलमन्तो। अनस्सासकोति उपच्छिन्नअस्सासपस्साससञ्चारो हुत्वा। अनुपसम्पन्नं कायेन कायन्ति एत्थ भिक्खुनीपि अनुपसम्पन्नट्ठाने ठिता, तम्पि खिड्डाधिप्पायेन फुसन्तस्स दुक्कटं। सेसमेत्थ उत्तानमेव।  
पठमपाराजिकसमुट्ठानं – किरियं, सञ्ञाविमोक्खं, सचित्तकं, लोकवज्जं, कायकम्मं, अकुसलचित्तं, द्विवेदनन्ति।  
अङ्गुलिपतोदकसिक्खापदं दुतियं।  


## ३. हसधम्मसिक्खापदवण्णना

३३५. ततिये – अप्पकतञ्ञुनोति यं भगवता पकतं पञ्ञत्तं, तं न जानन्तीति अत्थो।  
३३६. उदके हसधम्मेति उदककीळिका वुच्चति। उपरिगोप्फकेति गोप्फकानं उपरिभागप्पमाणे। हसाधिप्पायोति कीळाधिप्पायो। निमुज्जति वातिआदीसु निमुज्जनत्थाय ओरोहन्तस्स पदवारे पदवारे दुक्कटं। निमुज्जनुम्मुज्जनेसु पयोगे पयोगे पाचित्तियं। निमुज्जित्वा अन्तोउदकेयेव गच्छन्तस्स हत्थवारपदवारेसु सब्बत्थ पाचित्तियं। पलवतीति तरति। हत्थेहि तरन्तस्स हत्थवारे हत्थवारे पाचित्तियं। पादेसुपि एसेव नयो। येन येन अङ्गेन तरति, तस्स तस्स पयोगे पयोगे पाचित्तियं। तीरतो वा रुक्खतो वा उदके पतति, पाचित्तियमेव। नावाय कीळतीति फियारित्तादीहि नावं पाजेन्तो वा तीरे उस्सारेन्तो वा नावाय कीळति, दुक्कटं।  
हत्थेन वातिआदीसुपि पयोगे पयोगे दुक्कटं। केचि हत्थेन उदके खित्ताय कथलाय पतनुप्पतनवारेसु दुक्कटं वदन्ति, तं न गहेतब्बं। तत्थ हि एकपयोगत्ता एकमेव दुक्कटं, अपिच उपरिगोप्फके वुत्तानि उम्मुज्जनादीनि ठपेत्वा अञ्ञेन येन केनचि आकारेन उदकं ओतरित्वा वा अनोतरित्वा वा यत्थ कत्थचि ठितं उदकं अन्तमसो बिन्दुं गहेत्वा खिपनकीळायपि कीळन्तस्स दुक्कटमेव, अत्थजोतकं पन अक्खरं लिखितुं वट्टति, अयमेत्थ विनिच्छयो। सेसमेत्थ उत्तानमेव।  
पठमपाराजिकसमुट्ठानं – किरियं, सञ्ञाविमोक्खं, सचित्तकं, लोकवज्जं, कायकम्मं, अकुसलचित्तं, तिवेदनन्ति।  
हसधम्मसिक्खापदं ततियं।  


## ४. अनादरियसिक्खापदवण्णना

३४२. चतुत्थे – कथायं नस्सेय्याति कथं अयं धम्मो तन्ति पवेणी नस्सेय्य। तं वा न सिक्खितुकामोति येन पञ्ञत्तेन वुच्चति, तं पञ्ञत्तं न सिक्खितुकामो। अपञ्ञत्तेनाति सुत्ते वा अभिधम्मे वा आगतेन।  
३४४. एवं अम्हाकं आचरियानं उग्गहोति एत्थ गारय्हो आचरियुग्गहो न गहेतब्बो; पवेणिया आगतो आचरियुग्गहोव गहेतब्बो। कुरुन्दियं पन ‘‘लोकवज्जे आचरियुग्गहो न वट्टति, पण्णत्तिवज्जे पन वट्टती’’ति वुत्तं। महापच्चरियं ‘‘सुत्तं सुत्तानुलोमञ्च उग्गहितकानंयेव आचरियानं उग्गहो पमाणं, अजानन्तानं कथा अप्पमाणन्ति वुत्तं। तं सब्बं पवेणिया आगतेसमोधानं गच्छति। सेसं उत्तानमेवाति।  
तिसमुट्ठानं – कायचित्ततो वाचाचित्ततो कायवाचाचित्ततो च समुट्ठाति, किरियं, सञ्ञाविमोक्खं, सचित्तकं, लोकवज्जं, कायकम्मं, वचीकम्मं, अकुसलचित्तं, दुक्खवेदनन्ति।  
अनादरियसिक्खापदं चतुत्थं।  


## ५. भिंसापनसिक्खापदवण्णना

३४५. पञ्चमे – रूपूपहारादयो मनुस्सविग्गहे वुत्तनयेनेव वेदितब्बा। सेसं उत्तानमेव। समुट्ठानादीनि अनादरियसदिसानेवाति।  
भिंसापनसिक्खापदं पञ्चमं।  


## ६. जोतिसिक्खापदवण्णना

३५०. छट्ठे – भग्गाति जनपदस्स नामं। संसुमारगिरन्ति नगरस्स। भेसकळावनन्ति तन्निस्सितवनस्स। तं पन मिगानं फासुविहारत्थाय दिन्नत्ता मिगदायोति वुच्चति। समादहित्वाति जालेत्वा। परिपातेसीति अनुबन्धि।  
३५२. पदीपेपीति पदीपुज्जलनेपि। जोतिकेपीति पत्तपचनसेदकम्मादीसु जोतिकरणे। तथारूपपच्चयाति पदीपादिपच्चया।  
३५४-५. सयं समादहतीति एत्थ जोतिं समादहितुकामताय अरणिसण्ठपनतो पट्ठाय याव जाला न उट्ठहति, ताव सब्बपयोगेसु दुक्कटं। पटिलातं उक्खिपतीति दय्हमानं अलातं पतितं उक्खिपति, पुन यथाठाने ठपेतीति अत्थो। एवं अविज्झातं उक्खिपित्वा पक्खिपन्तस्सेव दुक्कटं, विज्झातं पुन जालापेन्तस्स पाचित्तियमेव।  
३५६. तथारूपपच्चयाति ठपेत्वा पदीपादीनि अञ्ञेनपि तथारूपेन पच्चयेन समादहन्तस्स अनापत्ति। आपदासूति दुट्ठवाळमिगअमनुस्सेहि उपद्दवो होति, तत्थ समादहन्तस्सापि अनापत्ति। सेसं उत्तानमेवाति। छसमुट्ठानं – किरियं, नोसञ्ञाविमोक्खं, अचित्तकं, पण्णत्तिवज्जं, कायकम्मं, वचीकम्मं, तिचित्तं, तिवेदनन्ति।  
जोतिसिक्खापदं छट्ठं।  


## ७. नहानसिक्खापदवण्णना

३६४. सत्तमे – चुण्णेन वा मत्तिकाय वाति एत्थ चुण्णमत्तिकानं अभिसङ्खरणकालतो पट्ठाय सब्बपयोगेसु दुक्कटं।  
३६६. पारं गच्छन्तो न्हायतीति एत्थ सुक्खाय नदिया वालिकं उक्किरित्वा कतआवाटकेसुपि न्हायितुं वट्टति। आपदासूति भमरादीहि अनुबद्धस्स उदके निमुज्जितुं वट्टतीति। सेसमेत्थ उत्तानमेव। एळकलोमसमुट्ठानं – किरियं, नोसञ्ञाविमोक्खं, अचित्तकं, पण्णत्तिवज्जं, कायकम्मं, तिचित्तं, तिवेदनन्ति।  
नहानसिक्खापदं सत्तमं।  


## ८. दुब्बण्णकरणसिक्खापदवण्णना

३६८-९. अट्ठमे – नवं पन भिक्खुना चीवरलाभेनाति एत्थ अलभीति लभो; लभोयेव लाभो। किं अलभि? चीवरं। कीदिसं? नवं। इति ‘‘नवचीवरलाभेना’’ति वत्तब्बे अनुनासिकलोपं अकत्वा ‘‘नवचीवरलाभेना’’ति वुत्तं; पटिलद्धनवचीवरेनाति अत्थो। मज्झे ठितपदद्वये पनाति निपातो। भिक्खुनाति येन लद्धं तस्स निदस्सनं। पदभाजने पन ब्यञ्जनं अनादियित्वा यं लद्धं तं दस्सेतुं ‘‘चीवरं नाम छन्नं चीवरान’’न्तिआदि वुत्तं। चीवरन्ति एत्थ यं निवासेतुं वा पारुपितुं वा सक्का होति, तदेव वेदितब्बं। तेनेव ‘‘विकप्पनुपगपच्छिम’’न्ति न वुत्तं। कंसनीलन्ति चम्मकारनीलं। महापच्चरियं पन ‘‘अयोमलं लोहमलं एतं कंसनीलं नामा’’ति वुत्तं। पलासनीलन्ति यो कोचि नीलवण्णो पण्णरसो। दुब्बण्णकरणं आदातब्बन्ति एतं कप्पबिन्दुं सन्धाय वुत्तं; न नीलादीहि सकलचीवरस्स दुब्बण्णकरणं। तञ्च पन कप्पं आदियन्तेन चीवरं रजित्वा चतूसु वा कोणेसु तीसु वा द्वीसु वा एकस्मिं वा कोणे मोरस्स अक्खिमण्डलमत्तं वा मङ्कुलपिट्ठिमत्तं वा आदातब्बं। महापच्चरियं ‘‘पत्ते वा गण्ठियं वा न वट्टती’’ति वुत्तं। महाअट्ठकथायं पन ‘‘वट्टतियेवा’’ति वुत्तं। पाळिकप्पकण्णिककप्पादयो पन सब्बत्थ पटिसिद्धा, तस्मा ठपेत्वा एकं वट्टबिन्दुं अञ्ञेन केनचिपि विकारेन कप्पो न कातब्बो।  
३७१. अग्गळेतिआदीसु एतानि अग्गळादीनि कप्पकतचीवरे पच्छा आरोपेत्वा कप्पकरणकिच्चं नत्थि। सेसं उत्तानमेव। एळकलोमसमुट्ठानं – किरियाकिरियं, नोसञ्ञाविमोक्खं, अचित्तकं, पण्णत्तिवज्जं; कायकम्मं, तिचित्तं, तिवेदनन्ति।  
दुब्बण्णकरणसिक्खापदं अट्ठमं।  


## ९. विकप्पनसिक्खापदवण्णना

३७४. नवमे – तस्स वा अदिन्नन्ति चीवरसामिकस्स ‘‘परिभुञ्ज वा विस्सज्जेहि वा यथापच्चयं वा करोही’’ति एवं वत्वा अदिन्नं। तस्स वा अविस्ससन्तोति येन विनयकम्मं कतं, तस्स अविस्सासेन वा। तेन पन दिन्नं वा तस्स विस्सासेन वा परिभुञ्जन्तस्स अनापत्ति। सेसमेत्थ तिंसकवण्णनायं वुत्तनयत्ता उत्तानमेवाति। कथिनसमुट्ठानं – कायवाचतो कायवाचाचित्ततो च समुट्ठाति, किरियाकिरियं, नोसञ्ञाविमोक्खं, अचित्तकं, पण्णत्तिवज्जं, कायकम्मं, वचीकम्मं, तिचित्तं, तिवेदनन्ति।  
विकप्पनसिक्खापदं नवमं।  


## १०. चीवरापनिधानसिक्खापदवण्णना

३७७-८१. दसमे – अपनिधेन्तीति अपनेत्वा निधेन्ति। हसापेक्खोति हसाधिप्पायो। अञ्ञं परिक्खारन्ति पाळिया अनागतं पत्तत्थविकादिं। धम्मिं कथं कत्वाति ‘‘समणेन नाम अनिहितपरिक्खारेन भवितुं न वट्टती’’ति एवं धम्मकथं कथेत्वा दस्सामीति निक्खिपतो अनापत्ति। सेसमेत्थ उत्तानमेव। तिसमुट्ठानं – किरियं, सञ्ञाविमोक्खं, सचित्तकं, लोकवज्जं, कायकम्मं, वचीकम्मं, अकुसलचित्तं, तिवेदनन्ति।  
चीवरापनिधानसिक्खापदं दसमं।  
समत्तो वण्णनाक्कमेन सुरापानवग्गो छट्ठो।  
७. सप्पाणकवग्गो  


## १. सञ्चिच्चपाणसिक्खापदवण्णना

३८२. सप्पाणकवग्गस्स पठमसिक्खापदे – इस्सासो होतीति गिहिकाले धनुग्गहाचरियो होति। जीविता वोरोपिताति जीविता वियोजिता।  
सिक्खापदेपि वोरोपेय्याति वियोजेय्य। यस्मा पन वोहारमत्तमेवेतं; न हेत्थ किञ्चि वियोजिते सीसालङ्कारे सीसं विय जीविता वोरोपिते पाणेपि जीवितं नाम विसुं तिट्ठति, अञ्ञदत्थु अन्तरधानमेव गच्छति, तस्मा तमत्थं दस्सेतुं पदभाजने ‘‘जीवितिन्द्रियं उपच्छिन्दती’’तिआदि वुत्तं। इमस्मिञ्च सिक्खापदे तिरच्छानगतोयेव ‘‘पाणो’’ति वेदितब्बो। तं खुद्दकम्पि महन्तम्पि मारेन्तस्स आपत्तिनानाकरणं नत्थि। महन्ते पन उपक्कममहन्तत्ता अकुसलमहत्तं होति। पाणे पाणसञ्ञीति अन्तमसो मञ्चपीठं सोधेन्तो मङ्गुलबीजकेपि पाणसञ्ञी निक्कारुणिकताय तं भिन्दन्तो अपनेति, पाचित्तियं। तस्मा एवरूपेसु ठानेसु कारुञ्ञं उपट्ठपेत्वा अप्पमत्तेन वत्तं कातब्बं। सेसं मनुस्सविग्गहे वुत्तनयेनेव वेदितब्बं सद्धिं समुट्ठानादीहीति।  
सञ्चिच्चपाणसिक्खापदं पठमं।  


## २. सप्पाणकसिक्खापदवण्णना

३८७. दुतिये – सप्पाणकन्ति ये पाणका परिभोगेन मरन्ति, तेहि पाणकेहि सप्पाणकं, तादिसञ्हि जानं परिभुञ्जतो पयोगे पयोगे पाचित्तियं। पत्तपूरम्पि अविच्छिन्दित्वा एकपयोगेन पिवतो एका आपत्ति। तादिसेन उदकेन सामिसं पत्तं आविञ्छित्वा धोवतोपि तादिसे उदके उण्हयागुपत्तं निब्बापयतोपि तं उदकं हत्थेन वा उळुङ्केन वा गहेत्वा न्हायतोपि पयोगे पयोगे पाचित्तियं। उदकसोण्डिं वा पोक्खरणिं वा पविसित्वा बहिनिक्खमनत्थाय वीचिं उट्ठापयतोपि। सोण्डिं वा पोक्खरणिं वा सोधेन्तेहि ततो गहितउदकं उदकेयेव आसिञ्चितब्बं। समीपम्हि उदके असति कप्पियउदकस्स अट्ठ वा दस वा घटे उदकसण्ठानकप्पदेसे आसिञ्चित्वा तत्थ आसिञ्चितब्बं। ‘‘पवट्टित्वा उदके पतिस्सती’’ति उण्हपासाणे उदकं नासिञ्चितब्बं। कप्पियउदकेन पन पासाणं निब्बापेत्वा आसिञ्चितुं वट्टति। सेसमेत्थ उत्तानमेव।  
तिसमुट्ठानं – किरियं, सञ्ञाविमोक्खं, सचित्तकं, पण्णत्तिवज्जं, कायकम्मं,  
वचीकम्मं, तिचित्तं, तिवेदनन्ति। एत्थ च पटङ्गपाणकानं पतनं ञत्वापि सुद्धचित्तताय दीपजालने विय सप्पाणकभावं ञत्वापि उदकसञ्ञाय परिभुञ्जितब्बतो पण्णत्तिवज्जता वेदितब्बाति।  
सप्पाणकसिक्खापदं दुतियं।  


## ३. उक्कोटनसिक्खापदवण्णना

३९२. ततियसिक्खापदे – उक्कोटेन्तीति तस्स तस्स भिक्खुनो सन्तिकं गन्त्वा ‘‘अकतं कम्म’’न्तिआदीनि वदन्ता उच्चालेन्ति; यथापतिट्ठितभावेन पतिट्ठातुं न देन्ति।  
३९३. यथाधम्मन्ति यो यस्स अधिकरणस्स वूपसमनाय धम्मो वुत्तो, तेनेव धम्मेनाति अत्थो। निहताधिकरणन्ति निहतं अधिकरणं; सत्थारा वुत्तधम्मेनेव वूपसमितं अधिकरणन्ति अत्थो।  
३९५. धम्मकम्मे धम्मकम्मसञ्ञीति येन कम्मेन तं अधिकरणं वूपसमितं, तञ्चे धम्मकम्मं होति, तस्मिं धम्मकम्मे अयम्पि धम्मकम्मसञ्ञी हुत्वा यदि उक्कोटेति, पाचित्तियं आपज्जतीति अत्थो। एतेन नयेन सेसपदानिपि वेदितब्बानि। अयमेत्थ सङ्खेपो, वित्थारो पन ‘‘इमेसं चतुन्नं अधिकरणानं कति उक्कोटना’’तिआदिना नयेन परिवारे वुत्तो। अट्ठकथासु तं सब्बं आहरित्वा तस्सेवत्थो वण्णितो। मयं पन तं तत्थेव वण्णयिस्साम। इध आहरित्वा वण्णियमाने हि सुट्ठुतरं सम्मोहो भवेय्याति न वण्णयिम्ह। सेसमेत्थ उत्तानमेव। तिसमुट्ठानं – किरियं, सञ्ञाविमोक्खं, सचित्तकं, लोकवज्जं, कायकम्मं, वचीकम्मं, अकुसलचित्तं, दुक्खवेदनन्ति।  
उक्कोटनसिक्खापदं ततियं।  


## ४. दुट्ठुल्लसिक्खापदवण्णना

३९९. चतुत्थे – दुट्ठुल्ला नाम आपत्तीति एत्थ चत्तारि पाराजिकानि अत्थुद्धारवसेन दस्सितानि, सङ्घादिसेसापत्ति पन अधिप्पेता, तं छादेन्तस्स पाचित्तियं। धुरं निक्खित्तमत्तेति धुरे निक्खित्तमत्ते। सचेपि धुरं निक्खिपित्वा पच्छा आरोचेति, न रक्खति; धुरं निक्खित्तमत्तेयेव पाचित्तियन्ति वुत्तं होति। सचे पन एवं धुरं निक्खिपित्वा पटिच्छादनत्थमेव अञ्ञस्स आरोचेति, सोपि अञ्ञस्साति एतेनुपायेन समणसतम्पि समणसहस्सम्पि आपत्तिं आपज्जतियेव ताव, याव कोटि न छिज्जति। कदा पन कोटि छिज्जतीति? महासुमत्थेरो ताव वदति – ‘‘आपत्तिं आपन्नो एकस्स आरोचेति, सो पटिनिवत्तित्वा तस्सेव आरोचेति; एवं कोटि छिज्जती’’ति। महापदुमत्थेरो पनाह – ‘‘अयञ्हि वत्थुपुग्गलोयेव। आपत्तिं आपन्नो पन एकस्स भिक्खुनो आरोचेति, अयं अञ्ञस्स आरोचेति, सो पटिनिवत्तित्वा येनस्स आरोचितं, तस्सेव आरोचेति; एवं ततियेन पुग्गलेन दुतियस्स आरोचिते कोटि छिन्ना होती’’ति।  
४००. अदुट्ठुल्लं आपत्तिन्ति अवसेसे पञ्चापत्तिक्खन्धे। अनुपसम्पन्नस्स दुट्ठुल्लं वा अदुट्ठुल्लं वा अज्झाचारन्ति एत्थ अनुपसम्पन्नस्स सुक्कविस्सट्ठि च कायसंसग्गो चाति अयं दुट्ठुल्लअज्झाचारो नाम। सेसमेत्थ उत्तानमेवाति। धुरनिक्खेपसमुट्ठानं – कायवाचाचित्ततो समुट्ठाति, अकिरियं, सञ्ञाविमोक्खं, सचित्तकं, लोकवज्जं, कायकम्मं, वचीकम्मं, अकुसलचित्तं , दुक्खवेदनन्ति।  
दुट्ठुल्लसिक्खापदं चतुत्थं।  


## ५. ऊनवीसतिवस्ससिक्खापदवण्णना

४०२. पञ्चमसिक्खापदे – अङ्गुलियो दुक्खा भविस्सन्तीति अक्खरानि लिखन्तस्स अङ्गुलियो दुक्खा भविस्सन्तीति चिन्तेसुं। उरस्स दुक्खोति गणनं सिक्खन्तेन बहुं चिन्तेतब्बं होति, तेनस्स उरो दुक्खो भविस्सतीति मञ्ञिंसु। अक्खीनि दुक्खा भविस्सन्तीति रूपसुत्तं सिक्खन्तेन कहापणा परिवत्तेत्वा परिवत्तेत्वा पस्सितब्बा होन्ति, तेनस्स अक्खीनि दुक्खानि भविस्सन्तीति मञ्ञिंसु। डंसादीसु डंसाति पिङ्गलमक्खिकायो। दुक्खानन्ति दुक्खमानं। तिब्बानन्ति बहलानं। खरानन्ति तिखिणानं। कटुकानन्ति फरुसानं; अमनापताय वा कटुकरससदिसानं। असातानन्ति अमधुरानं। पाणहरानन्ति जीवितहरानं।  
४०४. सीमं सम्मन्नतीति नवं सीमं बन्धति। कुरुन्दियं पन उदकुक्खेपपरिच्छिन्दनेपि दुक्कटं वुत्तं। परिपुण्णवीसतिवस्सोति पटिसन्धिग्गहणतो पट्ठाय परिपुण्णवीसतिवस्सो; गब्भवीसोपि हि परिपुण्णवीसतिवस्सोत्वेव सङ्ख्ये गच्छति। यथाह –  
‘‘तेन खो पन समयेन आयस्मा कुमारकस्सपो गब्भवीसो उपसम्पन्नो होति। अथ खो आयस्मतो कुमारकस्सपस्स एतदहोसि – ‘भगवता पञ्ञत्तं, न ऊनवीसतिवस्सो पुग्गलो उपसम्पादेतब्बोति। अहञ्चम्हि गब्भवीसो उपसम्पन्नो। उपसम्पन्नो नुखोम्हि, ननु खो उपसम्पन्नो’ति। भगवतो एतमत्थं आरोचेसुं। यं भिक्खवे मातुकुच्छिम्हि पठमं चित्तं उप्पन्नं, पठमं विञ्ञाणं पातुभूतं तदुपादाय सावस्स जाति। अनुजानामि, भिक्खवे, गब्भवीसं उपसम्पादेतु’’न्ति (महाव॰ १२४)।  
तत्थ यो द्वादसमासे मातुकुच्छिस्मिं वसित्वा महापवारणाय जातो, सो ततो पट्ठाय याव एकूनवीसतिमे वस्से महापवारणा, तं अतिक्कमित्वा पाटिपदे उपसम्पादेतब्बो। एतेनुपायेन हायनवड्ढनं वेदितब्बं।  
पोराणकत्थेरा पन एकूनवीसतिवस्सं सामणेरं निक्खमनीयपुण्णमासिं अतिक्कम्म पाटिपददिवसे उपसम्पादेन्ति, तं कस्माति? वुच्चते – एकस्मिं वस्से छ चातुद्दसिकउपोसथा होन्ति। इति वीसतिया वस्सेसु चत्तारो मासा परिहायन्ति। राजानो ततिये ततिये वस्से वस्सं उक्कड्ढन्ति। इति अट्ठारससु वस्सेसु छ मासा वड्ढन्ति, ततो उपोसथवसेन परिहीने चत्तारो मासे अपनेत्वा द्वे मासा अवसेसा होन्ति, ते द्वे मासे गहेत्वा वीसतिवस्सानि परिपुण्णानि होन्तीति निक्कङ्खा हुत्वा निक्खमनीयपुण्णमासिं अतिक्कम्म पाटिपदे उपसम्पादेन्ति। एत्थ पन यो पवारेत्वा वीसतिवस्सो भविस्सति, तं सन्धाय ‘‘एकूनवीसतिवस्स’’न्ति वुत्तं। तस्मा यो मातुकुच्छिस्मिं द्वादसमासे वसि, सो एकवीसतिवस्सो होति। यो सत्तमासे वसि, सो सत्तमासाधिकवीसतिवस्सो। छमासजातो पन न जीवति।  
४०६. अनापत्ति ऊनवीसतिवस्सं परिपुण्णवीसतिवस्ससञ्ञीति एत्थ किञ्चापि उपसम्पादेन्तस्स अनापत्ति, पुग्गलो पन अनुपसम्पन्नोव होति। सचे पन सो दसवस्सच्चयेन अञ्ञं उपसम्पादेति, तञ्चे मुञ्चित्वा गणो पूरति, सूपसम्पन्नो। सोपि च याव न जानाति, तावस्स नेव सग्गन्तरायो न मोक्खन्तरायो, ञत्वा पन पुन उपसम्पज्जितब्बं। सेसं उत्तानमेव।  
तिसमुट्ठानं – किरियं, सञ्ञाविमोक्खं, सचित्तकं, पण्णत्तिवज्जं, कायकम्मं,  
वचीकम्मं, तिचित्तं, तिवेदनन्ति।  
ऊनवीसतिवस्ससिक्खापदं पञ्चमं।  


## ६. थेय्यसत्थसिक्खापदवण्णना

४०७. छट्ठे – पटियालोकन्ति सूरियालोकस्स पटिमुखं; पच्छिमदिसन्ति अत्थो। कम्मियाति सुङ्कट्ठाने कम्मिका।  
४०९. राजानं वा थेय्यं गच्छन्तीति राजानं वा थेनेत्वा वञ्चेत्वा रञ्ञो सन्तकं किञ्चि गहेत्वा इदानि न तस्स दस्सामाति गच्छन्ति।  
४११. विसङ्केतेनाति कालविसङ्केतेन दिवसविसङ्केतेन च गच्छतो अनापत्ति। मग्गविसङ्केतेन पन अटविविसङ्केतेन वा आपत्तियेव। सेसमेत्थ भिक्खुनिवग्गे वुत्तनयत्ता उत्तानत्थमेव। थेय्यसत्थसमुट्ठानं – कायचित्ततो कायवाचाचित्ततो च समुट्ठाति, किरियं, सञ्ञाविमोक्खं, सचित्तकं, पण्णत्तिवज्जं, कायकम्मं, वचीकम्मं, तिचित्तं, तिवेदनन्ति।  
थेय्यसत्थसिक्खापदं छट्ठं।  


## ७. संविधानसिक्खापदवण्णना

४१२. सत्तमे – पधूपेन्तो निसीदीति पज्झायन्तो अत्तानंयेव परिभासन्तो निसीदि। नाय्यो सो भिक्खु मं निप्पातेसीति अय्यो अयं भिक्खु मं न निक्खामेसि; न मं गहेत्वा अगमासीति अत्थो। सेसमेत्थ भिक्खुनिया सद्धिं संविधानसिक्खापदे वुत्तनयेनेव वेदितब्बं सद्धिं समुट्ठानादीहीति।  
संविधानसिक्खापदं सत्तमं।  


## ८. अरिट्ठसिक्खापदवण्णना

४१७. अट्ठमे – गद्धे बाधयिंसूति गद्धबाधिनो; गद्धबाधिनो पुब्बपुरिसा अस्साति गद्धबाधिपुब्बो, तस्स गद्धबाधिपुब्बस्स गिज्झघातककुलप्पसुतस्साति अत्थो।  
सग्गमोक्खानं अन्तरायं करोन्तीति अन्तरायिका। ते कम्मकिलेसविपाकउपवादआणावीतिक्कमवसेन पञ्चविधा। तत्थ पञ्चानन्तरियकम्मा कम्मन्तरायिका नाम। तथा भिक्खुनीदूसककम्मं, तं पन मोक्खस्सेव अन्तरायं करोति, न सग्गस्स। नियतमिच्छादिट्ठिधम्मा किलेसन्तरायिका नाम। पण्डकतिरच्छानगतउभतोब्यञ्जनकानं पटिसन्धिधम्मा विपाकन्तरायिका नाम। अरियूपवादा उपवादन्तरायिका नाम, ते पन याव अरिये न खमापेन्ति तावदेव, न ततो परं। सञ्चिच्च आपन्ना आपत्तियो आणावीतिक्कमन्तरायिका नाम, तापि याव भिक्खुभावं वा पटिजानाति, न वुट्ठाति वा न देसेति वा तावदेव, न ततो परं।  
तत्रायं भिक्खु बहुस्सुतो धम्मकथिको सेसन्तरायिके जानाति, विनये पन अकोविदत्ता पण्णत्तिवीतिक्कमन्तरायिके न जानाति, तस्मा रहोगतो एवं चिन्तेसि – ‘‘इमे आगारिका पञ्च कामगुणे परिभुञ्जन्ता सोतापन्नापि सकदागामिनोपि अनागामिनोपि होन्ति, भिक्खूपि मनापिकानि चक्खुविञ्ञेय्यानि रूपानि पस्सन्ति…पे॰… कायविञ्ञेय्ये फोट्ठब्बे फुसन्ति, मुदुकानि अत्थरणपावुरणादीनि परिभुञ्जन्ति, एतं सब्बं वट्टति। कस्मा इत्थिरूपा…पे॰… इत्थिफोट्ठब्बा एव न वट्टन्ति, एतेपि वट्टन्ती’’ति। एवं रसेन रसं संसन्दित्वा सच्छन्दरागपरिभोगञ्च निच्छन्दरागपरिभोगञ्च एकं कत्वा थूलवाकेहि सद्धिं अतिसुखुमसुत्तं घटेन्तो विय सासपेन सद्धिं सिनेरुं उपसंहरन्तो विय पापकं दिट्ठिगतं उप्पादेत्वा ‘‘किं भगवता महासमुद्दं बन्धन्तेन विय महता उस्साहेन पठमपाराजिकं पञ्ञत्तं, नत्थि एत्थ दोसो’’ति सब्बञ्ञुतञ्ञाणेन सद्धिं पटिविरुज्झन्तो भब्बपुग्गलानं आसं छिन्दन्तो जिनस्स आणाचक्के पहारमदासि। तेनाह – ‘‘तथाहं भगवता धम्मं देसितं आजानामी’’तिआदि।  
अट्ठिकङ्कलूपमातिआदिम्हि अट्ठिकङ्कलूपमा अप्पस्सादट्ठेन। मंसपेसूपमा बहुसाधारणट्ठेन। तिणुक्कूपमा अनुदहनट्ठेन। अङ्गारकासूपमा महाभितापनट्ठेन। सुपिनकूपमा इत्तरपच्चुपट्ठानट्ठेन। याचितकूपमा तावकालिकट्ठेन। रुक्खफलूपमा सब्बङ्गपच्चङ्गपलिभञ्जनट्ठेन। असिसूनूपमा अधिकुट्टनट्ठेन। सत्तिसूलूपमा विनिविज्झनट्ठेन। सप्पसिरूपमा सासङ्कसप्पटिभयट्ठेनाति अयमेत्थ सङ्खेपो। वित्थारो पन पपञ्चसूदनियं मज्झिमट्ठकथायं (म॰ नि॰ १.२३४ आदयो; २.४२ आदयो) गहेतब्बो। एवं ब्याखोति एवं विय खो। सेसमेत्थ पुब्बे वुत्तनयत्ता उत्तानमेव।  
समनुभासनसमुट्ठानं – कायवाचाचित्ततो समुट्ठाति, अकिरियं, सञ्ञाविमोक्खं, सचित्तकं, लोकवज्जं, कायकम्मं, वचीकम्मं, अकुसलचित्तं, दुक्खवेदनन्ति।  
अरिट्ठसिक्खापदं अट्ठमं।  


## ९. उक्खित्तसम्भोगसिक्खापदवण्णना

४२४-५. नवमे – अकटानुधम्मेनाति अनुधम्मो वुच्चति आपत्तिया अदस्सने वा अप्पटिकम्मे वा पापिकाय दिट्ठिया अप्पटिनिस्सग्गे वा धम्मेन विनयेन सत्थुसासनेन उक्खित्तकस्स अनुलोमवत्तं दिस्वा कता ओसारणा; सो ओसारणसङ्खातो अनुधम्मो यस्स न कतो, अयं अकटानुधम्मो नाम, तादिसेन सद्धिन्ति अत्थो। तेनेवस्स पदभाजने ‘‘अकटानुधम्मो नाम उक्खित्तो अनोसारितो’’ति वुत्तं।  
देति वा पटिग्गण्हाति वाति एकपयोगेन बहुम्पि ददतो वा गण्हतो वा एकं पाचित्तियं। विच्छिन्दित्वा विच्छिन्दित्वा देन्तस्स च गण्हन्तस्स च पयोगगणनाय पाचित्तियानि । सेसमेत्थ उत्तानमेव। तिसमुट्ठानं – किरियं, सञ्ञाविमोक्खं, सचित्तकं, पण्णत्तिवज्जं, कायकम्मं, वचीकम्मं, तिचित्तं, तिवेदनन्ति।  
उक्खित्तसम्भोगसिक्खापदं नवमं।  


## १०. कण्टकसिक्खापदवण्णना

४२८. दसमे – दिट्ठिगतं उप्पन्नन्ति अरिट्ठस्स विय एतस्सापि अयोनिसो उम्मुज्जन्तस्स उप्पन्नं। नासेतूति एत्थ तिविधा नासना – संवासनासना, लिङ्गनासना, दण्डकम्मनासनाति। तत्थ आपत्तिया अदस्सनादीसु उक्खेपना संवासनासना नाम। ‘‘दूसको नासेतब्बो (पारा॰ ६६) मेत्तियं भिक्खुनिं नासेथा’’ति (पारा॰ ३८४) अयं लिङ्गनासना नाम। ‘‘अज्जतग्गे ते आवुसो समणुद्देस न चेव सो भगवा सत्था अपदिसितब्बो’’ति अयं दण्डकम्मनासना नाम। अयं इध अधिप्पेता। तेनाह – ‘‘एवञ्च पन भिक्खवे नासेतब्बो…पे॰… विनस्सा’’ति। तत्थ चराति गच्छ। पिरेति पर अमामक। विनस्साति नस्स; यत्थ ते न पस्साम, तत्थ गच्छाति।  
४२९. उपलापेय्याति सङ्गण्हेय्य। उपट्ठापेय्याति तेन अत्तनो उपट्ठानं कारापेय्य। सेसं अरिट्ठसिक्खापदे वुत्तनयेनेव वेदितब्बं सद्धिं समुट्ठानादीहीति।  
कण्टकसिक्खापदं दसमं।  
समत्तो वण्णनाक्कमेन सप्पाणकवग्गो सत्तमो।  
८. सहधम्मिकवग्गो  


## १. सहधम्मिकसिक्खापदवण्णना

४३४. सहधम्मिकवग्गस्स पठमसिक्खापदे – एतस्मिं सिक्खापदेति एतस्मिं सिक्खापदे यं वुत्तं, तं न ताव सिक्खिस्सामि। आपत्ति पाचित्तियस्साति एत्थ पन वाचाय वाचाय आपत्ति वेदितब्बा। सिक्खमानेन भिक्खवे भिक्खुनाति ओवादं सिरसा सम्पटिच्छित्वा सिक्खितुकामेनेव हुत्वा आजानितब्बञ्चेव पुच्छितब्बञ्च उपपरिक्खितब्बञ्च। सेसमेत्थ दुब्बचसिक्खापदे वुत्तनयेनेव पदत्थतो वेदितब्बं। विनिच्छयतो उत्तानमेव।  
तिसमुट्ठानं – किरियं, सञ्ञाविमोक्खं, सचित्तकं, लोकवज्जं, कायकम्मं, वचीकम्मं, अकुसलचित्तं, दुक्खवेदनन्ति।  
सहधम्मिकसिक्खापदं पठमं।  


## २. विलेखनसिक्खापदवण्णना

४३८. दुतिये – विनयकथं कथेतीति विनयकथा नाम कप्पियाकप्पियआपत्तानापत्तिसंवरपहानपटिसंयुत्तकथा, तं कथेति। विनयस्स वण्णं भासतीति विनयस्स वण्णो नाम पञ्चन्नम्पि सत्तन्नम्पि आपत्तिक्खन्धानं वसेन मातिकं निक्खिपित्वा पदभाजनेन वण्णना, तं भासति। विनयपरियत्तिया वण्णं भासतीति विनयं परियापुणन्तानं विनयपरियत्तिमूलकं वण्णं गुणं आनिसंसं भासति। विनयधरो हि विनयपरियत्तिमूलके पञ्चानिसंसे छानिसंसे सत्तानिसंसे अट्ठानिसंसे नवानिसंसे दसानिसंसे एकादसानिसंसे च लभति ते सब्बे भासतीति अत्थो। कतमे पञ्चानिसंसे लभतीति? अत्तनो सीलक्खन्धसुगुत्तिआदिके । वुत्तञ्हेतं –  
‘‘पञ्चिमे, भिक्खवे, आनिसंसा विनयधरे पुग्गले – अत्तनो सीलक्खन्धो सुगुत्तो होति सुरक्खितो, कुक्कुच्चपकतानं पटिसरणं होति, विसारदो सङ्घमज्झे वोहरति, पच्चत्थिके सहधम्मेन सुनिग्गहितं निग्गण्हाति, सद्धम्मट्ठितिया पटिपन्नो होती’’ति (परि॰ ३२५)।  
कथमस्स अत्तनो सीलक्खन्धो सुगुत्तो होति सुरक्खितो? इधेकच्चो भिक्खु आपत्तिं आपज्जन्तो छहाकारेहि आपज्जति – अलज्जिता, अञ्ञाणता, कुक्कुच्चपकतता, अकप्पिये कप्पियसञ्ञिता, कप्पिये अकप्पियसञ्ञिता, सतिसम्मोसाति।  
कथं अलज्जिताय आपत्तिं आपज्जति? अकप्पियभावं जानन्तोयेव मद्दित्वा वीतिक्कमं करोति। वुत्तम्पि चेतं –  
‘‘सञ्चिच्च आपत्तिं आपज्जति, आपत्तिं परिगूहति।  
अगतिगमनञ्च गच्छति, एदिसो वुच्चति अलज्जिपुग्गलो’’ति॥ (परि॰ ३५९)।  
कथं अञ्ञाणताय आपज्जति? अञ्ञाणपुग्गलो हि मन्दो मोमूहो कत्तब्बाकत्तब्बं अजानन्तो अकत्तब्बं करोति, कत्तब्बं विराधेति; एवं अञ्ञाणताय आपज्जति।  
कथं कुक्कुच्चपकतताय आपज्जति? कप्पियाकप्पियं निस्साय कुक्कुच्चे उप्पन्ने विनयधरं पुच्छित्वा कप्पियञ्चे कत्तब्बं सिया, अकप्पियञ्चे न कत्तब्बं, अयं पन ‘‘वट्टती’’ति मद्दित्वा वीतिक्कमतियेव; एवं कुक्कुच्चपकतताय आपज्जति।  
कथं अकप्पिये कप्पियसञ्ञिताय आपज्जति? अच्छमंसं सूकरमंसन्ति खादति, दीपिमंसं मिगमंसन्ति खादति, अकप्पियभोजनं कप्पियभोजनन्ति भुञ्जति, विकाले कालसञ्ञाय भुञ्जति, अकप्पियपानकं कप्पियपानकन्ति पिवति; एवं अकप्पिये कप्पियसञ्ञिताय आपज्जति।  
कथं कप्पिये अकप्पियसञ्ञिताय आपज्जति? सूकरमंसं अच्छमंसन्ति खादति, मिगमंसं दीपिमंसन्ति खादति, कप्पियभोजनं अकप्पियभोजनन्ति भुञ्जति, काले विकालसञ्ञाय भुञ्जति, कप्पियपानकं अकप्पियपानकन्ति पिवति; एवं कप्पिये अकप्पियसञ्ञिताय आपज्जति।  
कथं सतिसम्मोसाय आपज्जति? सहसेय्यचीवरविप्पवासभेसज्जचीवरकालातिक्कमनपच्चया आपत्तिञ्च सतिसम्मोसाय आपज्जति; एवमिधेकच्चो भिक्खु इमेहि छहाकारेहि आपत्तिं आपज्जति।  
विनयधरो पन इमेहि छहाकारेहि आपत्तिं नापज्जति। कथं लज्जिताय नापज्जति? सो हि ‘‘पस्सथ भो, अयं कप्पियाकप्पियं जानन्तोयेव पण्णत्तिवीतिक्कमं करोती’’ति इमं परूपवादं रक्खन्तोपि नापज्जति; एवं लज्जिताय नापज्जति। सहसा आपन्नम्पि देसनागामिनिं देसेत्वा वुट्ठानगामिनिया वुट्ठहित्वा सुद्धन्ते पतिट्ठाति। ततो –  
‘‘सञ्चिच्च आपत्तिं न आपज्जति, आपत्तिं न परिगूहति।  
अगतिगमनञ्च न गच्छति, एदिसो वुच्चति लज्जिपुग्गलो’’ति॥ (परि॰ ३५९)  
इमस्मिं लज्जिभावे पतिट्ठितोव होति।  
कथं ञाणताय नापज्जति? सो हि कप्पियाकप्पियं जानाति, तस्मा कप्पियमेव करोति, अकप्पियं न करोति; एवं ञाणताय नापज्जति।  
कथं अकुक्कुच्चपकतताय नापज्जति? सो हि कप्पियाकप्पियं निस्साय कुक्कुच्चे उप्पन्ने वत्थुं ओलोकेत्वा मातिकं पदभाजनं अन्तरापत्तिं आपत्तिं अनापत्तिञ्च ओलोकेत्वा कप्पियञ्चे होति करोति, अकप्पियञ्चे न करोति; एवं अकुक्कुच्चपकतताय नापज्जति।  
कथं अकप्पियादिसञ्ञिताय नापज्जति? सो हि कप्पियाकप्पियं जानाति, तस्मा अकप्पिये कप्पियसञ्ञी न होति, कप्पिये अकप्पियसञ्ञी न होति; सुप्पतिट्ठिता चस्स सति होति, अधिट्ठातब्बं अधिट्ठेति, विकप्पेतब्बं विकप्पेति। इति इमेहि छहाकारेहि आपत्तिं नापज्जति। आपत्तिं अनापज्जन्तो अखण्डसीलो होति परिसुद्धसीलो; एवमस्स अत्तनो सीलक्खन्धो सुगुत्तो होति सुरक्खितो।  
कथं कुक्कुच्चपकतानं पटिसरणं होति? तिरोरट्ठेसु तिरोजनपदेसु च उप्पन्नकुक्कुच्चा भिक्खू ‘‘असुकस्मिं किर विहारे विनयधरो वसती’’ति दूरतोपि तस्स सन्तिकं आगन्त्वा कुक्कुच्चं पुच्छन्ति, सो तेहि कतस्स कम्मस्स वत्थुं ओलोकेत्वा आपत्तानापत्तिगरुकलहुकादिभेदं सल्लक्खेत्वा देसनागामिनिं देसापेत्वा वुट्ठानगामिनिया वुट्ठापेत्वा सुद्धन्ते पतिट्ठापेति; एवं कुक्कुच्चपकतानं पटिसरणं होति।  
विसारदो सङ्घमज्झे वोहरतीति अविनयधरस्स हि सङ्घमज्झे कथेन्तस्स भयं सारज्जं ओक्कमति, विनयधरस्स तं न होति। कस्मा? ‘‘एवं कथेन्तस्स दोसो होति; एवं न दोसो’’ति ञत्वा कथनतो।  
पच्चत्थिके सहधम्मेन सुनिग्गहितं निग्गण्हातीति एत्थ द्विधा पच्चत्थिका नाम – अत्तपच्चत्थिका च सासनपच्चत्थिका च। तत्थ मेत्तियभुम्मजका च भिक्खू वड्ढो च लिच्छवी अमूलकेन अन्तिमवत्थुना चोदेसुं, इमे अत्तपच्चत्थिका नाम। ये वा पनञ्ञेपि दुस्सीला पापधम्मा, सब्बे ते अत्तपच्चत्थिका। विपरीतदस्सना पन अरिट्ठभिक्खुकण्टकसामणेरवेसालिकवज्जिपुत्तका परूपहारअञ्ञाणकङ्खापरवितरणादिवादा महासङ्घिकादयो च अबुद्धसासनं ‘‘बुद्धसासन’’न्ति वत्वा कतपग्गहा सासनपच्चत्थिका नाम। ते सब्बेपि सहधम्मेन सकारणेन वचनेन यथा तं असद्धम्मं पतिट्ठापेतुं न सक्कोन्ति, एवं सुनिग्गहितं कत्वा निग्गण्हाति।  
सद्धम्मट्ठितिया पटिपन्नो होतीति एत्थ पन तिविधो सद्धम्मो परियत्तिपटिपत्तिअधिगमवसेन। तत्थ तेपिटकं बुद्धवचनं परियत्तिसद्धम्मो नाम। तेरस धुतङ्गगुणा चुद्दस खन्धकवत्तानि द्वेअसीति महावत्तानीति अयं पटिपत्तिसद्धम्मो नाम। चत्तारो मग्गा च फलानि चाति अयं अधिगमसद्धम्मो नाम।  
तत्थ केचि थेरा ‘‘यो वो, आनन्द, मया धम्मो च विनयो च देसितो पञ्ञत्तो, सो वो ममच्चयेन सत्था’’ति (दी॰ नि॰ २.२१६) इमिना सुत्तेन ‘‘सासनस्स परियत्ति मूल’’न्ति वदन्ति। केचि थेरा ‘‘इमे च सुभद्द भिक्खू सम्मा विहरेय्युं, असुञ्ञो लोको अरहन्तेहि अस्सा’’ति (दी॰ नि॰ २.२१४) इमिना सुत्तेन ‘‘सासनस्स पटिपत्तिमूल’’न्ति वत्वा ‘‘याव पञ्च भिक्खू सम्मा पटिपन्ना संविज्जन्ति, ताव सासनं ठितं होती’’ति आहंसु। इतरे पन थेरा परियत्तिया अन्तरहिताय सुप्पटिपन्नस्सपि धम्माभिसमयो नत्थी’’ति आहंसु। सचे पञ्च भिक्खू चत्तारि पाराजिकानि रक्खणका होन्ति, ते सद्धे कुलपुत्ते पब्बाजेत्वा पच्चन्तिमे जनपदे उपसम्पादेत्वा दसवग्गं गणं पूरेत्वा मज्झिमे जनपदेपि उपसम्पदं करिस्सन्ति, एतेनुपायेन वीसतिवग्गगणं सङ्घं पूरेत्वा अत्तनोपि अब्भानकम्मं कत्वा सासनं वुड्ढिं विरूळ्हिं वेपुल्लं गमयिस्सन्ति। एवमयं विनयधरो तिविधस्सापि सद्धम्मस्स चिरट्ठितिया पटिपन्नो होतीति एवमयं विनयधरो इमे ताव पञ्चानिसंसे पटिलभतीति वेदितब्बो।  
कतमे छ आनिसंसे लभतीति? तस्साधेय्यो उपोसथो, पवारणा, सङ्घकम्मं, पब्बज्जा, उपसम्पदा, निस्सयं देति सामणेरं उपट्ठापेति।  
ये इमे चातुद्दसिको, पन्नरसिको, सामग्गिउपोसथो, सङ्घे उपोसथो, गणे पुग्गले उपोसथो, सुत्तुद्देसो, पारिसुद्धि, अधिट्ठानउपोसथोति नव उपोसथा, सब्बे ते विनयधरायत्ता।  
यापि च इमा चातुद्दसिका पन्नरसिका, सामग्गिपवारणा, सङ्घे पवारणा गणे पुग्गले पवारणा, तेवाचिका, द्वेवाचिका, समानवस्सिका पवारणाति नव पवारणायो, तापि विनयधरायत्ता एव, तस्स सन्तका, सो तासं सामी।  
यानिपि इमानि अपलोकनकम्मं ञत्तिकम्मं ञत्तिदुतियकम्मं ञत्तिचतुत्थकम्मन्ति चत्तारि सङ्घकम्मानि, तानि विनयधरायत्तानि।  
यापि चायं उपज्झायेन हुत्वा कुलपुत्तानं पब्बज्जा च उपसम्पदा च कातब्बा, अयम्पि विनयधरायत्ताव। न हि अञ्ञो द्विपिटकधरोपि एतं कातुं लभति। सो एव निस्सयं देति, सामणेरं उपट्ठापेति। अञ्ञो नेव निस्सयं दातुं लभति, न सामणेरं उपट्ठापेतुं। सामणेरूपट्ठानं पच्चासीसन्तो पन विनयधरस्स सन्तिके उपज्झं गाहापेत्वा वत्तपटिपत्तिं सादितुं लभति। एत्थ च निस्सयदानञ्चेव सामणेरूपट्ठानञ्च एकमङ्गं।  
इति इमेसु छसु आनिसंसेसु एकेन सद्धिं पुरिमा पञ्च छ होन्ति, द्वीहि सद्धिं सत्त, तीहि सद्धिं अट्ठ, चतूहि सद्धिं नव, पञ्चहि सद्धिं दस, सब्बेहि पेतेहि सद्धिं एकादसाति एवं विनयधरो पुग्गलो पञ्च छ सत्त अट्ठ नव दस एकादस च आनिसंसे लभतीति वेदितब्बो। एवं भगवा इमे आनिसंसे दस्सेन्तो विनयपरियत्तिया वण्णं भासतीति वेदितब्बो।  
आदिस्स आदिस्साति पुनप्पुनं ववत्थपेत्वा विसुं विसुं कत्वा। आयस्मतो उपालिस्स वण्णं भासतीति विनयपरियत्तिं निस्साय उपालित्थेरस्स गुणं भासति थोमेति पसंसति। कस्मा? अप्पेव नाम मम वण्णनं सुत्वापि भिक्खू उपालिस्स सन्तिके विनयं उग्गहेतब्बं परियापुणितब्बं मञ्ञेय्युं, एवमिदं सासनं अद्धनियं भविस्सति, पञ्चवस्ससहस्सानि पवत्तिस्सतीति।  
तेध बहू भिक्खूति ते इमं भगवतो वण्णनं सुत्वा ‘‘इमे किरानिसंसे नेव सुत्तन्तिका न आभिधम्मिका लभन्ती’’ति यथापरिकित्तितानिसंसाधिगमे उस्साहजाता बहू भिक्खू थेरा च नवा च मज्झिमा च आयस्मतो उपालिस्स सन्तिके विनयं परियापुणन्तीति अयमेत्थ अत्थो। इधाति निपातमत्तमेव।  
४३९-४०. उद्दिस्समानेति आचरियेन अन्तेवासिकस्स उद्दिस्समाने, सो पन यस्मा आचरिये अत्तनो रुचिया उद्दिसन्ते वा आचरियं याचित्वा अन्तेवासिकेन उद्दिसापेन्ते वा यो नं धारेति, तस्मिं सज्झायं करोन्ते वा उद्दिस्समानो नाम होति, तस्मा ‘‘उद्दिसन्ते वा उद्दिसापेन्ते वा सज्झायं वा करोन्ते’’ति पदभाजनं वुत्तं। खुद्दानुखुद्दकेहीति खुद्दकेहि च अनुखुद्दकेहि च। यावदेवाति तेसं संवत्तनमरियादपरिच्छेदवचनं। इदं वुत्तं होति – एतानि हि ये उद्दिसन्ति, उद्दिसापेन्ति सज्झायन्ति वा, तेसं ताव संवत्तन्ति याव ‘‘कप्पति नु खो, न कप्पति नु खो’’ति कुक्कुच्चसङ्खातो विप्पटिसारो विहेसा विचिकिच्छासङ्खातो मनोविलेखो च उप्पज्जतियेव। अथ वा यावदेवाति अतिसयववत्थापनं; तस्स संवत्तन्तीति इमिना सम्बन्धो, कुक्कुच्चाय विहेसाय विलेखाय अतिविय संवत्तन्तियेवाति वुत्तं होति। उपसम्पन्नस्स विनयं विवण्णेतीति उपसम्पन्नस्स सन्तिके तस्स तस्मिं विमतिं उप्पादेतुकामो विनयं विवण्णेति निन्दति गरहति। सेसमेत्थ उत्तानमेव।  
तिसमुट्ठानं – किरियं, सञ्ञाविमोक्खं, सचित्तकं, लोकवज्जं, कायकम्मं, वचीकम्मं, अकुसलचित्तं, दुक्खवेदनन्ति।  
विलेखनसिक्खापदं दुतियं।  


## ३. मोहनसिक्खापदवण्णना

४४४. ततिये – अन्वद्धमासन्ति अनुपटिपाटिया अद्धमासे अद्धमासे; यस्मा पन सो उपोसथदिवसे उद्दिसियति, तस्मा ‘‘अनुपोसथिक’’न्ति पदभाजने वुत्तं। उद्दिस्समानेति उद्दिसियमाने । यस्मा पन सो पातिमोक्खुद्देसके उद्दिसन्ते उद्दिसियमानो नाम होति, तस्मा ‘‘उद्दिसन्ते’’ति पदभाजने वुत्तं। यञ्च तत्थ आपत्तिं आपन्नोति तस्मिं अनाचारे चिण्णे यं आपत्तिं आपन्नो। यथाधम्मो कारेतब्बोति अञ्ञाणेन आपन्नत्ता तस्सा आपत्तिया मोक्खो नत्थि, यथा पन धम्मो च विनयो च ठितो, तथा कारेतब्बो। देसनागामिनिञ्चे आपन्नो होति, देसापेतब्बो, वुट्ठानगामिनिञ्चे, वुट्ठापेतब्बोति अत्थो। साधुकन्ति सुट्ठु। अट्ठिंकत्वाति अत्थिकभावं कत्वा; अत्थिको हुत्वाति वुत्तं होति।  
४४७. धम्मकम्मेतिआदीसु मोहारोपनकम्मं अधिप्पेतं। सेसमेत्थ उत्तानमेव। तिसमुट्ठानं – किरियं, सञ्ञाविमोक्खं, सचित्तकं, लोकवज्जं, कायकम्मं, वचीकम्मं, अकुसलचित्तं, दुक्खवेदनन्ति।  
मोहनसिक्खापदं ततियं।  


## ४. पहारसिक्खापदवण्णना

४४९. चतुत्थे – पहारं देन्तीति ‘‘आवुसो पीठकं पञ्ञपेथ, पादधोवनं आहरथा’’तिआदीनि वत्वा तथा अकरोन्तानं पहारं देन्ति।  
४५१. पहारं देति आपत्ति पाचित्तियस्साति एत्थ पहरितुकामताय पहारे दिन्ने सचेपि मरति पाचित्तियमेव। पहारेन हत्थो वा पादो वा भिज्जति, सीसं वा भिन्नं होति, पाचित्तियमेव। ‘‘यथायं सङ्घमज्झे न विरोचति, तथा नं करोमी’’ति एवं विरूपकरणाधिप्पायेन कण्णं वा नासं वा छिन्दति, दुक्कटं।  
४५२. अनुपसम्पन्नस्साति गहट्ठस्स वा पब्बजितस्स वा इत्थिया वा पुरिसस्स वा अन्तमसो तिरच्छानगतस्सापि पहारं देति, दुक्कटं। सचे पन रत्तचित्तो इत्थिं पहरति, सङ्घादिसेसो।  
४५३. केनचि विहेठियमानोति मनुस्सेन वा तिरच्छानगतेन वा विहेठियमानो। मोक्खाधिप्पायोति ततो अत्तनो मोक्खं पत्थयमानो। पहारं देतीति कायकायपटिबद्धनिस्सग्गियानं अञ्ञतरेन पहारं देति, अनापत्ति। सचेपि अन्तरामग्गे चोरं वा पच्चत्थिकं वा विहेठेतुकामं दिस्वा ‘‘उपासक, एत्थेव तिट्ठ, मा आगमी’’ति वत्वा वचनं अनादियित्वा आगच्छन्तं ‘‘गच्छ रे’’ति मुग्गरेन वा सत्थकेन वा पहरित्वा याति, सो चे तेन पहारेन मरति, अनापत्तियेव। वाळमिगेसुपि एसेव नयो। सेसमेत्थ उत्तानमेव। समुट्ठानादीनि पनस्स पठमपाराजिकसदिसानि, इदं पन दुक्खवेदनन्ति।  
पहारसिक्खापदं चतुत्थं।  


## ५. तलसत्तिकसिक्खापदवण्णना

४५४. पञ्चमे – तलसत्तिकं उग्गिरन्तीति पहारदानाकारं दस्सेत्वा कायम्पि कायपटिबद्धम्पि उच्चारेन्ति। ते पहारसमुच्चिता रोदन्तीति ते पहारपरिचिता पुब्बेपि लद्धपहारत्ता इदानि च पहारं दस्सन्तीति मञ्ञमाना रोदन्तीति अत्थो। ‘‘पहारस्स मुच्चिता’’तिपि सज्झायन्ति, तत्थ ‘‘पहारस्स भीता’’ति अत्थो।  
४५७. उग्गिरति आपत्ति पाचित्तियस्साति एत्थ सचे उग्गिरित्वा विरद्धो पहारं देति, अवस्सं धारेतुं असक्कोन्तस्स पहारो सहसा पतति, न पहरितुकामताय दिन्नत्ता दुक्कटं। तेन पहारेन हत्थादीसु यंकिञ्चि भिज्जति, दुक्कटमेव।  
४५८. मोक्खाधिप्पायो तलसत्तिकं उग्गिरतीति एत्थ पुब्बे वुत्तेसु वत्थूसु पुरिमनयेनेव तलसत्तिकं उग्गिरन्तस्स अनापत्ति। सचेपि विरज्झित्वा पहारं देति, अनापत्तियेव। सेसं पुरिमसदिसमेव सद्धिं समुट्ठानादीहीति।  
तलसत्तिकसिक्खापदं पञ्चमं।  


## ६. अमूलकसिक्खापदवण्णना

४५९. छट्ठे – अनुद्धंसेन्तीति ते किर सयं आकिण्णदोसत्ता ‘‘एवं भिक्खू अम्हे नेव चोदेस्सन्ति, न सारेस्सन्ती’’ति अत्तपरित्ताणं करोन्ता पटिकच्चेव भिक्खू अमूलकेन सङ्घादिसेसेन चोदेन्ति। सेसमेत्थ तेरसकम्हि अमूलकसिक्खापदे वुत्तनयत्ता उत्तानमेव।  
तिसमुट्ठानं – किरियं, सञ्ञाविमोक्खं, सचित्तकं, लोकवज्जं, कायकम्मं, वचीकम्मं, अकुसलचित्तं, दुक्खवेदनन्ति।  
अमूलकसिक्खापदं छट्ठं।  


## ७. सञ्चिच्चसिक्खापदवण्णना

४६४. सत्तमे – उपदहन्तीति उप्पादेन्ति। कुक्कुच्चं उपदहति आपत्ति पाचित्तियस्साति वाचाय वाचाय आपत्ति। अनुपसम्पन्नस्साति सामणेरस्स । मातुगामेन सद्धिं रहो मञ्ञे तया निसिन्नं निपन्नं भुत्तं पीतं, सङ्घमज्झे इदञ्चिदञ्च कतन्तिआदिना नयेन कुक्कुच्चं उपदहति, वाचाय वाचाय दुक्कटं। सेसमेत्थ उत्तानमेव। समुट्ठानादीनिपि अमूलकसदिसानेवाति।  
सञ्चिच्चसिक्खापदं सत्तमं।  


## ८. उपस्सुतिसिक्खापदवण्णना

४७१. अट्ठमे – अधिकरणजातानन्ति एतेहि भण्डनादीहि उप्पन्नविवादाधिकरणानं। उपस्सुतिन्ति सुतिसमीपं; यत्थ ठत्वा सक्का होति तेसं वचनं सोतुं, तत्थाति अत्थो। गच्छति आपत्ति दुक्कटस्साति एत्थ पदवारे पदवारे दुक्कटं। मन्तेन्तन्ति अञ्ञेन सद्धिं अञ्ञस्मिं मन्तयमाने; ‘‘मन्तेन्ते’’ति वा पाठो, अयमेवत्थो।  
४७३. वूपसमिस्सामीति उपसमं गमिस्सामि, कलहं न करिस्सामि। अत्तानं परिमोचेस्सामीति मम अकारकभावं कथेत्वा अत्तानं मोचेस्सामि। सेसमेत्थ उत्तानमेव।  
थेय्यसत्थसमुट्ठानं – कायचित्ततो कायवाचाचित्ततो च समुट्ठाति, सिया किरियं सोतुकामताय गमनवसेन, सिया अकिरियं ठितट्ठानं आगन्त्वा मन्तयमानानं अजानापनवसेन, रूपियं अञ्ञवादकं उपस्सुतीति इमानि हि तीणि सिक्खापदानि एकपरिच्छेदानि, सञ्ञाविमोक्खं, सचित्तकं, लोकवज्जं, कायकम्मं, वचीकम्मं, अकुसलचित्तं, दुक्खवेदनन्ति।  
उपस्सुतिसिक्खापदं अट्ठमं।  


## ९. कम्मपटिबाहनसिक्खापदवण्णना

४७४. नवमे – सचे च मयं जानेय्यामाति सचे मयं जानेय्याम; चकारो पन निपातमत्तमेव। धम्मिकानन्ति धम्मेन विनयेन सत्थुसासनेन कतत्ता धम्मा एतेसु अत्थीति धम्मिकानि; तेसं धम्मिकानं चतुन्नं सङ्घकम्मानं। खिय्यति आपत्ति पाचित्तियस्साति एत्थ वाचाय वाचाय पाचित्तियं । सेसं उत्तानमेव। तिसमुट्ठानं – किरियं, सञ्ञाविमोक्खं, सचित्तकं, लोकवज्जं, कायकम्मं, वचीकम्मं, अकुसलचित्तं, दुक्खवेदनन्ति।  
कम्मपटिबाहनसिक्खापदं नवमं।  


## १०. छन्दंअदत्वागमनसिक्खापदवण्णना

४८१. दसमे – वत्थु वा आरोचितन्ति चोदकेन च चुदितकेन च अत्तनो कथा कथिता, अनुविज्जको सम्मतो, एत्तावतापि वत्थुमेव आरोचितं होति। सेसमेत्थ उत्तानमेव।  
धुरनिक्खेपसमुट्ठानं – कायवाचाचित्ततो समुट्ठाति, किरियाकिरियं, सञ्ञाविमोक्खं, सचित्तकं, लोकवज्जं, कायकम्मं, वचीकम्मं , अकुसलचित्तं, दुक्खवेदनन्ति।  
छन्दं अदत्वा गमनसिक्खापदं दसमं।  


## ११. दुब्बलसिक्खापदवण्णना

४८४. एकादसमे – यथामित्तताति यथामित्तताय; यो यो मित्तो, तस्स तस्स देतीति वुत्तं होति। एस नयो सब्बपदेसु। सेसं उज्झापनकादीसु वुत्तनयत्ता उत्तानत्थमेव।  
तिसमुट्ठानं – किरियं, सञ्ञाविमोक्खं, सचित्तकं, लोकवज्जं, कायकम्मं, वचीकम्मं अकुसलचित्तं, दुक्खवेदनन्ति।  
दुब्बलसिक्खापदं एकादसमं।  


## १२. परिणामनसिक्खापदवण्णना

४८९. द्वादसमे – यं वत्तब्बं सिया, तं सब्बं तिंसके परिणामनसिक्खापदे वुत्तनयमेव। अयमेव हि विसेसो – तत्थ अत्तनो परिणामितत्ता निस्सग्गियं पाचित्तियं, इध पुग्गलस्स परिणामितत्ता सुद्धिकपाचित्तियन्ति।  
तिसमुट्ठानं – किरियं, सञ्ञाविमोक्खं, सचित्तकं, लोकवज्जं, कायकम्मं, वचीकम्मं, अकुसलचित्तं, तिवेदनन्ति।  
परिणामनसिक्खापदं द्वादसमं।  
समत्तो वण्णनाक्कमेन सहधम्मिकवग्गो अट्ठमो।  
९. रतनवग्गो  


## १. अन्तेपुरसिक्खापदवण्णना

४९४. राजवग्गस्स पठमसिक्खापदे – ओरकोति परित्तको। उपरिपासादवरगतोति पासादवरस्स उपरिगतो। अय्यानं वाहसाति अय्यानं कारणा; तेहि जानापितत्ता जानामीति वुत्तं होति।  
४९७. पितरं पत्थेतीति अन्तरं पस्सित्वा घातेतुं इच्छति। राजन्तेपुरं हत्थिसम्मद्दन्तिआदीसु हत्थीहि सम्मद्दो एत्थाति हत्थिसम्मद्दं; हत्थिसम्बाधन्ति अत्थो। अस्सरथसम्मद्दपदेपि एसेव नयो। ‘‘सम्मत्त’’न्ति केचि पठन्ति, तं न गहेतब्बं। ‘‘रञ्ञो अन्तेपुरे हत्थिसम्मद्द’’न्तिपि पाठो, तत्थ हत्थीनं सम्मद्दं हत्थिसम्मद्दन्ति अत्थो, रञ्ञो अन्तेपुरे हत्थिसम्मद्दो अत्थीति वुत्तं होति। एस नयो सेसपदेसुपि। रजनीयानीति तस्मिं अन्तेपुरे एदिसानि रूपादीनि।  
४९८. मुद्धावसित्तस्साति मुद्धनि अवसित्तस्स। अनिक्खन्तो राजा इतोति अनिक्खन्तराजकं, तस्मिं अनिक्खन्तराजके; सयनिघरेति अत्थो। रतनं वुच्चति महेसी, निग्गतन्ति निक्खन्तं, अनिग्गतं रतनं इतोति अनिग्गतरतनकं, तस्मिं अनिग्गतरतनके; सयनिघरेति अत्थो। सेसमेत्थ उत्तानमेव।  
कथिनसमुट्ठानं – कायवाचतो कायवाचाचित्ततो च समुट्ठाति, किरियाकिरियं, नोसञ्ञाविमोक्खं, अचित्तकं, पण्णत्तिवज्जं, कायकम्मं, वचीकम्मं, तिचित्तं, तिवेदनन्ति।  
अन्तेपुरसिक्खापदं पठमं।  


## २. रतनसिक्खापदवण्णना

५०२-३. दुतिये – विस्सरित्वाति पमुस्सित्वा। पुण्णपत्तं नाम सततो पञ्च कहापणा। क्याहं करिस्सामीति किं अहं करिस्सामि। आभरणं ओमुञ्चित्वाति महालतं नाम नवकोटिअग्घनकं अलङ्कारं अपनेत्वा।  
५०४. अन्तेवासीति परिचारको।  
५०६. अपरिक्खित्तस्स उपचारोति एत्थ उपचारो नाम आरामस्स द्वे लेड्डुपाता – ‘‘आवसथस्स पन सुप्पपातो वा मुसलपातो वा’’ति महापच्चरियं वुत्तं। उग्गण्हाति आपत्ति पाचित्तियस्साति एत्थ जातरूपरजतं अत्तनो अत्थाय उग्गण्हन्तस्स वा उग्गण्हापेन्तस्स वा निस्सग्गियं पाचित्तियं, सङ्घगणपुग्गलचेतियनवकम्मानं अत्थाय दुक्कटं, अवसेसं मुत्तादिरतनं अत्तनो वा सङ्घादीनं वा अत्थाय उग्गण्हन्तस्स वा उग्गण्हापेन्तस्स वा दुक्कटं। कप्पियवत्थु वा अकप्पियवत्थु वा होतु, अन्तमसो मातु कण्णपिळन्धनताळपण्णम्पि गिहिसन्तकं भण्डागारिकसीसेन पटिसामेन्तस्स पाचित्तियमेव।  
सचे पन मातापितूनं सन्तकं अवस्सं पटिसामेतब्बं कप्पियभण्डं होति, अत्तनो अत्थाय गहेत्वा पटिसामेतब्बं। ‘‘इदं पटिसामेत्वा देही’’ति वुत्ते पन ‘‘न वट्टती’’ति पटिक्खिपितब्बं। सचे ‘‘पटिसामेही’’ति पातेत्वा गच्छन्ति, पलिबोधो नाम होति, पटिसामेतुं वट्टति। विहारे कम्मं करोन्ता वड्ढकीआदयो वा राजवल्लभा वा अत्तनो उपकरणभण्डं वा सयनभण्डं वा ‘‘पटिसामेत्वा देथा’’ति वदन्ति, छन्देनपि भयेनपि न कातब्बमेव, गुत्तट्ठानं पन दस्सेतुं वट्टति। बलक्कारेन पातेत्वा गतेसु च पटिसामेतुं वट्टति।  
अज्झारामे वा अज्झावसथे वाति एत्थ सचे महाविहारसदिसो महारामो होति, तत्थ पाकारपरिक्खित्ते परिवेणे यत्थ भिक्खूहि वा सामणेरेहि वा गहितं भविस्सतीति सङ्का उप्पज्जति, तादिसे एव ठाने उग्गण्हित्वा वा उग्गण्हापेत्वा वा ठपेतब्बं। महाबोधिद्वारकोट्ठकअम्बङ्गणसदिसेसु पन महाजनसञ्चरणट्ठानेसु न गहेतब्बं, पलिबोधो न होति। कुरुन्दियं पन वुत्तं ‘‘एको मग्गं गच्छन्तो निमनुस्सट्ठाने किञ्चि भण्डं पस्सति, आकिण्णमनुस्सेपि जाते मनुस्सा तमेव भिक्खुं आसङ्कन्ति, तस्मा मग्गा ओक्कम्म निसीदितब्बं। सामिकेसु आगतेसु तं आचिक्खितब्बं। सचे सामिके न पस्सति पतिरूपं करिस्सती’’ति।  
रूपेन वा निमित्तेन वा सञ्ञाणं कत्वाति एत्थ रूपं नाम अन्तोभण्डिकाय भण्डं; तस्मा भण्डिकं मुञ्चित्वा गणेत्वा एत्तका कहापणा वा जातरूपरजतं वाति सल्लक्खेतब्बं। निमित्तन्ति लञ्छनादि; तस्मा लञ्छिताय भण्डिकाय मत्तिकालञ्छनन्ति वा लाखालञ्छनन्ति वा नीलपिलोतिकाय भण्डिका कताति वा सेतपिलोतिकाय कताति वा एवमादि सब्बं सल्लक्खेतब्बं।  
भिक्खू पतिरूपाति लज्जिनो कुक्कुच्चका। लोलजातिकानञ्हि हत्थे ठपेतुं न लभति। यो पन नेव तम्हा आवासा पक्कमति, न सामिके पस्सति, तेनापि अत्तनो चीवरादिमूलं न कातब्बं; थावरं पन सेनासनं वा चेतियं वा पोक्खरणी वा कारेतब्बा। सचे दीघस्स अद्धुनो अच्चयेन सामिको आगच्छति, ‘‘उपासक तव सन्तकेन इदं नाम कतं, अनुमोदाही’’ति वत्तब्बो। सचे अनुमोदति, इच्चेतं कुसलं; नो चे अनुमोदति, ‘‘मम धनं देथा’’ति चोदेतियेव, अञ्ञं समादपेत्वा दातब्बं।  
५०७. रतनसम्मतं विस्सासं गण्हातीतिआदीसु आमासमेव सन्धाय वुत्तं। अनामासं न वट्टतियेव। सेसमेत्थ उत्तानमेव। छसमुट्ठानं – किरियं, नोसञ्ञाविमोक्खं, अचित्तकं, पण्णत्तिवज्जं, कायकम्मं, वचीकम्मं, तिचित्तं, तिवेदनन्ति।  
रतनसिक्खापदं दुतियं।  


## ३. विकालगामप्पविसनसिक्खापदवण्णना

५०८. ततिये – तिरच्छानकथन्ति अरियमग्गस्स तिरच्छानभूतं कथं। राजकथन्ति राजपटिसंयुत्त कथं। चोरकथादीसुपि एसेव नयो।  
५१२. सन्तं भिक्खुन्ति एत्थ यं वत्तब्बं , तं चारित्तसिक्खापदे वुत्तमेव। सचे सम्बहुला केनचि कम्मेन गामं पविसन्ति, ‘‘विकाले गामप्पवेसनं आपुच्छामी’’ति सब्बेहि अञ्ञमञ्ञं आपुच्छितब्बं। तस्मिं गामे तं कम्मं न सम्पज्जतीति अञ्ञं गामं गच्छन्ति, गामसतम्पि होतु, पुन आपुच्छनकिच्चं नत्थि। सचे पन उस्साहं पटिप्पस्सम्भेत्वा विहारं गच्छन्ता अन्तरा अञ्ञं गामं पविसितुकामा होन्ति, पुन आपुच्छितब्बमेव।  
कुलघरे वा आसनसालाय वा भत्तकिच्चं कत्वा तेलभिक्खाय वा सप्पिभिक्खाय वा चरितुकामो होति, सचे पस्से भिक्खु अत्थि, आपुच्छित्वा गन्तब्बं। असन्ते नत्थीति गन्तब्बं। वीथिं ओतरित्वा भिक्खुं पस्सति, आपुच्छनकिच्चं नत्थि, अनापुच्छित्वापि चरितब्बमेव। गाममज्झेन मग्गो होति, तेन गच्छन्तस्स तेलादिभिक्खाय चरिस्सामीति चित्ते उप्पन्ने सचे पस्से भिक्खु अत्थि, आपुच्छित्वा चरितब्बं। मग्गा अनोक्कम्म भिक्खाय चरन्तस्स पन आपुच्छनकिच्चं नत्थि, अपरिक्खित्तस्स गामस्स उपचारो अदिन्नादाने वुत्तनयेनेव वेदितब्बो।  
५१५. अन्तरारामन्तिआदीसु न केवलं अनापुच्छा कायबन्धनं अबन्धित्वा सङ्घाटिं अपारुपित्वा गच्छन्तस्सपि अनापत्ति। आपदासूति सीहो वा ब्यग्घो वा आगच्छति, मेघो वा उट्ठेति, अञ्ञो वा कोचि उपद्दवो उप्पज्जति, अनापत्ति। एवरूपासु आपदासु बहिगामतो अन्तोगामं पविसितुं वट्टति। सेसमेत्थ उत्तानमेव।  
कथिनसमुट्ठानं – कायवाचतो कायवाचाचित्ततो च समुट्ठाति, किरियाकिरियं, नोसञ्ञाविमोक्खं, अचित्तकं, पण्णत्तिवज्जं, कायकम्मं, वचीकम्मं, तिचित्तं, तिवेदनन्ति।  
विकालगामप्पविसनसिक्खापदं ततियं।  


## ४. सूचिघरसिक्खापदवण्णना

५१७-२०. चतुत्थे – भेदनमेव भेदनकं; तं अस्स अत्थीति भेदनकमेव। अरणिकेति अरणिधनुके। विधेति वेधके। सेसमेत्थ उत्तानमेव। छसमुट्ठानं – किरियं, नोसञ्ञाविमोक्खं, अचित्तकं, पण्णत्तिवज्जं, कायकम्मं, वचीकम्मं, तिचित्तं, तिवेदनन्ति।  
सूचिघरसिक्खापदं चतुत्थं।  


## ५. मञ्चसिक्खापदवण्णना

५२२. पञ्चमे – छेदनकं वुत्तनयमेव।  
५२५. छिन्दित्वा परिभुञ्जतीति एत्थ सचे न छिन्दितुकामो होति, भूमियं निखणित्वा पमाणं उपरि दस्सेति, उत्तानं वा कत्वा परिभुञ्जति, उक्खिपित्वा वा तुलासङ्घाटे ठपेत्वा अट्टं कत्वा परिभुञ्जति, सब्बं वट्टति। सेसमेत्थ उत्तानमेव। छसमुट्ठानं।  
मञ्चसिक्खापदं पञ्चमं।  


## ६. तूलोनद्धसिक्खापदवण्णना

५२६. छट्ठे – तूलं ओनद्धमेत्थाति तूलोनद्धं; तूलं पक्खिपित्वा उपरि चिमिलिकाय ओनद्धन्ति वुत्तं होति। सेसमेत्थ उत्तानमेव। छसमुट्ठानं।  
तूलोनद्धसिक्खापदं छट्ठं।  


## ७. निसीदनसिक्खापदवण्णना

५३१-४. सत्तमे – निसीदनं अनुञ्ञातं होतीति कत्थ अनुञ्ञातं? चीवरक्खन्धके पणीतभोजनवत्थुस्मिं। वुत्तञ्हि तत्थ – ‘‘अनुजानामि, भिक्खवे, कायगुत्तिया चीवरगुत्तिया सेनासनगुत्तिया निसीदन’’न्ति (महाव॰ ३५३)। सेय्यथापि पुराणासिकोट्ठोति यथा नाम पुराणचम्मकारोति अत्थो। यथा हि चम्मकारो चम्मं वित्थतं करिस्सामीति इतो चितो च समञ्छति, कड्ढति; एवं सोपि तं निसीदनं। तेन तं भगवा एवमाह – ‘‘निसीदनं नाम सदसं वुच्चती’’ति सन्थतसदिसं सन्थरित्वा एकस्मिं अन्ते सुगतविदत्थिया विदत्थिमत्ते पदेसे द्वीसु ठानेसु फालेत्वा तिस्सो दसा करियन्ति, ताहि दसाहि सदसं नाम वुच्चति। सेसमेत्थ उत्तानमेव। छसमुट्ठानं।  
निसीदनसिक्खापदं सत्तमं।  


## ८. कण्डुपटिच्छादिसिक्खापदवण्णना

५३७. अट्ठमे – कण्डुपटिच्छादि अनुञ्ञाता होतीति कत्थ अनुञ्ञाता? चीवरक्खन्धके बेलट्ठसीसवत्थुस्मिं। वुत्तञ्हि तत्थ – ‘‘अनुजानामि, भिक्खवे, यस्स कण्डु वा पिळका वा अस्सावो वा थुल्लकच्छु वा आबाधो तस्स कण्डुपटिच्छादि’’न्ति (महाव॰ ३५४)।  
५३९. यस्स अधोनाभि उब्भजाणुमण्डलन्ति यस्स भिक्खुनो नाभिया हेट्ठा जाणुमण्डलानं उपरि। कण्डूति कच्छु। पिळकाति लोहिततुण्डिका सुखुमपिळका। अस्सावोति अरिसभगन्दरमधुमेहादीनं वसेन असुचिपग्घरणकं। थुल्लकच्छु वा आबाधोति महापिळकाबाधो वुच्चति। सेसमेत्थ उत्तानमेव। छसमुट्ठानं।  
कण्डुपटिच्छादिसिक्खापदं अट्ठमं।  


## ९. वस्सिकसाटिकसिक्खापदवण्णना

५४२. नवमे – वस्सिकसाटिका अनुञ्ञाता होतीति कत्थ अनुञ्ञाता? चीवरक्खन्धके विसाखावत्थुस्मिं। वुत्तञ्हि तत्थ – ‘‘अनुजानामि, भिक्खवे, वस्सिकसाटिक’’न्ति (महाव॰ ३५२)। सेसमेत्थ उत्तानमेव। छसमुट्ठानं।  
वस्सिकसाटिकसिक्खापदं नवमं।  


## १०. नन्दत्थेरसिक्खापदवण्णना

५४७. दसमे – चतुरङ्गुलोमकोति चतूहि अङ्गुलेहि ऊनकप्पमाणो। सेसं उत्तानमेव। छसमुट्ठानं।  
नन्दत्थेरसिक्खापदं दसमं।  
समत्तो वण्णनाक्कमेन रतनवग्गो नवमो।  
उद्दिट्ठा खोतिआदि वुत्तनयमेवाति।  
समन्तपासादिकाय विनयसंवण्णनाय  
खुद्दकवण्णना समत्ता।  
पाचित्तियकण्डं निट्ठितं।  