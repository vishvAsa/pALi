---
title: ११. सेक्खत्तिकं

---
११. सेक्खत्तिकं  
१. पटिच्चवारो  
१. पच्चयानुलोमं  
१. विभङ्गवारो  


## हेतुपच्चयो

१. सेक्खं धम्मं पटिच्च सेक्खो धम्मो उप्पज्जति हेतुपच्चया – सेक्खं एकं खन्धं पटिच्च तयो खन्धा…पे॰… द्वे खन्धे…पे॰…। (१)  
सेक्खं धम्मं पटिच्च नेवसेक्खनासेक्खो [नेवसेखानासेखो (सी॰), नेवसेक्खानासेक्खो (स्या॰ क॰)] धम्मो उप्पज्जति हेतुपच्चया – सेक्खे खन्धे पटिच्च चित्तसमुट्ठानं रूपं। (२)  
सेक्खं धम्मं पटिच्च सेक्खो च नेवसेक्खनासेक्खो च धम्मा उप्पज्जन्ति हेतुपच्चया – सेक्खं एकं खन्धं पटिच्च तयो खन्धा चित्तसमुट्ठानञ्च रूपं…पे॰… द्वे खन्धे…पे॰…। (३)  
२. असेक्खं धम्मं पटिच्च असेक्खो धम्मो उप्पज्जति हेतुपच्चया – असेक्खं एकं खन्धं पटिच्च तयो खन्धा…पे॰…। (१)  
असेक्खं धम्मं पटिच्च नेवसेक्खनासेक्खो धम्मो उप्पज्जति हेतुपच्चया – असेक्खे खन्धे पटिच्च चित्तसमुट्ठानं रूपं। (२)  
असेक्खं धम्मं पटिच्च असेक्खो च नेवसेक्खनासेक्खो च धम्मा…पे॰… असेक्खं एकं खन्धं पटिच्च तयो खन्धा चित्तसमुट्ठानञ्च रूपं…पे॰… द्वे खन्धे…पे॰…। (३)  
३. नेवसेक्खनासेक्खं धम्मं पटिच्च नेवसेक्खनासेक्खो धम्मो उप्पज्जति हेतुपच्चया – नेवसेक्खनासेक्खं एकं खन्धं पटिच्च तयो खन्धा चित्तसमुट्ठानञ्च रूपं…पे॰… द्वे खन्धे…पे॰… पटिसन्धिक्खणे …पे॰… खन्धे पटिच्च वत्थु, वत्थुं पटिच्च खन्धा, एकं महाभूतं पटिच्च तयो महाभूता…पे॰… द्वे महाभूते पटिच्च द्वे महाभूता, महाभूते पटिच्च चित्तसमुट्ठानं रूपं कटत्तारूपं उपादारूपं। (१)  
सेक्खञ्च नेवसेक्खनासेक्खञ्च धम्मं पटिच्च नेवसेक्खनासेक्खो धम्मो उप्पज्जति हेतुपच्चया – सेक्खे खन्धे च महाभूते च पटिच्च चित्तसमुट्ठानं रूपं। (१)  
असेक्खञ्च नेवसेक्खनासेक्खञ्च धम्मं पटिच्च नेवसेक्खनासेक्खो धम्मो उप्पज्जति हेतुपच्चया – असेक्खे खन्धे च महाभूते च पटिच्च चित्तसमुट्ठानं रूपं। (१)  


## आरम्मणपच्चयादि

४. सेक्खं धम्मं पटिच्च सेक्खो धम्मो उप्पज्जति आरम्मणपच्चया… अधिपतिपच्चया (पटिसन्धि नत्थि)… अनन्तरपच्चया… समनन्तरपच्चया… सहजातपच्चया (सब्बे महाभूता कातब्बा)… अञ्ञमञ्ञपच्चया… निस्सयपच्चया… उपनिस्सयपच्चया… पुरेजातपच्चया… आसेवनपच्चया – सेक्खं एकं खन्धं पटिच्च तयो खन्धा…पे॰… द्वे खन्धे…पे॰…।  
नेवसेक्खनासेक्खं धम्मं पटिच्च नेवसेक्खनासेक्खो धम्मो उप्पज्जति आसेवनपच्चया – नेवसेक्खनासेक्खं एकं खन्धं पटिच्च तयो खन्धा…पे॰… द्वे खन्धे …पे॰… कम्मपच्चया, विपाकपच्चया – विपाकं सेक्खं एकं खन्धं पटिच्च तयो खन्धा…पे॰… द्वे खन्धे…पे॰… (तीणि, परिपुण्णं)।  
असेक्खं धम्मं पटिच्च असेक्खो धम्मो उप्पज्जति विपाकपच्चया – असेक्खं एकं खन्धं पटिच्च… तीणि।  
नेवसेक्खनासेक्खं धम्मं पटिच्च नेवसेक्खनासेक्खो धम्मो उप्पज्जति विपाकपच्चया – विपाकं नेवसेक्खनासेक्खं एकं खन्धं पटिच्च तयो खन्धा चित्तसमुट्ठानञ्च रूपं…पे॰… द्वे खन्धे…पे॰… पटिसन्धिक्खणे…पे॰… खन्धे पटिच्च वत्थु, वत्थुं पटिच्च खन्धा, एकं महाभूतं…पे॰…। (१)  
सेक्खञ्च नेवसेक्खनासेक्खञ्च धम्मं पटिच्च नेवसेक्खनासेक्खो धम्मो उप्पज्जति विपाकपच्चया – विपाके सेक्खे खन्धे च महाभूते च पटिच्च चित्तसमुट्ठानं रूपं। (१)  
असेक्खञ्च नेवसेक्खनासेक्खञ्च धम्मं पटिच्च नेवसेक्खनासेक्खो धम्मो उप्पज्जति विपाकपच्चया – असेक्खे खन्धे च महाभूते च पटिच्च चित्तसमुट्ठानं रूपं। (१)  


## आहारपच्चयादि

५. सेक्खं धम्मं पटिच्च सेक्खो धम्मो उप्पज्जति आहारपच्चया… इन्द्रियपच्चया… झानपच्चया… मग्गपच्चय… सम्पयुत्तपच्चया… विप्पयुत्तपच्चया… अत्थिपच्चया… नत्थिपच्चया… विगतपच्चया… अविगतपच्चया।  
१. पच्चयानुलोमं  
२. सङ्ख्यावारो  


## सुद्धं

६. हेतुया नव, आरम्मणे तीणि, अधिपतिया नव, अनन्तरे तीणि, समनन्तरे तीणि, सहजाते नव, अञ्ञमञ्ञे तीणि, निस्सये नव, उपनिस्सये तीणि, पुरेजाते तीणि, आसेवने द्वे, कम्मे नव, विपाके आहारे इन्द्रिये झाने मग्गे नव, सम्पयुत्ते तीणि, विप्पयुत्ते नव, अत्थिया नव, नत्थिया तीणि, विगते तीणि, अविगते नव (एवं गणेतब्बं)।  
अनुलोमं।  
२. पच्चयपच्चनीयं  
१. विभङ्गवारो  


## नहेतुपच्चयो

७. नेवसेक्खनासेक्खं धम्मं पटिच्च नेवसेक्खनासेक्खो धम्मो उप्पज्जति नहेतुपच्चया – अहेतुकं नेवसेक्खनासेक्खं एकं खन्धं पटिच्च तयो खन्धा चित्तसमुट्ठानञ्च रूपं…पे॰… द्वे खन्धे…पे॰… अहेतुकपटिसन्धिक्खणे…पे॰… खन्धे पटिच्च वत्थु, वत्थुं पटिच्च खन्धा, एकं महाभूतं…पे॰… बाहिरं… आहारसमुट्ठानं… उतुसमुट्ठानं… असञ्ञसत्तानं एकं महाभूतं…पे॰… विचिकिच्छासहगते उद्धच्चसहगते खन्धे पटिच्च विचिकिच्छासहगतो उद्धच्चसहगतो मोहो। (१)  


## नआरम्मणपच्चयो

८. सेक्खं धम्मं पटिच्च नेवसेक्खनासेक्खो धम्मो उप्पज्जति नआरम्मणपच्चया – सेक्खे खन्धे पटिच्च चित्तसमुट्ठानं रूपं। (१)  
असेक्खं धम्मं पटिच्च नेवसेक्खनासेक्खो धम्मो उप्पज्जति नआरम्मणपच्चया – असेक्खे खन्धे पटिच्च चित्तसमुट्ठानं रूपं। (१)  
नेवसेक्खनासेक्खं धम्मं पटिच्च नेवसेक्खनासेक्खो धम्मो उप्पज्जति नआरम्मणपच्चया – नेवसेक्खनासेक्खे खन्धे पटिच्च चित्तसमुट्ठानं रूपं…पे॰… पटिसन्धिक्खणे…पे॰… खन्धे पटिच्च वत्थु…पे॰… एकं महाभूतं…पे॰… असञ्ञसत्तानं…पे॰…। (१)  
सेक्खञ्च नेवसेक्खनासेक्खञ्च धम्मं पटिच्च नेवसेक्खनासेक्खो धम्मो उप्पज्जति नआरम्मणपच्चया – सेक्खे खन्धे च महाभूते च पटिच्च चित्तसमुट्ठानं रूपं। (१)  
असेक्खञ्च नेवसेक्खनासेक्खञ्च धम्मं पटिच्च नेवसेक्खनासेक्खो धम्मो उप्पज्जति नआरम्मणपच्चया – असेक्खे खन्धे च महाभूते च पटिच्च चित्तसमुट्ठानं रूपं। (१)  


## नअधिपतिपच्चयादि

९. सेक्खं धम्मं पटिच्च सेक्खो धम्मो उप्पज्जति नअधिपतिपच्चया – सेक्खे खन्धे पटिच्च सेक्खो अधिपति। (१)  
असेक्खं धम्मं पटिच्च असेक्खो धम्मो उप्पज्जति नअधिपतिपच्चया – असेक्खे खन्धे पटिच्च असेक्खो अधिपति। (१)  
नेवसेक्खनासेक्खं धम्मं पटिच्च नेवसेक्खनासेक्खो धम्मो उप्पज्जति नअधिपतिपच्चया… (परिपुण्णं, पटिसन्धिपि महाभूतापि सब्बे) नअनन्तरपच्चया… नसमनन्तरपच्चया… नअञ्ञमञ्ञपच्चया… नउपनिस्सयपच्चया… नपुरेजातपच्चया… सत्त (कुसलत्तिकसदिसा)… नपच्छाजातपच्चया…पे॰… नआसेवनपच्चया। विपाकं सेक्खं एकं खन्धं पटिच्च तयो खन्धा…पे॰… द्वे खन्धे…पे॰…। (१)  
१०. सेक्खं धम्मं पटिच्च नेवसेक्खनासेक्खो धम्मो उप्पज्जति नआसेवनपच्चया – सेक्खे खन्धे पटिच्च चित्तसमुट्ठानं रूपं। (२)  
सेक्खं धम्मं पटिच्च सेक्खो च नेवसेक्खनासेक्खो च धम्मा उप्पज्जन्ति नआसेवनपच्चया – विपाकं सेक्खं एकं खन्धं पटिच्च तयो खन्धा चित्तसमुट्ठानञ्च रूपं…पे॰… द्वे खन्धे…पे॰…। (३)  
असेक्खं धम्मं पटिच्च असेक्खो धम्मो… तीणि।  
नेवसेक्खनासेक्खं धम्मं पटिच्च नेवसेक्खनासेक्खो धम्मो उप्पज्जति नआसेवनपच्चया… नेवसेक्खनासेक्खं (एकं, परिपुण्णं, सेक्खञ्च, नेवसेक्खनासेक्खञ्च, घटना परिपुण्णा, द्वेपि कातब्बा। नव) नकम्मपच्चया – सेक्खे खन्धे पटिच्च सेक्खा चेतना।  
नेवसेक्खनासेक्खं धम्मं पटिच्च नेवसेक्खनासेक्खो धम्मो उप्पज्जति नकम्मपच्चया – नेवसेक्खनासेक्खे खन्धे पटिच्च नेवसेक्खनासेक्खा चेतना; बाहिरं… आहारसमुट्ठानं… उतुसमुट्ठानं… एकं महाभूतं…पे॰…।  


## नविपाकपच्चयो

११. सेक्खं धम्मं पटिच्च सेक्खो धम्मो उप्पज्जति नविपाकपच्चया – सेक्खं एकं खन्धं पटिच्च तयो खन्धा…पे॰…। (१)  
सेक्खं धम्मं पटिच्च नेवसेक्खनासेक्खो धम्मो उप्पज्जति नविपाकपच्चया – सेक्खे खन्धे पटिच्च चित्तसमुट्ठानं रूपं।(२)  
सेक्खं धम्मं पटिच्च सेक्खो च नेवसेक्खनासेक्खो च धम्मा उप्पज्जन्ति नविपाकपच्चया – सेक्खं एकं खन्धं पटिच्च तयो खन्धा चित्तसमुट्ठानञ्च रूपं…पे॰…। (३)  
१२. नेवसेक्खनासेक्खं धम्मं पटिच्च नेवसेक्खनासेक्खो धम्मो उप्पज्जति नविपाकपच्चया (परिपुण्णं, पटिसन्धि नत्थि )।  
सेक्खञ्च नेवसेक्खनासेक्खञ्च धम्मं पटिच्च नेवसेक्खनासेक्खो धम्मो उप्पज्जति नविपाकपच्चया – सेक्खे खन्धे च महाभूते च पटिच्च चित्तसमुट्ठानं रूपं। (१)  


## नआहारपच्चयादि

१३. नेवसेक्खनासेक्खं धम्मं पटिच्च नेवसेक्खनासेक्खो धम्मो उप्पज्जति नआहारपच्चया… नइन्द्रियपच्चया… नझानपच्चया… नमग्गपच्चया ।  


## नसम्पयुत्तपच्चयो

१४. सेक्खं धम्मं पटिच्च नेवसेक्खनासेक्खो धम्मो उप्पज्जति नसम्पयुत्तपच्चया…पे॰… (नआरम्मणपच्चयसदिसं)।  


## नविप्पयुत्तपच्चयादि

सेक्खं धम्मं पटिच्च सेक्खो धम्मो उप्पज्जति नविप्पयुत्तपच्चया। अरूपे सेक्खं एकं खन्धं पटिच्च तयो खन्धा…पे॰…। (१)  
असेक्खं धम्मं पटिच्च असेक्खो धम्मो उप्पज्जति नविप्पयुत्तपच्चया – अरूपे असेक्खं एकं खन्धं पटिच्च तयो खन्धा…पे॰…। (१)  
नेवसेक्खनासेक्खं धम्मं पटिच्च नेवसेक्खनासेक्खो धम्मो उप्पज्जति नविप्पयुत्तपच्चया – अरूपे नेवसेक्खनासेक्खं एकं खन्धं पटिच्च तयो खन्धा…पे॰… बाहिरं… आहारसमुट्ठानं… उतुसमुट्ठानं… असञ्ञसत्तानं…पे॰… नोनत्थिपच्चया… नोविगतपच्चया।  
२. पच्चयपच्चनीयं  
२. सङ्ख्यावारो  


## सुद्धं

१५. नहेतुया एकं, नआरम्मणे पञ्च, नअधिपतिया तीणि, नअनन्तरे नसमनन्तरे नअञ्ञमञ्ञे नउपनिस्सये पञ्च, नपुरेजाते सत्त, नपच्छाजाते नव, नआसेवने नव, नकम्मे द्वे, नविपाके पञ्च, नआहारे एकं, नइन्द्रिये एकं, नझाने एकं, नमग्गे एकं, नसम्पयुत्ते पञ्च, नविप्पयुत्ते तीणि, नोनत्थिया पञ्च, नोविगते पञ्च (एवं गणेतब्बं)।  
पच्चनीयं।  
३. पच्चयानुलोमपच्चनीयं  


## हेतुदुकं

१६. हेतुपच्चया नआरम्मणे पञ्च, नअधिपतिया तीणि, नअनन्तरे नसमनन्तरे नअञ्ञमञ्ञे नउपनिस्सये पञ्च, नपुरेजाते सत्त, नपच्छाजाते नआसेवने नव, नकम्मे द्वे, नविपाके पञ्च, नसम्पयुत्ते पञ्च, नविप्पयुत्ते तीणि, नोनत्थिया पञ्च, नोविगते पञ्च (एवं गणेतब्बं)।  
अनुलोमपच्चनीयं।  
४. पच्चयपच्चनीयानुलोमं  


## नहेतुदुकं

१७. नहेतुपच्चया आरम्मणे एकं, अनन्तरे समनन्तरे सहजाते अञ्ञमञ्ञे निस्सये उपनिस्सये पुरेजाते आसेवने कम्मे विपाके आहारे इन्द्रिये झाने मग्गे सम्पयुत्ते विप्पयुत्ते अत्थिया नत्थिया विगते अविगते एकं (एवं गणेतब्बं)।  
पच्चनीयानुलोमं।  
पटिच्चवारो।  
२. सहजातवारो  
(सहजातवारो पटिच्चवारसदिसो।)  
३. पच्चयवारो  
१. पच्चयानुलोमं  
१. विभङ्गवारो  


## हेतुपच्चयो

१८. सेक्खं धम्मं पच्चया सेक्खो धम्मो उप्पज्जति हेतुपच्चया… तीणि (पटिच्चवारसदिसं)।  
असेक्खं धम्मं पच्चया असेक्खो धम्मो उप्पज्जति हेतुपच्चया… तीणि (पटिच्चवारसदिसं)।  
१९. नेवसेक्खनासेक्खं धम्मं पच्चया नेवसेक्खनासेक्खो धम्मो उप्पज्जति हेतुपच्चया (परिपुण्णं), महाभूते पच्चया चित्तसमुट्ठानं रूपं कटत्तारूपं उपादारूपं, वत्थुं पच्चया नेवसेक्खनासेक्खा खन्धा। (१)  
नेवसेक्खनासेक्खं धम्मं पच्चया सेक्खो धम्मो उप्पज्जति हेतुपच्चया – वत्थुं पच्चया सेक्खा खन्धा। (२)  
नेवसेक्खनासेक्खं धम्मं पच्चया असेक्खो धम्मो उप्पज्जति हेतुपच्चया – वत्थुं पच्चया असेक्खा खन्धा। (३)  
नेवसेक्खनासेक्खं धम्मं पच्चया सेक्खो च नेवसेक्खनासेक्खो च धम्मा उप्पज्जन्ति हेतुपच्चया – वत्थुं पच्चया सेक्खा खन्धा, महाभूते पच्चया चित्तसमुट्ठानं रूपं। (४)  
नेवसेक्खनासेक्खं धम्मं पच्चया असेक्खो च नेवसेक्खनासेक्खो च धम्मा उप्पज्जन्ति हेतुपच्चया – वत्थुं पच्चया असेक्खा खन्धा, महाभूते पच्चया चित्तसमुट्ठानं रूपं। (५)  
२०. सेक्खञ्च नेवसेक्खनासेक्खञ्च धम्मं पच्चया सेक्खो धम्मो उप्पज्जति हेतुपच्चया – सेक्खं एकं खन्धञ्च वत्थुञ्च पच्चया तयो खन्धा…पे॰… द्वे खन्धा। (१)  
सेक्खञ्च नेवसेक्खनासेक्खञ्च धम्मं पच्चया नेवसेक्खनासेक्खो धम्मो उप्पज्जति हेतुपच्चया – सेक्खे खन्धे च महाभूते च पच्चया चित्तसमुट्ठानं रूपं। (२)  
सेक्खञ्च नेवसेक्खनासेक्खञ्च धम्मं पच्चया सेक्खो च नेवसेक्खनासेक्खो च धम्मा उप्पज्जन्ति हेतुपच्चया – सेक्खं एकं खन्धञ्च वत्थुञ्च पच्चया तयो खन्धा…पे॰… द्वे खन्धा। सेक्खे खन्धे च महाभूते च पच्चया चित्तसमुट्ठानं रूपं। (३)  
असेक्खञ्च नेवसेक्खनासेक्खञ्च धम्मं पच्चया… तीणि (सेक्खसदिसा)।  


## आरम्मणपच्चयो

२१. सेक्खं धम्मं पच्चया सेक्खो धम्मो उप्पज्जति आरम्मणपच्चया… एकं।  
असेक्खं धम्मं पच्चया असेक्खो धम्मो… एकं।  
नेवसेक्खनासेक्खं धम्मं पच्चया नेवसेक्खनासेक्खो धम्मो उप्पज्जति आरम्मणपच्चया… एकं, वत्थुं पच्चया नेवसेक्खनासेक्खा खन्धा, चक्खायतनं पच्चया चक्खुविञ्ञाणं…पे॰… कायायतनं पच्चया कायविञ्ञाणं, वत्थुं पच्चया नेवसेक्खनासेक्खा खन्धा। (१)  
नेवसेक्खनासेक्खं धम्मं पच्चया सेक्खो धम्मो उप्पज्जति आरम्मणपच्चया – वत्थुं पच्चया सेक्खा खन्धा। (२)  
नेवसेक्खनासेक्खं धम्मं पच्चया असेक्खो धम्मो उप्पज्जति आरम्मणपच्चया – वत्थुं पच्चया असेक्खा खन्धा। (३)  
सेक्खञ्च नेवसेक्खनासेक्खञ्च धम्मं पच्चया सेक्खो धम्मो उप्पज्जति आरम्मणपच्चया – सेक्खं एकं खन्धञ्च वत्थुञ्च पच्चया तयो खन्धा…पे॰… द्वे खन्धा। (१)  
असेक्खञ्च नेवसेक्खनासेक्खञ्च धम्मं पच्चया असेक्खो धम्मो उप्पज्जति आरम्मणपच्चया – असेक्खं एकं खन्धञ्च वत्थुञ्च पच्चया तयो खन्धा…पे॰… द्वे खन्धा। (१)  


## अधिपतिपच्चयादि

२२. सेक्खं धम्मं पच्चया सेक्खो धम्मो उप्पज्जति अधिपतिपच्चया… अनन्तरपच्चया… समनन्तरपच्चया… सहजातपच्चया… अञ्ञमञ्ञपच्चय… निस्सयपच्चया … उपनिस्सयपच्चया… पुरेजातपच्चया… आसेवनपच्चया – सेक्खं एकं खन्धं पच्चया तयो खन्धा…पे॰…  
नेवसेक्खनासेक्खं धम्मं पच्चया नेवसेक्खनासेक्खो धम्मो उप्पज्जति आसेवनपच्चया – नेवसेक्खनासेक्खं एकं खन्धं पच्चया…पे॰… वत्थुं पच्चया नेवसेक्खनासेक्खा खन्धा। (१)  
नेवसेक्खनासेक्खं धम्मं पच्चया सेक्खो धम्मो उप्पज्जति आसेवनपच्चया – वत्थुं पच्चया सेक्खा खन्धा। (२)  
सेक्खञ्च नेवसेक्खनासेक्खञ्च धम्मं पच्चया सेक्खो धम्मो उप्पज्जति आसेवनपच्चया – सेक्खं एकं खन्धञ्च वत्थुञ्च पच्चया तयो खन्धा…पे॰… द्वे खन्धा। (१)  


## कम्मपच्चयादि

२३. सेक्खं धम्मं पच्चया सेक्खो धम्मो उप्पज्जति कम्मपच्चया… विपाकपच्चया – विपाकं सेक्खं एकं खन्धं…पे॰… आहारपच्चया… इन्द्रियपच्चया… झानपच्चया… मग्गपच्चया… सम्पयुत्तपच्चया… विप्पयुत्तपच्चया… अत्थिपच्चया… नत्थिपच्चया… विगतपच्चया… अविगतपच्चया।  
१. पच्चयानुलोमं  
२. सङ्ख्यावारो  


## सुद्धं

२४. हेतुया सत्तरस, आरम्मणे सत्त, अधिपतिया सत्तरस, अनन्तरे सत्त, समनन्तरे सत्त, सहजाते सत्तरस, अञ्ञमञ्ञे सत्त, निस्सये सत्तरस, उपनिस्सये सत्त, पुरेजाते सत्त, आसेवने चत्तारि, कम्मे सत्तरस, विपाके सत्तरस, आहारे सत्तरस, इन्द्रिये झाने मग्गे सत्तरस, सम्पयुत्ते सत्त, विप्पयुत्ते सत्तरस, अत्थिया सत्तरस, नत्थिया सत्त, विगते सत्त, अविगते सत्तरस (एवं गणेतब्बं)।  
अनुलोमं।  
२. पच्चयपच्चनीयं  
१. विभङ्गवारो  


## नहेतुपच्चयो

२५. नेवसेक्खनासेक्खं धम्मं पच्चया नेवसेक्खनासेक्खो धम्मो उप्पज्जति नहेतुपच्चया – अहेतुकं नेवसेक्खनासेक्खं एकं खन्धं पच्चया तयो खन्धा चित्तसमुट्ठानञ्च रूपं…पे॰… द्वे खन्धा। अहेतुकपटिसन्धिक्खणे…पे॰… खन्धे पच्चया वत्थु, वत्थुं पच्चया खन्धा, एकं महाभूतं पच्चया…पे॰… बाहिरं… आहारसमुट्ठानं… उतुसमुट्ठानं… असञ्ञसत्तानं…पे॰… चक्खायतनं पच्चया चक्खुविञ्ञाणं…पे॰… कायायतनं पच्चया कायविञ्ञाणं, वत्थुं पच्चया अहेतुका नेवसेक्खनासेक्खा खन्धा, विचिकिच्छासहगते उद्धच्चसहगते खन्धे च वत्थुञ्च पच्चया विचिकिच्छासहगतो उद्धच्चसहगतो मोहो। (१)  


## नआरम्मणपच्चयादि

२६. सेक्खं धम्मं पच्चया नेवसेक्खनासेक्खो धम्मो उप्पज्जति नआरम्मणपच्चया…पे॰…। (१)  
सेक्खं धम्मं पच्चया सेक्खो धम्मो उप्पज्जति नअधिपतिपच्चया – सेक्खे खन्धे पच्चया सेक्खो अधिपति। (१)  
असेक्खं धम्मं पच्चया असेक्खो धम्मो उप्पज्जति नअधिपतिपच्चया – असेक्खे खन्धे पच्चया असेक्खो अधिपति। (१)  
नेवसेक्खनासेक्खं धम्मं पच्चया नेवसेक्खनासेक्खो धम्मो उप्पज्जति नअधिपतिपच्चया (परिपुण्णं) असञ्ञसत्तानं…पे॰… चक्खायतनं…पे॰… वत्थुं पच्चया नेवसेक्खनासेक्खा खन्धा। (१)  
नेवसेक्खनासेक्खं धम्मं पच्चया सेक्खो धम्मो उप्पज्जति नअधिपतिपच्चया – वत्थुं पच्चया सेक्खो अधिपति। (२)  
नेवसेक्खनासेक्खं धम्मं पच्चया असेक्खो धम्मो उप्पज्जति नअधिपतिपच्चया – वत्थुं पच्चया असेक्खो अधिपति। (३)  
सेक्खञ्च नेवसेक्खनासेक्खञ्च धम्मं पच्चया सेक्खो धम्मो उप्पज्जति नअधिपतिपच्चया – सेक्खे खन्धे च वत्थुञ्च पच्चया सेक्खो अधिपति। (१)  
असेक्खञ्च नेवसेक्खनासेक्खञ्च धम्मं पच्चया असेक्खो धम्मो उप्पज्जति नअधिपतिपच्चया – असेक्खे खन्धे च वत्थुञ्च पच्चया असेक्खो अधिपति। (१)  


## नअनन्तरपच्चयादि

२७. सेक्खं धम्मं पच्चया नेवसेक्खनासेक्खो धम्मो उप्पज्जति नअनन्तरपच्चया… नसमनन्तरपच्चया… नअञ्ञमञ्ञपच्चया… नउपनिस्सयपच्चया… नपुरेजातपच्चया… नपच्छाजातपच्चया (सत्त)… नआसेवनपच्चया… नकम्मपच्चया – सेक्खे खन्धे पच्चया सेक्खा चेतना।  
नेवसेक्खनासेक्खं धम्मं पच्चया नेवसेक्खनासेक्खो धम्मो उप्पज्जति नकम्मपच्चया – नेवसेक्खनासेक्खे खन्धे पच्चया नेवसेक्खनासेक्खा चेतना। बाहिरं… आहारसमुट्ठानं… उतुसमुट्ठानं…पे॰… वत्थुं पच्चया नेवसेक्खनासेक्खा चेतना। (१)  
नेवसेक्खनासेक्खं धम्मं पच्चया सेक्खो धम्मो उप्पज्जति नकम्मपच्चया – वत्थुं पच्चया सेक्खा चेतना। (२)  
सेक्खञ्च नेवसेक्खनासेक्खञ्च धम्मं पच्चया सेक्खो धम्मो उप्पज्जति नकम्मपच्चया – सेक्खे खन्धे च वत्थुञ्च पच्चया सेक्खा चेतना। (१)  


## नविपाकपच्चयो

२८. सेक्खं धम्मं पच्चया सेक्खो धम्मो उप्पज्जति नविपाकपच्चया (सेक्खमूलके तीणि)।  
नेवसेक्खनासेक्खं धम्मं पच्चया नेवसेक्खनासेक्खो धम्मो उप्पज्जति नविपाकपच्चया (नेवसेक्खनासेक्खमूलके तीणि)।  
सेक्खञ्च नेवसेक्खनासेक्खञ्च धम्मं पच्चया सेक्खो धम्मो उप्पज्जति नविपाकपच्चया (सेक्खघटनेसु तीणि)।  


## नआहारपच्चयादि

२९. नेवसेक्खनासेक्खं धम्मं पच्चया नेवसेक्खनासेक्खो धम्मो उप्पज्जति नआहारपच्चया… नइन्द्रियपच्चया… नझानपच्चया… नमग्गपच्चया… नसम्पयुत्तपच्चया… नविप्पयुत्तपच्चया… नोनत्थिपच्चया… नोविगतपच्चया…पे॰…।  
२. पच्चयपच्चनीयं  
२. सङ्ख्यावारो  


## सुद्धं

३०. नहेतुया एकं, नआरम्मणे पञ्च, नअधिपतिया सत्त, नअनन्तरे पञ्च, नसमनन्तरे पञ्च, नअञ्ञमञ्ञे पञ्च, नउपनिस्सये पञ्च, नपुरेजाते सत्त, नपच्छाजाते सत्तरस, नआसेवने सत्तरस, नकम्मे चत्तारि, नविपाके नव, नआहारे एकं, नइन्द्रिये एकं, नझाने एकं, नमग्गे एकं, नसम्पयुत्ते पञ्च, नविप्पयुत्ते तीणि, नोनत्थिया पञ्च, नोविगते पञ्च (एवं गणेतब्बं)।  
पच्चनीयं।  
३. पच्चयानुलोमपच्चनीयं  


## हेतुदुकं

३१. हेतुपच्चया नआरम्मणे पञ्च, नअधिपतिया सत्त, नअनन्तरे नसमनन्तरे नअञ्ञमञ्ञे नउपनिस्सये पञ्च, नपुरेजाते सत्त, नपच्छाजाते सत्तरस, नआसेवने सत्तरस, नकम्मे चत्तारि, नविपाके नव, नसम्पयुत्ते पञ्च, नविप्पयुत्ते तीणि, नोनत्थिया पञ्च, नोविगते पञ्च (एवं गणेतब्बं)।  
अनुलोमपच्चनीयं।  
४. पच्चयपच्चनीयानुलोमं  
३२. नहेतुपच्चया आरम्मणे एकं, अनन्तरे समनन्तरे सहजाते अञ्ञमञ्ञे एकं…पे॰… अविगते एकं (एवं गणेतब्बं)।  
पच्चनीयानुलोमं।  
पच्चयवारो।  
४. निस्सयवारो  
(निस्सयवारो पच्चयवारसदिसो।)  
५. संसट्ठवारो  
१. पच्चयानुलोमं  
१. विभङ्गवारो  


## हेतुपच्चयो

३३. सेक्खं धम्मं संसट्ठो सेक्खो धम्मो उप्पज्जति हेतुपच्चया – सेक्खं एकं खन्धं संसट्ठा तयो खन्धा…पे॰… द्वे खन्धे…पे॰…। (१)  
असेक्खं धम्मं संसट्ठो असेक्खो धम्मो उप्पज्जति हेतुपच्चया – असेक्खं एकं खन्धं संसट्ठा तयो खन्धा…पे॰… द्वे खन्धे…पे॰…। (१)  
नेवसेक्खनासेक्खं धम्मं संसट्ठो नेवसेक्खनासेक्खो धम्मो उप्पज्जति हेतुपच्चया – नेवसेक्खनासेक्खं एकं खन्धं संसट्ठा तयो खन्धा…पे॰… द्वे खन्धे…पे॰… पटिसन्धिक्खणे…पे॰…। (१)  


## आरम्मणपच्चयादि

३४. सेक्खं धम्मं संसट्ठो सेक्खो धम्मो उप्पज्जति आरम्मणपच्चया… अधिपतिपच्चया…पे॰… पुरेजातपच्चया… आसेवनपच्चया (द्वे कातब्बा)…पे॰… अविगतपच्चया।  
१. पच्चयानुलोमं  
२. सङ्ख्यावारो  
३५. हेतुया तीणि, आरम्मणे तीणि, अधिपतिया तीणि, अनन्तरे समनन्तरे सहजाते अञ्ञमञ्ञे निस्सये उपनिस्सये पुरेजाते तीणि, आसेवने द्वे, कम्मे तीणि…पे॰… अविगते तीणि (एवं गणेतब्बं)।  
अनुलोमं।  
२. पच्चयपच्चनीयं  
१. विभङ्गवारो  


## नहेतुपच्चयो

३६. नेवसेक्खनासेक्खं धम्मं संसट्ठो नेवसेक्खनासेक्खो धम्मो उप्पज्जति नहेतुपच्चया – अहेतुकं नेवसेक्खनासेक्खं एकं खन्धं संसट्ठा तयो खन्धा…पे॰… द्वे खन्धे…पे॰… अहेतुकपटिसन्धिक्खणे…पे॰… विचिकिच्छासहगते उद्धच्चसहगते खन्धे संसट्ठो विचिकिच्छासहगतो उद्धच्चसहगतो मोहो। (१)  


## नअधिपतिपच्चयो

३७. सेक्खं धम्मं संसट्ठो सेक्खो धम्मो उप्पज्जति नअधिपतिपच्चया – सेक्खे खन्धे संसट्ठो सेक्खो अधिपति। (१)  
असेक्खं धम्मं संसट्ठो असेक्खो धम्मो उप्पज्जति नअधिपतिपच्चया – असेक्खे खन्धे संसट्ठो असेक्खो अधिपति। (१)  
नेवसेक्खनासेक्खं धम्मं संसट्ठो नेवसेक्खनासेक्खो धम्मो उप्पज्जति नअधिपतिपच्चया (परिपुण्णं, एकं)।  


## नपुरेजातपच्चयादि

३८. सेक्खं धम्मं संसट्ठो सेक्खो धम्मो उप्पज्जति नपुरेजातपच्चया… नपच्छाजातपच्चया… नआसेवनपच्चया… नकम्मपच्चया (द्वे कातब्बा)… नविपाकपच्चया (द्वे कातब्बा)… नझानपच्चया… नमग्गपच्चया… नविप्पयुत्तपच्चया…पे॰…।  
२. पच्चयपच्चनीयं  
२. सङ्ख्यावारो  
३९. नहेतुया एकं, नअधिपतिया तीणि, नपुरेजाते तीणि, नपच्छाजाते तीणि, नआसेवने तीणि, नकम्मे द्वे, नविपाके द्वे, नझाने एकं, नमग्गे एकं, नविप्पयुत्ते तीणि (एवं गणेतब्बं)।  
पच्चनीयं।  
३. पच्चयानुलोमपच्चनीयं  
४०. हेतुपच्चया नअधिपतिया तीणि, नपुरेजाते तीणि, नपच्छाजाते नआसेवने तीणि, नकम्मे द्वे, नविपाके द्वे, नविप्पयुत्ते तीणि (एवं गणेतब्बं)।  
अनुलोमपच्चनीयं।  
४. पच्चयपच्चनीयानुलोमं  
४१. नहेतुपच्चया आरम्मणे एकं, अनन्तरे समनन्तरे सहजाते अञ्ञमञ्ञे निस्सये उपनिस्सये पुरेजाते आसेवने कम्मे विपाके आहारे इन्द्रिये झाने मग्गे सम्पयुत्ते विप्पयुत्ते अत्थिया नत्थिया विगते अविगते एकं (एवं गणेतब्बं)।  
पच्चनीयानुलोमं।  
संसट्ठवारो।  
६. सम्पयुत्तवारो  
(सम्पयुत्तवारो संसट्ठवारसदिसो।)  
७. पञ्हावारो  
१. पच्चयानुलोमं  
१. विभङ्गवारो  


## हेतुपच्चयो

४२. सेक्खो धम्मो सेक्खस्स धम्मस्स हेतुपच्चयेन पच्चयो – सेक्खा हेतू सम्पयुत्तकानं खन्धानं हेतुपच्चयेन पच्चयो। (१)  
सेक्खो धम्मो नेवसेक्खनासेक्खस्स धम्मस्स हेतुपच्चयेन पच्चयो – सेक्खा हेतू चित्तसमुट्ठानानं रूपानं हेतुपच्चयेन पच्चयो। (२)  
सेक्खो धम्मो सेक्खस्स च नेवसेक्खनासेक्खस्स च धम्मस्स हेतुपच्चयेन पच्चयो – सेक्खा हेतू सम्पयुत्तकानं खन्धानं चित्तसमुट्ठानानञ्च रूपानं हेतुपच्चयेन पच्चयो। (३)  
असेक्खो धम्मो असेक्खस्स धम्मस्स (तीणि)।  
नेवसेक्खनासेक्खो धम्मो नेवसेक्खनासेक्खस्स धम्मस्स हेतुपच्चयेन पच्चयो – नेवसेक्खनासेक्खा हेतू सम्पयुत्तकानं खन्धानं चित्तसमुट्ठानानञ्च रूपानं हेतुपच्चयेन पच्चयो। पटिसन्धिक्खणे…पे॰…। (१)  


## आरम्मणपच्चयो

४३. सेक्खो धम्मो नेवसेक्खनासेक्खस्स धम्मस्स आरम्मणपच्चयेन पच्चयो – अरिया मग्गा वुट्ठहित्वा मग्गं पच्चवेक्खन्ति, सेक्खं फलं पच्चवेक्खन्ति, चेतोपरियञाणेन सेक्खचित्तसमङ्गिस्स चित्तं जानन्ति, सेक्खा खन्धा चेतोपरियञाणस्स, पुब्बेनिवासानुस्सतिञाणस्स, अनागतंसञाणस्स, आवज्जनाय आरम्मणपच्चयेन पच्चयो। (१)  
असेक्खो धम्मो नेवसेक्खनासेक्खस्स धम्मस्स आरम्मणपच्चयेन पच्चयो – अरहा असेक्खं फलं पच्चवेक्खति, चेतोपरियञाणेन असेक्खचित्तसमङ्गिस्स चित्तं जानाति, असेक्खा खन्धा चेतोपरियञाणस्स, पुब्बेनिवासानुस्सतिञाणस्स, अनागतंसञाणस्स, आवज्जनाय आरम्मणपच्चयेन पच्चयो। (१)  
४४. नेवसेक्खनासेक्खो धम्मो नेवसेक्खनासेक्खस्स धम्मस्स आरम्मणपच्चयेन पच्चयो – दानं दत्वा सीलं समादियित्वा उपोसथकम्मं कत्वा तं पच्चवेक्खति, पुब्बे सुचिण्णानि…पे॰… झाना वुट्ठहित्वा झानं पच्चवेक्खति, अरिया निब्बानं पच्चवेक्खन्ति। निब्बानं गोत्रभुस्स, वोदानस्स, आवज्जनाय आरम्मणपच्चयेन पच्चयो। अरिया पहीने किलेसे पच्चवेक्खन्ति विक्खम्भिते किलेसे पच्चवेक्खन्ति, पुब्बे समुदाचिण्णे किलेसे जानन्ति, चक्खुं अनिच्चतो दुक्खतो अनत्ततो विपस्सन्ति, अस्सादेन्ति अभिनन्दन्ति, तं आरब्भ रागो उप्पज्जति…पे॰… दोमनस्सं उप्पज्जति, सोतं…पे॰… वत्थुं नेवसेक्खनासेक्खे खन्धे अनिच्चतो दुक्खतो अनत्ततो विपस्सन्ति, अस्सादेन्ति…पे॰… दोमनस्सं उप्पज्जति, दिब्बेन चक्खुना रूपं पस्सति, दिब्बाय सोतधातुया सद्दं सुणाति, चेतोपरियञाणेन नेवसेक्खनासेक्खचित्तसमङ्गिस्स चित्तं जानाति, आकासानञ्चायतनं विञ्ञाणञ्चायतनस्स…पे॰… आकिञ्चञ्ञायतनं नेवसञ्ञानासञ्ञायतनस्स आरम्मणपच्चयेन पच्चयो। रूपायतनं चक्खुविञ्ञाणस्स…पे॰… फोट्ठब्बायतनं कायविञ्ञाणस्स…पे॰… नेवसेक्खनासेक्खा खन्धा इद्धिविधञाणस्स, चेतोपरियञाणस्स, पुब्बेनिवासानुस्सतिञाणस्स, यथाकम्मूपगञाणस्स, अनागतंसञाणस्स, आवज्जनाय आरम्मणपच्चयेन पच्चयो। (१)  
नेवसेक्खनासेक्खो धम्मो सेक्खस्स धम्मस्स आरम्मणपच्चयेन पच्चयो – निब्बानं मग्गस्स, सेक्खस्स फलस्स आरम्मणपच्चयेन पच्चयो। (२)  
नेवसेक्खनासेक्खो धम्मो असेक्खस्स धम्मस्स आरम्मणपच्चयेन पच्चयो – निब्बानं असेक्खस्स फलस्स आरम्मणपच्चयेन पच्चयो। (३)  


## अधिपतिपच्चयो

४५. सेक्खो धम्मो सेक्खस्स धम्मस्स अधिपतिपच्चयेन पच्चयो। सहजाताधिपति – सेक्खाधिपति सम्पयुत्तकानं खन्धानं अधिपतिपच्चयेन पच्चयो। (१)  
सेक्खो धम्मो नेवसेक्खनासेक्खस्स धम्मस्स अधिपतिपच्चयेन पच्चयो। आरम्मणाधिपति, सहजाताधिपति। आरम्मणाधिपति – अरिया मग्गा वुट्ठहित्वा मग्गं गरुं कत्वा पच्चवेक्खन्ति, सेक्खं फलं गरुं कत्वा पच्चवेक्खन्ति । सहजाताधिपति – सेक्खाधिपति चित्तसमुट्ठानानं रूपानं अधिपतिपच्चयेन पच्चयो। (२)  
सेक्खो धम्मो सेक्खस्स च नेवसेक्खनासेक्खस्स च धम्मस्स अधिपतिपच्चयेन पच्चयो। सहजाताधिपति – सेक्खाधिपति सम्पयुत्तकानं खन्धानं चित्तसमुट्ठानानञ्च रूपानं अधिपतिपच्चयेन पच्चयो। (३)  
४६. असेक्खो धम्मो असेक्खस्स धम्मस्स अधिपतिपच्चयेन पच्चयो। सहजाताधिपति – असेक्खाधिपति सम्पयुत्तकानं खन्धानं अधिपतिपच्चयेन पच्चयो। (१)  
असेक्खो धम्मो नेवसेक्खनासेक्खस्स धम्मस्स अधिपतिपच्चयेन पच्चयो – आरम्मणाधिपति, सहजाताधिपति। आरम्मणाधिपति – अरहा असेक्खं फलं गरुं कत्वा पच्चवेक्खति। सहजाताधिपति – असेक्खाधिपति चित्तसमुट्ठानानं रूपानं अधिपतिपच्चयेन पच्चयो। (२)  
असेक्खो धम्मो असेक्खस्स च नेवसेक्खनासेक्खस्स च धम्मस्स अधिपतिपच्चयेन पच्चयो। सहजाताधिपति – असेक्खाधिपति सम्पयुत्तकानं खन्धानं चित्तसमुट्ठानानञ्च रूपानं अधिपतिपच्चयेन पच्चयो। (३)  
४७. नेवसेक्खनासेक्खो धम्मो नेवसेक्खनासेक्खस्स धम्मस्स अधिपतिपच्चयेन पच्चयो – आरम्मणाधिपति, सहजाताधिपति। आरम्मणाधिपति – दानं दत्वा सीलं समादियित्वा उपोसथकम्मं कत्वा तं गरुं कत्वा पच्चवेक्खति, पुब्बे सुचिण्णानि गरुं कत्वा पच्चवेक्खति, झाना वुट्ठहित्वा झानं गरुं कत्वा पच्चवेक्खति, अरिया निब्बानं गरुं कत्वा पच्चवेक्खन्ति, निब्बानं गोत्रभुस्स, वोदानस्स अधिपतिपच्चयेन पच्चयो। चक्खुं गरुं कत्वा अस्सादेति अभिनन्दति, तं गरुं कत्वा रागो उप्पज्जति, दिट्ठि उप्पज्जति। सोतं…पे॰… वत्थुं नेवसेक्खनासेक्खे खन्धे गरुं कत्वा अस्सादेति अभिनन्दति, तं गरुं कत्वा रागो उप्पज्जति, दिट्ठि उप्पज्जति। सहजाताधिपति – नेवसेक्खनासेक्खाधिपति सम्पयुत्तकानं खन्धानं चित्तसमुट्ठानानञ्च रूपानं अधिपतिपच्चयेन पच्चयो। (१)  
नेवसेक्खनासेक्खो धम्मो सेक्खस्स धम्मस्स अधिपतिपच्चयेन पच्चयो। आरम्मणाधिपति – निब्बानं मग्गस्स, सेक्खस्स फलस्स अधिपतिपच्चयेन पच्चयो। (२)  
नेवसेक्खनासेक्खो धम्मो असेक्खस्स धम्मस्स अधिपतिपच्चयेन पच्चयो। आरम्मणाधिपति – निब्बानं असेक्खस्स फलस्स अधिपतिपच्चयेन पच्चयो। (३)  


## अनन्तरपच्चयो

४८. सेक्खो धम्मो सेक्खस्स धम्मस्स अनन्तरपच्चयेन पच्चयो – पुरिमा पुरिमा सेक्खा खन्धा पच्छिमानं पच्छिमानं सेक्खानं खन्धानं अनन्तरपच्चयेन पच्चयो। मग्गो सेक्खस्स फलस्स… सेक्खं फलं सेक्खस्स फलस्स अनन्तरपच्चयेन पच्चयो। (१)  
सेक्खो धम्मो असेक्खस्स धम्मस्स अनन्तरपच्चयेन पच्चयो – मग्गो असेक्खस्स फलस्स अनन्तरपच्चयेन पच्चयो। (२)  
सेक्खो धम्मो नेवसेक्खनासेक्खस्स धम्मस्स अनन्तरपच्चयेन पच्चयो – सेक्खं फलं वुट्ठानस्स अनन्तरपच्चयेन पच्चयो। (३)  
४९. असेक्खो धम्मो असेक्खस्स धम्मस्स अनन्तरपच्चयेन पच्चयो – पुरिमा पुरिमा असेक्खा खन्धा पच्छिमानं पच्छिमानं असेक्खानं खन्धानं अनन्तरपच्चयेन पच्चयो। असेक्खं फलं असेक्खस्स फलस्स अनन्तरपच्चयेन पच्चयो। (१)  
असेक्खो धम्मो नेवसेक्खनासेक्खस्स धम्मस्स अनन्तरपच्चयेन पच्चयो – असेक्खं फलं वुट्ठानस्स अनन्तरपच्चयेन पच्चयो। (२)  
५०. नेवसेक्खनासेक्खो धम्मो नेवसेक्खनासेक्खस्स धम्मस्स अनन्तरपच्चयेन पच्चयो – पुरिमा पुरिमा नेवसेक्खनासेक्खा खन्धा पच्छिमानं पच्छिमानं नेवसेक्खनासेक्खानं खन्धानं…पे॰… अनुलोमं गोत्रभुस्स… अनुलोमं वोदानस्स… आवज्जना नेवसेक्खनासेक्खानं खन्धानं अनन्तरपच्चयेन पच्चयो। (१)  
नेवसेक्खनासेक्खो धम्मो सेक्खस्स धम्मस्स अनन्तरपच्चयेन पच्चयो – गोत्रभु मग्गस्स… वोदानं मग्गस्स… अनुलोमं सेक्खाय फलसमापत्तिया… निरोधा वुट्ठहन्तस्स नेवसञ्ञानासञ्ञायतनकुसलं सेक्खाय फलसमापत्तिया अनन्तरपच्चयेन पच्चयो। (२)  
नेवसेक्खनासेक्खो धम्मो असेक्खस्स धम्मस्स अनन्तरपच्चयेन पच्चयो – अनुलोमं असेक्खाय फलसमापत्तिया… निरोधा वुट्ठहन्तस्स नेवसञ्ञानासञ्ञायतनकिरियं असेक्खाय फलसमापत्तिया अनन्तरपच्चयेन पच्चयो। (३)  


## समनन्तरपच्चयो

५१. सेक्खो धम्मो सेक्खस्स धम्मस्स समनन्तरपच्चयेन पच्चयो…पे॰… (अनन्तरसदिसं, अट्ठ पञ्हा)।  


## सहजातपच्चयादि

५२. सेक्खो धम्मो सेक्खस्स धम्मस्स सहजातपच्चयेन पच्चयो…पे॰… (पटिच्चवारे सहजातसदिसं, नव पञ्हा) अञ्ञमञ्ञपच्चयेन पच्चयो (पटिच्चवारे अञ्ञमञ्ञसदिसं, तीणि। निस्सयपच्चये कुसलत्तिके निस्सयपच्चयसदिसं, तेरस पञ्हा)।  


## उपनिस्सयपच्चयो

५३. सेक्खो धम्मो सेक्खस्स धम्मस्स उपनिस्सयपच्चयेन पच्चयो – अनन्तरूपनिस्सयो, पकतूपनिस्सयो…पे॰…। पकतूपनिस्सयो – पठमो मग्गो दुतियस्स मग्गस्स उपनिस्सयपच्चयेन पच्चयो। दुतियो मग्गो ततियस्स मग्गस्स उपनिस्सयपच्चयेन पच्चयो। ततियो मग्गो चतुत्थस्स मग्गस्स उपनिस्सयपच्चयेन पच्चयो। मग्गो सेक्खाय फलसमापत्तिया उपनिस्सयपच्चयेन पच्चयो। (१)  
सेक्खो धम्मो असेक्खस्स धम्मस्स उपनिस्सयपच्चयेन पच्चयो – अनन्तरूपनिस्सयो, पकतूपनिस्सयो…पे॰…। पकतूपनिस्सयो – मग्गो असेक्खाय फलसमापत्तिया उपनिस्सयपच्चयेन पच्चयो। (२)  
सेक्खो धम्मो नेवसेक्खनासेक्खस्स धम्मस्स उपनिस्सयपच्चयेन पच्चय – आरम्मणूपनिस्सयो, अनन्तरूपनिस्सयो, पकतूपनिस्सयो…पे॰…। पकतूपनिस्सयो – अरिया मग्गं उपनिस्साय अनुप्पन्नं कुसलसमापत्तिं उप्पादेन्ति, उप्पन्नं समापज्जन्ति, सङ्खारे अनिच्चतो…पे॰… विपस्सन्ति, मग्गो अरियानं अत्थप्पटिसम्भिदाय…पे॰… पटिभानप्पटिसम्भिदाय… ठानाठानकोसल्लस्स उपनिस्सयपच्चयेन पच्चयो। सेक्खा फलसमापत्तिया कायिकस्स सुखस्स उपनिस्सयपच्चयेन पच्चयो। (३)  
५४. असेक्खो धम्मो असेक्खस्स धम्मस्स उपनिस्सयपच्चयेन पच्चयो। अनन्तरूपनिस्सयो – पुरिमा पुरिमा असेक्खा खन्धा पच्छिमानं पच्छिमानं असेक्खानं खन्धानं…पे॰… असेक्खं फलं असेक्खस्स फलस्स उपनिस्सयपच्चयेन पच्चयो। (१)  
असेक्खो धम्मो नेवसेक्खनासेक्खस्स धम्मस्स उपनिस्सयपच्चयेन पच्चयो – आरम्मणूपनिस्सयो, अनन्तरूपनिस्सयो, पकतूपनिस्सयो…पे॰…। पकतूपनिस्सयो – असेक्खा फलसमापत्ति कायिकस्स सुखस्स उपनिस्सयपच्चयेन पच्चयो। (२)  
५५. नेवसेक्खनासेक्खो धम्मो नेवसेक्खनासेक्खस्स धम्मस्स उपनिस्सयपच्चयेन पच्चयो – आरम्मणूपनिस्सयो, अनन्तरूपनिस्सयो, पकतूपनिस्सयो…पे॰…। पकतूपनिस्सयो – नेवसेक्खनासेक्खं सद्धं उपनिस्साय दानं देति। सीलं…पे॰… उपोसथकम्मं…पे॰… झानं…पे॰… विपस्सनं…पे॰… अभिञ्ञं…पे॰… समापत्तिं उप्पादेति, मानं जप्पेति, दिट्ठिं गण्हाति। नेवसेक्खनासेक्खं सीलं…पे॰… पञ्ञं… रागं…पे॰… पत्थनं… कायिकं सुखं…पे॰… उतुं… भोजनं… सेनासनं उपनिस्साय दानं देति, सीलं…पे॰… समापत्तिं उप्पादेति, पाणं हनति…पे॰… सङ्घं भिन्दति। नेवसेक्खनासेक्खा सद्धा…पे॰… पञ्ञा, रागो…पे॰… पत्थना, कायिकं सुखं…पे॰… सेनासनं नेवसेक्खनासेक्खाय सद्धाय…पे॰… पञ्ञाय, रागस्स…पे॰… पत्थनाय, कायिकस्स सुखस्स, कायिकस्स दुक्खस्स उपनिस्सयपच्चयेन पच्चयो। पठमस्स झानस्स परिकम्मं पठमस्स झानस्स उपनिस्सयपच्चयेन पच्चयो…पे॰… नेवसञ्ञानासञ्ञायतनस्स परिकम्मं नेवसञ्ञानासञ्ञायतनस्स…पे॰… पठमं झानं दुतियस्स झानस्स उपनिस्सयपच्चयेन पच्चयो…पे॰… आकिञ्चञ्ञायतनं नेवसञ्ञानासञ्ञायतनस्स उपनिस्सयपच्चयेन पच्चयो। (१)  
नेवसेक्खनासेक्खो धम्मो सेक्खस्स धम्मस्स उपनिस्सयपच्चयेन पच्चयो – आरम्मणूपनिस्सयो , अनन्तरूपनिस्सयो, पकतूपनिस्सयो…पे॰…। पकतूपनिस्सयो – पठमस्स मग्गस्स परिकम्मं पठमस्स मग्गस्स उपनिस्सयपच्चयेन पच्चयो…पे॰… चतुत्थस्स मग्गस्स परिकम्मं चतुत्थस्स मग्गस्स उपनिस्सयपच्चयेन पच्चयो। (२)  
नेवसेक्खनासेक्खो धम्मो असेक्खस्स धम्मस्स उपनिस्सयपच्चयेन पच्चयो – आरम्मणूपनिस्सयो, अनन्तरूपनिस्सयो, पकतूपनिस्सयो…पे॰…। पकतूपनिस्सयो – कायिकं सुखं… कायिकं दुक्खं… उतुं… भोजनं… सेनासनं असेक्खाय फलसमापत्तिया उपनिस्सयपच्चयेन पच्चयो। (३)  


## पुरेजातपच्चयो

५६. नेवसेक्खनासेक्खो धम्मो नेवसेक्खनासेक्खस्स धम्मस्स पुरेजातपच्चयेन पच्चयो – आरम्मणपुरेजातं, वत्थुपुरेजातं। आरम्मणपुरेजातं – चक्खुं अनिच्चतो…पे॰… विपस्सति, अस्सादेति अभिनन्दति; तं आरब्भ रागो उप्पज्जति…पे॰… दोमनस्सं उप्पज्जति। सोतं…पे॰… वत्थुं अनिच्चतो दुक्खतो अनत्ततो विपस्सति…पे॰… दोमनस्सं उप्पज्जति, दिब्बेन चक्खुना रूपं पस्सति, दिब्बाय सोतधातुया सद्दं सुणाति, रूपायतनं चक्खुविञ्ञाणस्स…पे॰… फोट्ठब्बायतनं कायविञ्ञाणस्स पुरेजातपच्चयेन पच्चयो। वत्थुपुरेजातं – चक्खायतनं चक्खुविञ्ञाणस्स…पे॰… कायायतनं कायविञ्ञाणस्स, वत्थु नेवसेक्खनासेक्खानं खन्धानं पुरेजातपच्चयेन पच्चयो। (१)  
नेवसेक्खनासेक्खो धम्मो सेक्खस्स धम्मस्स पुरेजातपच्चयेन पच्चयो। वत्थुपुरेजातं – वत्थु सेक्खानं खन्धानं पुरेजातपच्चयेन पच्चयो। (२)  
नेवसेक्खनासेक्खो धम्मो असेक्खस्स धम्मस्स पुरेजातपच्चयेन पच्चयो। वत्थुपुरेजातं – वत्थु असेक्खानं खन्धानं पुरेजातपच्चयेन पच्चयो। (३)  


## पच्छाजातपच्चयो

५७. सेक्खो धम्मो नेवसेक्खनासेक्खस्स धम्मस्स पच्छाजातपच्चयेन पच्चयो – पच्छाजाता सेक्खा खन्धा पुरेजातस्स इमस्स कायस्स पच्छाजातपच्चयेन पच्चयो। (१)  
असेक्खो धम्मो नेवसेक्खनासेक्खस्स धम्मस्स पच्छाजातपच्चयेन पच्चयो – पच्छाजाता असेक्खा खन्धा पुरेजातस्स इमस्स कायस्स पच्छाजातपच्चयेन पच्चयो। (१)  
नेवसेक्खनासेक्खो धम्मो नेवसेक्खनासेक्खस्स धम्मस्स पच्छाजातपच्चयेन पच्चयो – पच्छाजाता नेवसेक्खनासेक्खा खन्धा पुरेजातस्स इमस्स कायस्स पच्छाजातपच्चयेन पच्चयो। (१)  


## आसेवनपच्चयो

५८. नेवसेक्खनासेक्खो धम्मो नेवसेक्खनासेक्खस्स धम्मस्स आसेवनपच्चयेन पच्चयो – पुरिमा पुरिमा नेवसेक्खनासेक्खा खन्धा पच्छिमानं पच्छिमानं नेवसेक्खनासेक्खानं खन्धानं आसेवनपच्चयेन पच्चयो। अनुलोमं गोत्रभुस्स… अनुलोमं वोदानस्स आसेवनपच्चयेन पच्चयो। (१)  
नेवसेक्खनासेक्खो धम्मो सेक्खस्स धम्मस्स आसेवनपच्चयेन पच्चयो – गोत्रभु मग्गस्स… वोदानं मग्गस्स आसेवनपच्चयेन पच्चयो। (२)  


## कम्मपच्चयो

५९. सेक्खो धम्मो सेक्खस्स धम्मस्स कम्मपच्चयेन पच्चयो – सहजाता, नानाक्खणिका। सहजाता – सेक्खा चेतना सम्पयुत्तकानं खन्धानं कम्मपच्चयेन पच्चयो। नानाक्खणिका – सेक्खा चेतना विपाकानं सेक्खानं खन्धानं कम्मपच्चयेन पच्चयो। (१)  
सेक्खो धम्मो असेक्खस्स धम्मस्स कम्मपच्चयेन पच्चयो। नानाक्खणिका – सेक्खा चेतना असेक्खानं खन्धानं कम्मपच्चयेन पच्चयो। (२)  
सेक्खो धम्मो नेवसेक्खनासेक्खस्स धम्मस्स कम्मपच्चयेन पच्चयो। सहजाता – सेक्खा चेतना चित्तसमुट्ठानानं रूपानं कम्मपच्चयेन पच्चयो। (३)  
सेक्खो धम्मो सेक्खस्स च नेवसेक्खनासेक्खस्स च धम्मस्स कम्मपच्चयेन पच्चयो – सेक्खा चेतना सम्पयुत्तकानं खन्धानं चित्तसमुट्ठानानञ्च रूपानं कम्मपच्चयेन पच्चयो। (४)  
६०. असेक्खो धम्मो असेक्खस्स धम्मस्स कम्मपच्चयेन पच्चयो – असेक्खा चेतना सम्पयुत्तकानं खन्धानं कम्मपच्चयेन पच्चयो। (१)  
असेक्खो धम्मो नेवसेक्खनासेक्खस्स धम्मस्स कम्मपच्चयेन पच्चयो – असेक्खा चेतना चित्तसमुट्ठानानं रूपानं कम्मपच्चयेन पच्चयो। (२)  
असेक्खो धम्मो असेक्खस्स च नेवसेक्खनासेक्खस्स च धम्मस्स कम्मपच्चयेन पच्चयो – असेक्खा चेतना सम्पयुत्तकानं खन्धानं चित्तसमुट्ठानानञ्च रूपानं कम्मपच्चयेन पच्चयो। (३)  
६१. नेवसेक्खनासेक्खो धम्मो नेवसेक्खनासेक्खस्स धम्मस्स कम्मपच्चयेन पच्चयो – सहजाता, नानाक्खणिका। सहजाता – नेवसेक्खनासेक्खा चेतना सम्पयुत्तकानं खन्धानं चित्तसमुट्ठानानञ्च रूपानं कम्मपच्चयेन पच्चयो। पटिसन्धिक्खणे…पे॰…। नानाक्खणिका – नेवसेक्खनासेक्खा चेतना विपाकानं नेवसेक्खनासेक्खानं खन्धानं कटत्ता च रूपानं कम्मपच्चयेन पच्चयो। (१)  


## विपाकपच्चयो

६२. सेक्खो धम्मो सेक्खस्स धम्मस्स विपाकपच्चयेन पच्चयो – विपाको सेक्खो एको खन्धो तिण्णन्नं खन्धानं…पे॰… (सेक्खमूलके तीणि )।  
असेक्खो धम्मो असेक्खस्स धम्मस्स विपाकपच्चयेन पच्चयो – असेक्खो एको खन्धो तिण्णन्नं खन्धानं…पे॰… (असेक्खमूलके तीणि)।  
नेवसेक्खनासेक्खो धम्मो नेवसेक्खनासेक्खस्स धम्मस्स विपाकपच्चयेन पच्चयो – विपाको नेवसेक्खनासेक्खो एको खन्धो तिण्णन्नं खन्धानं…पे॰… पटिसन्धिक्खणे…पे॰… खन्धा वत्थुस्स विपाकपच्चयेन पच्चयो। (१)  


## आहारपच्चयादि

६३. सेक्खो धम्मो सेक्खस्स धम्मस्स आहारपच्चयेन पच्चयो… इन्द्रियपच्चयेन पच्चयो… झानपच्चयेन पच्चयो… मग्गपच्चयेन पच्चयो… सम्पयुत्तपच्चयेन पच्चयो…पे॰…।  


## विप्पयुत्तपच्चयो

६४. सेक्खो धम्मो नेवसेक्खनासेक्खस्स धम्मस्स विप्पयुत्तपच्चयेन पच्चयो – सहजातं, पच्छाजातं। सहजाता – सेक्खा खन्धा चित्तसमुट्ठानानं रूपानं विप्पयुत्तपच्चयेन पच्चयो। पच्छाजाता – सेक्खा खन्धा पुरेजातस्स इमस्स कायस्स विप्पयुत्तपच्चयेन पच्चयो (१)।  
असेक्खो धम्मो नेवसेक्खनासेक्खस्स धम्मस्स विप्पयुत्तपच्चयेन पच्चयो – सहजातं, पच्छाजातं (सेक्खसदिसं)।  
नेवसेक्खनासेक्खो धम्मो नेवसेक्खनासेक्खस्स धम्मस्स विप्पयुत्तपच्चयेन पच्चयो – सहजातं , पुरेजातं, पच्छाजातं। सहजाता – नेवसेक्खनासेक्खा खन्धा चित्तसमुट्ठानानं रूपानं विप्पयुत्तपच्चयेन पच्चयो। पटिसन्धिक्खणे नेवसेक्खनासेक्खा खन्धा कटत्तारूपानं विप्पयुत्तपच्चयेन पच्चयो। खन्धा वत्थुस्स विप्पयुत्तपच्चयेन पच्चयो। वत्थु खन्धानं विप्पयुत्तपच्चयेन पच्चयो। पुरेजातं – चक्खायतनं चक्खुविञ्ञाणस्स…पे॰… कायायतनं कायविञ्ञाणस्स, वत्थु नेवसेक्खनासेक्खानं खन्धानं विप्पयुत्तपच्चयेन पच्चयो। पच्छाजाता – नेवसेक्खनासेक्खा खन्धा पुरेजातस्स इमस्स कायस्स विप्पयुत्तपच्चयेन पच्चयो। (१)  
नेवसेक्खनासेक्खो धम्मो सेक्खस्स धम्मस्स विप्पयुत्तपच्चयेन पच्चयो। पुरेजातं – वत्थु सेक्खानं खन्धानं विप्पयुत्तपच्चयेन पच्चयो। (२)  
नेवसेक्खनासेक्खो धम्मो असेक्खस्स धम्मस्स विप्पयुत्तपच्चयेन पच्चयो। पुरेजातं – वत्थु असेक्खानं खन्धानं विप्पयुत्तपच्चयेन पच्चयो। (३)  


## अत्थिपच्चयो

६५. सेक्खो धम्मो सेक्खस्स धम्मस्स अत्थिपच्चयेन पच्चयो – सेक्खो एको खन्धो तिण्णन्नं खन्धानं…पे॰…। (१)  
सेक्खो धम्मो नेवसेक्खनासेक्खस्स धम्मस्स अत्थिपच्चयेन पच्चयो – सहजातं, पच्छाजातं। सहजाता – सेक्खा खन्धा चित्तसमुट्ठानानं रूपानं अत्थिपच्चयेन पच्चयो। पच्छाजाता – सेक्खा खन्धा पुरेजातस्स इमस्स कायस्स अत्थिपच्चयेन पच्चयो। (२)  
सेक्खो धम्मो सेक्खस्स च नेवसेक्खनासेक्खस्स च धम्मस्स अत्थिपच्चयेन पच्चयो – सेक्खो एको खन्धो तिण्णन्नं खन्धानं चित्तसमुट्ठानानञ्च रूपानं अत्थिपच्चयेन पच्चयो…पे॰… द्वे खन्धा…पे॰…। (३)  
असेक्खो धम्मो असेक्खस्स धम्मस्स अत्थिपच्चयेन पच्चयो…पे॰… तीणि (सेक्खसदिसं)।  
६६. नेवसेक्खनासेक्खो धम्मो नेवसेक्खनासेक्खस्स धम्मस्स अत्थिपच्चयेन पच्चयो – सहजातं, पुरेजातं, पच्छाजातं, आहारं, इन्द्रियं। सहजातो – नेवसेक्खनासेक्खो एको खन्धो तिण्णन्नं खन्धानं चित्तसमुट्ठानानञ्च रूपानं अत्थिपच्चयेन पच्चयो…पे॰… द्वे खन्धा…पे॰… पटिसन्धिक्खणे…पे॰… खन्धा वत्थुस्स अत्थिपच्चयेन पच्चयो। वत्थु खन्धानं अत्थिपच्चयेन पच्चयो, एकं महाभूतं…पे॰… बाहिरं…पे॰… असञ्ञसत्तानं…पे॰…। पुरेजातं – चक्खुं अनिच्चतो दुक्खतो अनत्ततो विपस्सति; अस्सादेति अभिनन्दति; तं आरब्भ रागो उप्पज्जति…पे॰… दोमनस्सं उप्पज्जति। सोतं…पे॰… वत्थुं अनिच्चतो…पे॰… विपस्सति, दिब्बेन चक्खुना रूपं पस्सति, दिब्बाय सोतधातुया सद्दं सुणाति, रूपायतनं चक्खुविञ्ञाणस्स…पे॰… फोट्ठब्बायतनं कायविञ्ञाणस्स…पे॰… चक्खायतनं चक्खुविञ्ञाणस्स…पे॰… कायायतनं कायविञ्ञाणस्स… वत्थु नेवसेक्खनासेक्खानं खन्धानं अत्थिपच्चयेन पच्चयो। पच्छाजाता – नेवसेक्खनासेक्खा खन्धा पुरेजातस्स इमस्स कायस्स अत्थिपच्चयेन पच्चयो। कबळीकारो आहारो इमस्स कायस्स अत्थिपच्चयेन पच्चयो। रूपजीवितिन्द्रियं कटत्तारूपानं अत्थिपच्चयेन पच्चयो। (१)  
नेवसेक्खनासेक्खो धम्मो सेक्खस्स धम्मस्स अत्थिपच्चयेन पच्चयो। पुरेजातं – वत्थु सेक्खानं खन्धानं अत्थिपच्चयेन पच्चयो। (२)  
नेवसेक्खनासेक्खो धम्मो असेक्खस्स धम्मस्स अत्थिपच्चयेन पच्चयो। पुरेजातं – वत्थु असेक्खानं खन्धानं अत्थिपच्चयेन पच्चयो। (३)  
६७. सेक्खो च नेवसेक्खनासेक्खो च धम्मा सेक्खस्स धम्मस्स अत्थिपच्चयेन पच्चयो – सहजातं, पुरेजातं। सहजातो – सेक्खो एको खन्धो च वत्थु च तिण्णन्नं खन्धानं अत्थिपच्चयेन पच्चयो…पे॰… द्वे खन्धा…पे॰…। (१)  
सेक्खो च नेवसेक्खनासेक्खो च धम्मा नेवसेक्खनासेक्खस्स धम्मस्स अत्थिपच्चयेन पच्चयो – सहजातं, पच्छाजातं, आहारं, इन्द्रियं। सहजाता – सेक्खा खन्धा च महाभूता च चित्तसमुट्ठानानं रूपानं अत्थिपच्चयेन पच्चयो। पच्छाजाता – सेक्खा खन्धा च कबळीकारो आहारो च इमस्स कायस्स अत्थिपच्चयेन पच्चयो। पच्छाजाता – सेक्खा खन्धा च रूपजीवितिन्द्रियञ्च कटत्तारूपानं अत्थिपच्चयेन पच्चयो। (२)  
असेक्खो च नेवसेक्खनासेक्खो च धम्मा असेक्खस्स धम्मस्स अत्थिपच्चयेन पच्चयो…पे॰… (द्वे पञ्हा कातब्बा, सेक्खसदिसा)।  
१. पच्चयानुलोमं  
२. सङ्ख्यावारो  
६८. हेतुया सत्त, आरम्मणे पञ्च, अधिपतिया नव, अनन्तरे अट्ठ, समनन्तरे अट्ठ, सहजाते नव, अञ्ञमञ्ञे तीणि, निस्सये तेरस, उपनिस्सये अट्ठ, पुरेजाते तीणि, पच्छाजाते तीणि, आसेवने द्वे, कम्मे अट्ठ, विपाके आहारे इन्द्रिये झाने मग्गे सत्त, सम्पयुत्ते तीणि, विप्पयुत्ते पञ्च, अत्थिया तेरस, नत्थिया अट्ठ, विगते अट्ठ, अविगते तेरस (एवं गणेतब्बं)।  
अनुलोमं।  
२. पच्चनीयुद्धारो  
६९. सेक्खो धम्मो सेक्खस्स धम्मस्स सहजातपच्चयेन पच्चयो… उपनिस्सयपच्चयेन पच्चयो। (१)  
सेक्खो धम्मो असेक्खस्स धम्मस्स उपनिस्सयपच्चयेन पच्चयो। (२)  
सेक्खो धम्मो नेवसेक्खनासेक्खस्स धम्मस्स आरम्मणपच्चयेन पच्चयो… सहजातपच्चयेन पच्चयो… उपनिस्सयपच्चयेन पच्चयो… पच्छाजातपच्चयेन पच्चयो। (३)  
सेक्खो धम्मो सेक्खस्स च नेवसेक्खनासेक्खस्स च धम्मस्स सहजातपच्चयेन पच्चयो। (४)  
७०. असेक्खो धम्मो असेक्खस्स धम्मस्स सहजातपच्चयेन पच्चयो… उपनिस्सयपच्चयेन पच्चयो। (१)  
असेक्खो धम्मो नेवसेक्खनासेक्खस्स धम्मस्स आरम्मणपच्चयेन पच्चयो… सहजातपच्चयेन पच्चयो… उपनिस्सयपच्चयेन पच्चयो… पच्छाजातपच्चयेन पच्चयो। (२)  
असेक्खो धम्मो असेक्खस्स च नेवसेक्खनासेक्खस्स च धम्मस्स सहजातपच्चयेन पच्चयो। (३)  
७१. नेवसेक्खनासेक्खो धम्मो नेवसेक्खनासेक्खस्स धम्मस्स आरम्मणपच्चयेन पच्चयो… सहजातपच्चयेन पच्चयो… उपनिस्सयपच्चयेन पच्चयो… पुरेजातपच्चयेन पच्चयो… पच्छाजातपच्चयेन पच्चयो… कम्मपच्चयेन पच्चयो… आहारपच्चयेन पच्चयो… इन्द्रियपच्चयेन पच्चयो। (१)  
नेवसेक्खनासेक्खो धम्मो सेक्खस्स धम्मस्स उपनिस्सयपच्चयेन पच्चयो… पुरेजातपच्चयेन पच्चयो। (२)  
नेवसेक्खनासेक्खो धम्मो असेक्खस्स धम्मस्स उपनिस्सयपच्चयेन पच्चयो… पुरेजातपच्चयेन पच्चयो। (३)  
७२. सेक्खो च नेवसेक्खनासेक्खो च धम्मा सेक्खस्स धम्मस्स सहजातं, पुरेजातं। (१)  
सेक्खो च नेवसेक्खनासेक्खो च धम्मा नेवसेक्खनासेक्खस्स धम्मस्स सहजातं, पच्छाजातं, आहारं, इन्द्रियं। (२)  
असेक्खो च नेवसेक्खनासेक्खो च धम्मा असेक्खस्स धम्मस्स सहजातं, पुरेजातं। (१)  
असेक्खो च नेवसेक्खनासेक्खो च धम्मा नेवसेक्खनासेक्खस्स धम्मस्स सहजातं, पच्छाजातं, आहारं, इन्द्रियं। (२)  
२. पच्चयपच्चनीयं  
२. सङ्ख्यावारो  
७३. नहेतुया चुद्दस, नआरम्मणे नअधिपतिया नअनन्तरे नसमनन्तरे चुद्दस, नसहजाते दस, नअञ्ञमञ्ञे दस, ननिस्सये दस , नउपनिस्सये तेरस, नपुरेजाते द्वादस, नपच्छाजाते चुद्दस, नआसेवने नकम्मे चुद्दस, नविपाके द्वादस, नआहारे नइन्द्रिये नझाने नमग्गे चुद्दस, नसम्पयुत्ते दस, नविप्पयुत्ते अट्ठ, नोअत्थिया अट्ठ, नोनत्थिया चुद्दस, नोविगते चुद्दस, नोअविगते अट्ठ (एवं गणेतब्बं)।  
पच्चनीयं।  
३. पच्चयानुलोमपच्चनीयं  


## हेतुदुकं

७४. हेतुपच्चया नआरम्मणे सत्त, नअधिपतिया सत्त, नअनन्तरे सत्त, नसमनन्तरे सत्त, नअञ्ञमञ्ञे तीणि, नउपनिस्सये नपुरेजाते नपच्छाजाते नआसेवने नकम्मे सत्त, नविपाके चत्तारि, नआहारे नइन्द्रिये नझाने नमग्गे सत्त, नसम्पयुत्ते तीणि, नविप्पयुत्ते तीणि, नोनत्थिया सत्त, नोविगते सत्त (एवं गणेतब्बं)।  
अनुलोमपच्चनीयं।  
४. पच्चयपच्चनीयानुलोमं  


## नहेतुदुकं

७५. नहेतुपच्चया आरम्मणे पञ्च, अधिपतिया नव, अनन्तरे अट्ठ, समनन्तरे अट्ठ, सहजाते नव, अञ्ञमञ्ञे तीणि, निस्सये तेरस, उपनिस्सये अट्ठ, पुरेजाते तीणि, पच्छाजाते तीणि, आसेवने द्वे, कम्मे अट्ठ, विपाके आहारे इन्द्रिये झाने मग्गे सत्त, सम्पयुत्ते तीणि, विप्पयुत्ते पञ्च, अत्थिया तेरस, नत्थिया अट्ठ, विगते अट्ठ, अविगते तेरस (एवं गणेतब्बं)।  
पच्चनीयानुलोमं।  
पञ्हावारो।  
सेक्खत्तिकं निट्ठितं।  