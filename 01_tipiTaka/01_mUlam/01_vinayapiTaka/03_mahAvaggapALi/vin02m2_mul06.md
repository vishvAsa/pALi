---
title: ०७. कथिनक्खन्धको

---
७. कथिनक्खन्धको  


## १८७. कथिनानुजानना

३०६. तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। तेन खो पन समयेन तिंसमत्ता पावेय्यका [पाठेय्यका (सी॰ स्या॰)] भिक्खू, सब्बे आरञ्‍ञिका सब्बे पिण्डपातिका सब्बे पंसुकूलिका सब्बे तेचीवरिका सावत्थिं आगच्छन्ता भगवन्तं दस्सनाय उपकट्ठाय वस्सूपनायिकाय नासक्खिंसु सावत्थियं वस्सूपनायिकं सम्भावेतुं; अन्तरामग्गे साकेते वस्सं उपगच्छिंसु। ते उक्‍कण्ठितरूपा वस्सं वसिंसु – आसन्‍नेव नो भगवा विहरति इतो छसु योजनेसु, न च मयं लभाम भगवन्तं दस्सनायाति। अथ खो ते भिक्खू वस्संवुट्ठा, तेमासच्‍चयेन कताय पवारणाय, देवे वस्सन्ते, उदकसङ्गहे उदकचिक्खल्‍ले ओकपुण्णेहि चीवरेहि किलन्तरूपा येन सावत्थि जेतवनं अनाथपिण्डिकस्स आरामो, येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। आचिण्णं खो पनेतं बुद्धानं भगवन्तानं आगन्तुकेहि भिक्खूहि सद्धिं पटिसम्मोदितुं। अथ खो भगवा ते भिक्खू एतदवोच – ‘‘कच्‍चि, भिक्खवे, खमनीयं, कच्‍चि यापनीयं, कच्‍चि समग्गा सम्मोदमाना अविवदमाना फासुकं वस्सं वसित्थ, न च पिण्डकेन किलमित्था’’ति? ‘‘खमनीयं, भगवा; यापनीयं, भगवा; समग्गा च मयं, भन्ते, सम्मोदमाना अविवदमाना वस्सं वसिम्हा, न च पिण्डकेन किलमिम्हा । इध मयं, भन्ते, तिंसमत्ता पावेय्यका भिक्खू सावत्थिं आगच्छन्ता भगवन्तं दस्सनाय उपकट्ठाय वस्सूपनायिकाय नासक्खिम्हा सावत्थियं वस्सूपनायिकं सम्भावेतुं, अन्तरामग्गे साकेते वस्सं उपगच्छिम्हा। ते मयं, भन्ते, उक्‍कण्ठितरूपा वस्सं वसिम्हा – ‘आसन्‍नेव नो भगवा विहरति इतो छसु योजनेसु, न च मयं लभाम भगवन्तं दस्सनाया’ति। अथ खो मयं, भन्ते, वस्संवुट्ठा, तेमासच्‍चयेन कताय पवारणाय, देवे वस्सन्ते, उदकसङ्गहे उदकचिक्खल्‍ले ओकपुण्णेहि चीवरेहि किलन्तरूपा अद्धानं आगताति। अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि – ‘‘अनुजानामि, भिक्खवे, वस्संवुट्ठानं भिक्खूनं कथिनं [कठिनं (सी॰ स्या॰)] अत्थरितुं। अत्थतकथिनानं वो, भिक्खवे, पञ्‍च कप्पिस्सन्ति – अनामन्तचारो, असमादानचारो, गणभोजनं, यावदत्थचीवरं, यो च तत्थ चीवरुप्पादो सो नेसं भविस्सतीति। अत्थतकथिनानं वो, भिक्खवे, इमानि पञ्‍च कप्पिस्सन्ति। एवञ्‍च पन, भिक्खवे, कथिनं अत्थरितब्बं। ब्यत्तेन भिक्खुना पटिबलेन सङ्घो ञापेतब्बो –  
३०७. ‘‘सुणातु मे, भन्ते, सङ्घो। इदं सङ्घस्स कथिनदुस्सं उप्पन्‍नं। यदि सङ्घस्स पत्तकल्‍लं, सङ्घो इमं कथिनदुस्सं इत्थन्‍नामस्स भिक्खुनो ददेय्य कथिनं अत्थरितुं। एसा ञत्ति।  
‘‘सुणातु मे, भन्ते, सङ्घो। इदं सङ्घस्स कथिनदुस्सं उप्पन्‍नं। सङ्घो इमं कथिनदुस्सं इत्थन्‍नामस्स भिक्खुनो देति कथिनं अत्थरितुं। यस्सायस्मतो खमति इमस्स कथिनदुस्सस्स इत्थन्‍नामस्स भिक्खुनो दानं कथिनं अत्थरितुं, सो तुण्हस्स; यस्स नक्खमति, सो भासेय्य।  
‘‘दिन्‍नं इदं सङ्घेन कथिनदुस्सं इत्थन्‍नामस्स भिक्खुनो कथिनं अत्थरितुं। खमति सङ्घस्स, तस्मा तुण्ही, एवमेतं धारयामी’’ति।  
३०८. ‘‘एवं खो, भिक्खवे, अत्थतं होति कथिनं, एवं अनत्थतं। कथञ्‍च पन, भिक्खवे, अनत्थतं होति कथिनं? न उल्‍लिखितमत्तेन अत्थतं होति कथिनं, न धोवनमत्तेन अत्थतं होति कथिनं, न चीवरविचारणमत्तेन [न गण्टुसकरणमत्तेन (क॰)] अत्थतं होति कथिनं, न छेदनमत्तेन अत्थतं होति कथिनं, न बन्धनमत्तेन अत्थतं होति कथिनं, न ओवट्टियकरणमत्तेन [न ओवट्टेय्यकरणमत्तेन (सी॰ स्या॰), न ओवदेय्यकरणमत्तेन (क॰)] अत्थतं होति कथिनं, न कण्डुसकरणमत्तेन अत्थतं होति कथिनं, न दळ्हीकम्मकरणमत्तेन अत्थतं होति कथिनं, न अनुवातकरणमत्तेन अत्थतं होति कथिनं, न परिभण्डकरणमत्तेन अत्थतं होति कथिनं, न ओवद्धेय्यकरणमत्तेन अत्थतं होति कथिनं, न कम्बलमद्दनमत्तेन अत्थतं होति कथिनं, न निमित्तकतेन अत्थतं होति कथिनं, न परिकथाकतेन अत्थतं होति कथिनं, न कुक्‍कुकतेन अत्थतं होति कथिनं, न सन्‍निधिकतेन अत्थतं होति कथिनं, न निस्सग्गियेन अत्थतं होति कथिनं, न अकप्पकतेन अत्थतं होति कथिनं , न अञ्‍ञत्र सङ्घाटिया अत्थतं होति कथिनं, न अञ्‍ञत्र उत्तरासङ्गेन अत्थतं होति कथिनं, न अञ्‍ञत्र अन्तरवासकेन अत्थतं होति कथिनं, न अञ्‍ञत्र पञ्‍चकेन वा अतिरेकपञ्‍चकेन वा तदहेव सञ्छिन्‍नेन समण्डलीकतेन अत्थतं होति कथिनं, न अञ्‍ञत्र पुग्गलस्स अत्थारा अत्थतं होति कथिनं; सम्मा चेव अत्थतं होति कथिनं, तञ्‍चे निस्सीमट्ठो अनुमोदति, एवम्पि अनत्थतं होति कथिनं। एवं खो, भिक्खवे, अनत्थतं होति कथिनं।  
३०९. ‘‘कथञ्‍च, भिक्खवे, अत्थतं होति कथिनं? अहतेन अत्थतं होति कथिनं, अहतकप्पेन अत्थतं होति कथिनं, पिलोतिकाय अत्थतं होति कथिनं, पंसुकूलेन अत्थतं होति कथिनं, पापणिकेन अत्थतं होति कथिनं, अनिमित्तकतेन अत्थतं होति कथिनं, अपरिकथाकतेन अत्थतं होति कथिनं, अकुक्‍कुकतेन अत्थतं होति कथिनं, असन्‍निधिकतेन अत्थतं होति कथिनं, अनिस्सग्गियेन अत्थतं होति कथिनं, कप्पकतेन अत्थतं होति कथिनं, सङ्घाटिया अत्थतं होति कथिनं, उत्तरासङ्गेन अत्थतं होति कथिनं, अन्तरवासकेन अत्थतं होति कथिनं, पञ्‍चकेन वा अतिरेकपञ्‍चकेन वा तदहेव सञ्छिन्‍नेन समण्डलीकतेन अत्थतं होति कथिनं, पुग्गलस्स अत्थारा अत्थतं होति कथिनं; सम्मा चे अत्थतं होति कथिनं, तञ्‍चे सीमट्ठो अनुमोदति, एवम्पि अत्थतं होति कथिनं । एवं खो, भिक्खवे, अत्थतं होति कथिनं।  
३१०. ‘‘कथञ्‍च, भिक्खवे, उब्भतं होति कथिनं? अट्ठिमा, भिक्खवे, मातिका कथिनस्स उब्भाराय – पक्‍कमनन्तिका, निट्ठानन्तिका, सन्‍निट्ठानन्तिका, नासनन्तिका, सवनन्तिका, आसावच्छेदिका, सीमातिक्‍कन्तिका, सहुब्भारा’’ति [सउब्भाराति (क॰)]।  
कथिनानुजानना निट्ठिता।  


## १८८. आदायसत्तकं

३११. भिक्खु अत्थतकथिनो कतचीवरं आदाय पक्‍कमति – ‘‘न पच्‍चेस्स’’न्ति। तस्स भिक्खुनो पक्‍कमनन्तिको कथिनुद्धारो।  
भिक्खु अत्थतकथिनो चीवरं आदाय पक्‍कमति। तस्स बहिसीमगतस्स एवं होति – ‘‘इधेविमं चीवरं कारेस्सं, न पच्‍चेस्स’’न्ति। सो तं चीवरं कारेति। तस्स भिक्खुनो निट्ठानन्तिको कथिनुद्धारो।  
भिक्खु अत्थतकथिनो चीवरं आदाय पक्‍कमति। तस्स बहिसीमगतस्स एवं होति – ‘‘नेविमं चीवरं कारेस्सं, न पच्‍चेस्स’’न्ति। तस्स भिक्खुनो सन्‍निट्ठानन्तिको कथिनुद्धारो।  
भिक्खु अत्थतकथिनो चीवरं आदाय पक्‍कमति। तस्स बहिसीमगतस्स एवं होति – ‘‘इधेविमं चीवरं कारेस्सं, न पच्‍चेस्स’’न्ति। सो तं चीवरं कारेति। तस्स तं चीवरं कयिरमानं नस्सति। तस्स भिक्खुनो नासनन्तिको कथिनुद्धारो।  
भिक्खु अत्थतकथिनो चीवरं आदाय पक्‍कमति – ‘‘पच्‍चेस्स’’न्ति। सो बहिसीमगतो तं चीवरं कारेति। सो कतचीवरो सुणाति ‘‘उब्भतं किर तस्मिं आवासे कथिन’’न्ति। तस्स भिक्खुनो सवनन्तिको कथिनुद्धारो।  
भिक्खु अत्थतकथिनो चीवरं आदाय पक्‍कमति – ‘‘पच्‍चेस्स’’न्ति । सो बहिसीमगतो तं चीवरं कारेति। सो कतचीवरो – ‘‘पच्‍चेस्सं पच्‍चेस्स’’न्ति – बहिद्धा कथिनुद्धारं वीतिनामेति। तस्स भिक्खुनो सीमातिक्‍कन्तिको कथिनुद्धारो।  
भिक्खु अत्थतकथिनो चीवरं आदाय पक्‍कमति – ‘‘पच्‍चेस्स’’न्ति। सो बहिसीमगतो तं चीवरं कारेति। सो कतचीवरो – ‘‘पच्‍चेस्सं पच्‍चेस्स’’न्ति – सम्भुणाति कथिनुद्धारं। तस्स भिक्खुनो सह भिक्खूहि कथिनुद्धारो।  
आदायसत्तकं निट्ठितं […दुतियं निट्ठितं (क॰)]।  


## १८९. समादायसत्तकं

३१२. भिक्खु अत्थतकथिनो कतचीवरं समादाय पक्‍कमति ‘‘न पच्‍चेस्स’’न्ति। तस्स भिक्खुनो पक्‍कमनन्तिको कथिनुद्धारो।  
भिक्खु अत्थतकथिनो चीवरं समादाय पक्‍कमति। तस्स बहिसीमगतस्स एवं होति – ‘‘इधेविमं चीवरं कारेस्सं, न पच्‍चेस्स’’न्ति। सो तं चीवरं कारेति। तस्स भिक्खुनो निट्ठानन्तिको कथिनुद्धारो।  
भिक्खु अत्थतकथिनो चीवरं समादाय पक्‍कमति। तस्स बहिसीमगतस्स एवं होति – ‘‘इधेविमं चीवरं कारेस्सं, न पच्‍चेस्स’’न्ति। तस्स भिक्खुनो सन्‍निट्ठानन्तिको कथिनुद्धारो।  
भिक्खु अत्थतकथिनो चीवरं समादाय पक्‍कमति। तस्स बहिसीमगतस्स एवं होति – ‘‘इधेविमं चीवरं कारेस्सं, न पच्‍चेस्स’’न्ति। सो तं चीवरं कारेति। तस्स तं चीवरं कयिरमानं नस्सति। तस्स भिक्खुनो नासनन्तिको कथिनुद्धारो।  
भिक्खु अत्थतकथिनो चीवरं समादाय पक्‍कमति – ‘‘पच्‍चेस्स’’न्ति। सो बहिसीमगतो तं चीवरं कारेति। सो कतचीवरो सुणाति – ‘‘उब्भतं किर तस्मिं आवासे कथिन’’न्ति। तस्स भिक्खुनो सवनन्तिको कथिनुद्धारो।  
भिक्खु अत्थतकथिनो चीवरं समादाय पक्‍कमति – ‘‘पच्‍चेस्स’’न्ति। सो बहिसीमगतो तं चीवरं कारेति। सो कतचीवरो – ‘‘पच्‍चेस्सं पच्‍चेस्स’’न्ति – बहिद्धा कथिनुद्धारं वीतिनामेति। तस्स भिक्खुनो सीमातिक्‍कन्तिको कथिनुद्धारो।  
भिक्खु अत्थतकथिनो चीवरं समादाय पक्‍कमति – ‘‘पच्‍चेस्स’’न्ति। सो बहिसीमगतो तं चीवरं कारेति। सो कतचीवरो – ‘‘पच्‍चेस्सं पच्‍चेस्स’’न्ति – सम्भुणाति कथिनुद्धारं। तस्स भिक्खुनो सह भिक्खूहि कथिनुद्धारो।  
समादायसत्तकं निट्ठितं।  


## १९०. आदायछक्‍कं

३१३. भिक्खु अत्थतकथिनो विप्पकतचीवरं आदाय पक्‍कमति। तस्स बहिसीमगतस्स एवं होति – ‘‘इधेविमं चीवरं कारेस्सं, न पच्‍चेस्स’’न्ति। सो तं चीवरं कारेति। तस्स भिक्खुनो निट्ठानन्तिको कथिनुद्धारो।  
भिक्खु अत्थतकथिनो विप्पकतचीवरं आदाय पक्‍कमति। तस्स बहिसीमगतस्स एवं होति – ‘‘नेविमं चीवरं कारेस्सं, न पच्‍चेस्स’’न्ति। तस्स भिक्खुनो सन्‍निट्ठानन्तिको कथिनुद्धारो।  
भिक्खु अत्थतकथिनो विप्पकतचीवरं आदाय पक्‍कमति। तस्स बहिसीमगतस्स एवं होति – ‘‘इधेविमं चीवरं कारेस्सं न पच्‍चेस्स’’न्ति। सो तं चीवरं कारेति। तस्सं तं चीवरं कयिरमानं नस्सति। तस्स भिक्खुनो नासनन्तिको कथिनुद्धारो।  
भिक्खु अत्थतकथिनो विप्पकतचीवरं आदाय पक्‍कमति ‘‘पच्‍चेस्स’’न्ति। सो बहिसीमगतो तं चीवरं कारेति। सो कतचीवरो सुणाति – ‘‘उब्भतं किर तस्मिं आवासे कथिन’’न्ति। तस्स भिक्खुनो सवनन्तिको कथिनुद्धारो।  
भिक्खु अत्थतकथिनो विप्पकतचीवरं आदाय पक्‍कमति ‘‘पच्‍चेस्स’’न्ति। सो बहिसीमगतो तं चीवरं कारेति। सो कतचीवरो ‘‘पच्‍चेस्सं पच्‍चेस्स’’न्ति बहिद्धा कथिनुद्धारं वीतिनामेति। तस्स भिक्खुनो सीमातिक्‍कन्तिको कथिनुद्धारो।  
भिक्खु अत्थतकथिनो विप्पकतचीवरं आदाय पक्‍कमति ‘‘पच्‍चेस्स’’न्ति। सो बहिसीमगतो तं चीवरं कारेति। सो कतचीवरो ‘‘पच्‍चेस्सं पच्‍चेस्स’’न्ति सम्भुणाति कथिनुद्धारं। तस्स भिक्खुनो सह भिक्खूहि कथिनुद्धारो।  
आदायछक्‍कं निट्ठितं।  


## १९१. समादायछक्‍कं

३१४. भिक्खु अत्थतकथिनो विप्पकतचीवरं समादाय पक्‍कमति। तस्स बहिसीमगतस्स एवं होति – ‘‘इधेविमं चीवरं कारेस्सं, न पच्‍चेस्स’’न्ति। सो तं चीवरं कारेति। तस्स भिक्खुनो निट्ठानन्तिको कथिनुद्धारो।  
भिक्खु अत्थतकथिनो विप्पकतचीवरं समादाय पक्‍कमति। तस्स बहिसीमगतस्स एवं होति – ‘‘नेविमं चीवरं कारेस्सं, न पच्‍चेस्स’’न्ति। तस्स भिक्खुनो सन्‍निट्ठानन्तिको कथिनुद्धारो।  
भिक्खु अत्थतकथिनो विप्पकतचीवरं समादाय पक्‍कमति। तस्स बहिसीमगतस्स एवं होति – ‘‘इधेविमं चीवरं कारेस्सं, न पच्‍चेस्स’’न्ति। सो तं चीवरं कारेति। तस्स तं चीवरं कयिरमानं नस्सति। तस्स भिक्खुनो नासनन्तिको कथिनुद्धारो।  
भिक्खु अत्थतकथिनो विप्पकतचीवरं समादाय पक्‍कमति ‘‘पच्‍चेस्स’’न्ति। सो बहिसीमगतो तं चीवरं कारेति। सो कतचीवरो सुणाति – ‘‘उब्भतं किर तस्मिं आवासे कथिन’’न्ति। तस्स भिक्खुनो सवनन्तिको कथिनुद्धारो।  
भिक्खु अत्थतकथिनो विप्पकतचीवरं समादाय पक्‍कमति ‘‘पच्‍चेस्स’’न्ति। सो बहिसीमगतो तं चीवरं कारेति। सो कतचीवरो ‘‘पच्‍चेस्सं पच्‍चेस्स’’न्ति बहिद्धा कथिनुद्धारं वीतिनामेति। तस्स भिक्खुनो सीमातिक्‍कन्तिको कथिनुद्धारो।  
भिक्खु अत्थतकथिनो विप्पकतचीवरं समादाय पक्‍कमति ‘‘पच्‍चेस्स’’न्ति। सो बहिसीमगतो तं चीवरं कारेति। सो कतचीवरो ‘‘पच्‍चेस्सं पच्‍चेस्स’’न्ति सम्भुणाति कथिनुद्धारं। तस्स भिक्खुनो सह भिक्खूहि कथिनुद्धारो।  
समादायछक्‍कं निट्ठितं।  


## १९२. आदायपन्‍नरसकं

३१५. भिक्खु अत्थतकथिनो चीवरं आदाय पक्‍कमति। तस्स बहिसीमगतस्स एवं होति – ‘‘इधेविमं चीवरं कारेस्सं, न पच्‍चेस्स’’न्ति। सो तं चीवरं कारेति। तस्स भिक्खुनो निट्ठानन्तिको कथिनुद्धारो।  
भिक्खु अत्थतकथिनो चीवरं आदाय पक्‍कमति। तस्स बहिसीमगतस्स एवं होति – ‘‘नेविमं चीवरं कारेस्सं, न पच्‍चेस्स’’न्ति। तस्स भिक्खुनो सन्‍निट्ठानन्तिको कथिनुद्धारो।  
भिक्खु अत्थतकथिनो चीवरं आदाय पक्‍कमति। तस्स बहिसीमगतस्स एवं होति –  
‘‘इधेविमं चीवरं कारेस्सं, न पच्‍चेस्स’’न्ति। सो तं चीवरं कारेति। तस्स तं चीवरं कयिरमानं नस्सति। तस्स भिक्खुनो नासनन्तिको कथिनुद्धारो।  
तिकं।  
भिक्खु अत्थतकथिनो चीवरं आदाय पक्‍कमति ‘‘न पच्‍चेस्स’’न्ति। तस्स बहिसीमगतस्स एवं होति – ‘‘इधेविमं चीवरं कारेस्स’’न्ति। सो तं चीवरं कारेति। तस्स भिक्खुनो निट्ठानन्तिको कथिनुद्धारो।  
भिक्खु अत्थतकथिनो चीवरं आदाय पक्‍कमति ‘‘न पच्‍चेस्स’’न्ति। तस्स बहिसीमगतस्स एवं होति – ‘‘नेविमं चीवरं कारेस्स’’न्ति। तस्स भिक्खुनो सन्‍निट्ठानन्तिको कथिनुद्धारो।  
भिक्खु अत्थतकथिनो चीवरं आदाय पक्‍कमति ‘‘न पच्‍चेस्स’’न्ति। तस्स बहिसीमगतस्स एवं होति – ‘‘इधेविमं चीवरं कारेस्स’’न्ति । सो तं चीवरं कारेति। तस्स तं चीवरं कयिरमानं नस्सति। तस्स भिक्खुनो नासनन्तिको कथिनुद्धारो।  
तिकं।  
भिक्खु अत्थतकथिनो चीवरं आदाय पक्‍कमति अनधिट्ठितेन; नेवस्स होति ‘‘पच्‍चेस्स’’न्ति, न पनस्स होति ‘‘न पच्‍चेस्स’’न्ति। तस्स बहिसीमगतस्स एवं होति – ‘‘इधेविमं चीवरं कारेस्सं, न पच्‍चेस्स’’न्ति। सो तं चीवरं कारेति। तस्स भिक्खुनो निट्ठानन्तिको कथिनुद्धारो।  
भिक्खु अत्थतकथिनो चीवरं आदाय पक्‍कमति अनधिट्ठितेन; नेवस्स होति ‘‘पच्‍चेस्स’’न्ति, न पनस्स होति ‘‘न पच्‍चेस्स’’न्ति। तस्स बहिसीमगतस्स एवं होति – ‘‘नेविमं चीवरं कारेस्सं, न पच्‍चेस्स’’न्ति। तस्स भिक्खुनो सन्‍निट्ठानन्तिको कथिनुद्धारो।  
भिक्खु अत्थतकथिनो चीवरं आदाय पक्‍कमति अनधिट्ठितेन; नेवस्स होति ‘‘पच्‍चेस्स’’न्ति, न पनस्स होति ‘‘न पच्‍चेस्स’’न्ति । तस्स बहिसीमगतस्स एवं होति – ‘‘इधेविमं चीवरं कारेस्सं, न पच्‍चेस्स’’न्ति। सो तं चीवरं कारेति। तस्स तं चीवरं कयिरमानं नस्सति। तस्स भिक्खुनो नासनन्तिको कथिनुद्धारो।  
तिकं।  
भिक्खु अत्थतकथिनो चीवरं आदाय पक्‍कमति ‘‘पच्‍चेस्स’’न्ति। तस्स बहिसीमगतस्स एवं होति – ‘‘इधेविमं चीवरं कारेस्सं, न पच्‍चेस्स’’न्ति। सो तं चीवरं कारेति। तस्स भिक्खुनो निट्ठानन्तिको कथिनुद्धारो।  
भिक्खु अत्थतकथिनो चीवरं आदाय पक्‍कमति ‘‘पच्‍चेस्स’’न्ति। तस्स बहिसीमगतस्स एवं होति – ‘‘नेविमं चीवरं कारेस्सं, न पच्‍चेस्स’’न्ति। तस्स भिक्खुनो सन्‍निट्ठानन्तिको कथिनुद्धारो।  
भिक्खु अत्थतकथिनो चीवरं आदाय पक्‍कमति ‘‘पच्‍चेस्स’’न्ति। तस्स बहिसीमगतस्स एवं होति – ‘‘इधेविमं चीवरं कारेस्सं, न पच्‍चेस्स’’न्ति। सो तं चीवरं कारेति। तस्स तं चीवरं कयिरमानं नस्सति। तस्स भिक्खुनो नासनन्तिको कथिनुद्धारो।  
भिक्खु अत्थतकथिनो चीवरं आदाय पक्‍कमति ‘‘पच्‍चेस्स’’न्ति। सो बहिसीमगतो तं चीवरं कारेति। सो कतचीवरो सुणाति – ‘‘उब्भतं किर तस्मिं आवासे कथिन’’न्ति। तस्स भिक्खुनो सवनन्तिको कथिनुद्धारो।  
भिक्खु अत्थतकथिनो चीवरं आदाय पक्‍कमति ‘‘पच्‍चेस्स’’न्ति। सो बहिसीमगतो तं चीवरं कारेति। सो कतचीवरो ‘‘पच्‍चेस्सं पच्‍चेस्स’’न्ति – बहिद्धा कथिनुद्धारं वीतिनामेति। तस्स भिक्खुनो सीमातिक्‍कन्तिको कथिनुद्धारो।  
भिक्खु अत्थतकथिनो चीवरं आदाय पक्‍कमति ‘‘पच्‍चेस्स’’न्ति। सो बहिसीमगतो तं चीवरं कारेति। सो कतचीवरो – ‘‘पच्‍चेस्सं पच्‍चेस्स’’न्ति सम्भुणाति कथिनुद्धारं। तस्स भिक्खुनो सह भिक्खूहि कथिनुद्धारो।  
छक्‍कं।  
आदायपन्‍नरसकं निट्ठितं।  


## १९३. समादायपन्‍नरसकादि

३१६. भिक्खु अत्थतकथिनो चीवरं समादाय पक्‍कमति…पे॰…।  
(आदायवारसदिसं एवं वित्थारेतब्बं।)  
भिक्खु अत्थतकथिनो विप्पकतचीवरं आदाय पक्‍कमति। तस्स बहिसीमगतस्स एवं होति – ‘‘इधेविमं चीवरं कारेस्सं, न पच्‍चेस्स’’न्ति। सो तं चीवरं कारेति। तस्स भिक्खुनो निट्ठानन्तिको कथिनुद्धारो…पे॰…।  
(समादायवारसदिसं एवं वित्थारेतब्बं।)  
समादायपन्‍नरसकादि निट्ठिता।  


## १९४. विप्पकतसमादायपन्‍नरसकं

३१७. भिक्खु अत्थतकथिनो विप्पकतचीवरं समादाय पक्‍कमति। तस्स बहिसीमगतस्स एवं होति – ‘‘इधेविमं चीवरं कारेस्सं, न पच्‍चेस्स’’न्ति। सो तं चीवरं कारेति। तस्स भिक्खुनो निट्ठानन्तिको कथिनुद्धारो।  
भिक्खु अत्थतकथिनो विप्पकतचीवरं समादाय पक्‍कमति। तस्स बहिसीमगतस्स एवं होति – ‘‘नेविमं चीवरं कारेस्सं, न पच्‍चेस्स’’न्ति। तस्स भिक्खुनो सन्‍निट्ठानन्तिको कथिनुद्धारो।  
भिक्खु अत्थतकथिनो विप्पकतचीवरं समादाय पक्‍कमति। तस्स बहिसीमगतस्स एवं होति – ‘‘इधेविमं चीवरं कारेस्सं, न पच्‍चेस्स’’न्ति। सो तं चीवरं कारेति। तस्स तं चीवरं कयिरमानं नस्सति। तस्स भिक्खुनो नासनन्तिको कथिनुद्धारो।  
तिकं।  
भिक्खु अत्थतकथिनो विप्पकतचीवरं समादाय पक्‍कमति ‘‘न पच्‍चेस्स’’न्ति। तस्स बहिसीमगतस्स एवं होति – ‘‘इधेविमं चीवरं कारेस्स’’न्ति। सो तं चीवरं कारेति। तस्स भिक्खुनो निट्ठानन्तिको कथिनुद्धारो।  
भिक्खु अत्थतकथिनो विप्पकतचीवरं समादाय पक्‍कमति ‘‘न पच्‍चेस्स’’न्ति। तस्स बहिसीमगतस्स एवं होति – ‘‘नेविमं चीवरं कारेस्स’’न्ति। तस्स भिक्खुनो सन्‍निट्ठानन्तिको कथिनुद्धारो।  
भिक्खु अत्थतकथिनो विप्पकतचीवरं समादाय पक्‍कमति ‘‘न पच्‍चेस्स’’न्ति। तस्स बहिसीमगतस्स एवं होति – ‘‘इधेविमं चीवरं कारेस्स’’न्ति। सो तं चीवरं कारेति। तस्स तं चीवरं कयिरमानं नस्सति। तस्स भिक्खुनो नासनन्तिको कथिनुद्धारो।  
तिकं।  
भिक्खु अत्थतकथिनो विप्पकतचीवरं समादाय पक्‍कमति अनधिट्ठितेन; नेवस्स होति – ‘‘पच्‍चेस्स’’न्ति, न पनस्स होति – ‘‘न पच्‍चेस्स’’न्ति। तस्स बहिसीमगतस्स एवं होति – ‘‘इधेविमं चीवरं कारेस्सं, न पच्‍चेस्स’’न्ति। सो तं चीवरं कारेति। तस्स भिक्खुनो निट्ठानन्तिको कथिनुद्धारो।  
भिक्खु अत्थतकथिनो विप्पकतचीवरं समादाय पक्‍कमति अनधिट्ठितेन; नेवस्स होति – ‘‘पच्‍चेस्स’’न्ति, न पनस्स होति – ‘‘न पच्‍चेस्स’’न्ति। तस्स बहिसीमगतस्स एवं होति – ‘‘नेविमं चीवरं कारेस्सं, न पच्‍चेस्स’’न्ति। तस्स भिक्खुनो सन्‍निट्ठानन्तिको कथिनुद्धारो।  
भिक्खु अत्थतकथिनो विप्पकतचीवरं समादाय पक्‍कमति अनधिट्ठितेन; नेवस्स होति – ‘‘पच्‍चेस्स’’न्ति, न पनस्स होति – ‘‘न पच्‍चेस्स’’न्ति। तस्स बहिसीमगतस्स एवं होति – ‘‘इधेविमं चीवरं कारेस्सं, न पच्‍चेस्स’’न्ति। सो तं चीवरं कारेति। तस्स तं चीवरं कयिरमानं नस्सति। तस्स भिक्खुनो नासनन्तिको कथिनुद्धारो।  
तिकं।  
भिक्खु अत्थतकथिनो विप्पकतचीवरं समादाय पक्‍कमति ‘‘पच्‍चेस्स’’न्ति। तस्स बहिसीमगतस्स एवं होति – ‘‘इधेविमं चीवरं कारेस्सं, न पच्‍चेस्स’’न्ति। सो तं चीवरं कारेति। तस्स भिक्खुनो निट्ठानन्तिको कथिनुद्धारो।  
भिक्खु अत्थतकथिनो विप्पकतचीवरं समादाय पक्‍कमति ‘‘पच्‍चेस्स’’न्ति। तस्स बहिसीमगतस्स एवं होति – ‘‘नेविमं चीवरं कारेस्सं, न पच्‍चेस्स’’न्ति। तस्स भिक्खुनो सन्‍निट्ठानन्तिको कथिनुद्धारो।  
भिक्खु अत्थतकथिनो विप्पकतचीवरं समादाय पक्‍कमति ‘‘पच्‍चेस्स’’न्ति। तस्स बहिसीमगतस्स एवं होति – ‘‘इधेविमं चीवरं कारेस्सं, न पच्‍चेस्स’’न्ति । सो तं चीवरं कारेति। तस्स तं चीवरं कयिरमानं नस्सति। तस्स भिक्खुनो नासनन्तिको कथिनुद्धारो।  
भिक्खु अत्थतकथिनो विप्पकतचीवरं समादाय पक्‍कमति ‘‘पच्‍चेस्स’’न्ति। सो बहिसीमगतो तं चीवरं कारेति। सो कतचीवरो सुणाति – ‘‘उब्भतं किर तस्मिं आवासे कथिन’’न्ति। तस्स भिक्खुनो सवनन्तिको कथिनुद्धारो।  
भिक्खु अत्थतकथिनो विप्पकतचीवरं समादाय पक्‍कमति ‘‘पच्‍चेस्स’’न्ति। सो बहिसीमगतो तं चीवरं कारेति। सो कतचीवरो – ‘‘पच्‍चेस्सं पच्‍चेस्स’’न्ति बहिद्धा कथिनुद्धारं वीतिनामेति। तस्स भिक्खुनो सीमातिक्‍कन्तिको कथिनुद्धारो।  
भिक्खु अत्थतकथिनो विप्पकतचीवरं समादाय पक्‍कमति ‘‘पच्‍चेस्स’’न्ति। सो बहिसीमगतो तं चीवरं कारेति। सो कतचीवरो ‘‘पच्‍चेस्सं पच्‍चेस्स’’न्ति सम्भुणाति कथिनुद्धारं। तस्स भिक्खुनो सह भिक्खूहि कथिनुद्धारो।  
छक्‍कं।  
विप्पकतसमादायपन्‍नरसकं निट्ठितं।  
आदायभाणवारो।  


## १९५. अनासादोळसकं

३१८. भिक्खु अत्थतकथिनो चीवरासाय पक्‍कमति। सो बहिसीमगतो तं चीवरासं पयिरुपासति। अनासाय लभति, आसाय न लभति। तस्स एवं होति – ‘‘इधेविमं चीवरं कारेस्सं, न पच्‍चेस्स’’न्ति। सो तं चीवरं कारेति। तस्स भिक्खुनो निट्ठानन्तिको कथिनुद्धारो।  
भिक्खु अत्थतकथिनो चीवरासाय पक्‍कमति। सो बहिसीमगतो तं चीवरासं पयिरुपासति। अनासाय लभति, आसाय न लभति। तस्स एवं होति – ‘‘नेविमं चीवरं कारेस्सं, न पच्‍चेस्स’’न्ति। तस्स भिक्खुनो सन्‍निट्ठानन्तिको कथिनुद्धारो।  
भिक्खु अत्थतकथिनो चीवरासाय पक्‍कमति। सो बहिसीमगतो तं चीवरासं पयिरुपासति। अनासाय लभति, आसाय न लभति। तस्स एवं होति – ‘‘इधेविमं चीवरं कारेस्सं, न पच्‍चेस्स’’न्ति। सो तं चीवरं कारेति। तस्स तं चीवरं कयिरमानं नस्सति। तस्स भिक्खुनो नासनन्तिको कथिनुद्धारो।  
भिक्खु अत्थतकथिनो चीवरासाय पक्‍कमति। तस्स बहिसीमगतस्स एवं होति – ‘‘इधेविमं चीवरासं पयिरुपासिस्सं, न पच्‍चेस्स’’न्ति। सो तं चीवरासं पयिरुपासति। तस्स सा चीवरासा उपच्छिज्‍जति । तस्स भिक्खुनो आसावच्छेदिको कथिनुद्धारो।  
भिक्खु अत्थतकथिनो चीवरासाय पक्‍कमति ‘‘न पच्‍चेस्स’’न्ति। सो बहिसीमगतो तं चीवरासं पयिरुपासति। अनासाय लभति, आसाय न लभति। तस्स एवं होति – ‘‘इधेविमं चीवरं कारेस्स’’न्ति। सो तं चीवरं कारेति। तस्स भिक्खुनो निट्ठानन्तिको कथिनुद्धारो।  
भिक्खु अत्थतकथिनो चीवरासाय पक्‍कमति ‘‘न पच्‍चेस्स’’न्ति। सो बहिसीमगतो तं चीवरासं पयिरुपासति। अनासाय लभति, आसाय न लभति। तस्स एवं होति – ‘‘नेविमं चीवरं कारेस्स’’न्ति। तस्स भिक्खुनो सन्‍निट्ठानन्तिको कथिनुद्धारो।  
भिक्खु अत्थतकथिनो चीवरासाय पक्‍कमति ‘‘न पच्‍चेस्स’’न्ति। सो बहिसीमगतो तं चीवरासं पयिरुपासति। अनासाय लभति, आसाय न लभति। तस्स एवं होति – ‘‘इधेविमं चीवरं कारेस्स’’न्ति। सो तं चीवरं कारेति। तस्स तं चीवरं कयिरमानं नस्सति। तस्स भिक्खुनो नासनन्तिको कथिनुद्धारो।  
भिक्खु अत्थतकथिनो चीवरासाय पक्‍कमति ‘‘न पच्‍चेस्स’’न्ति। तस्स बहिसीमगतस्स एवं होति – ‘‘इधेविमं चीवरासं पयिरुपासिस्स’’न्ति। सो तं चीवरासं पयिरुपासति । तस्स सा चीवरासा उपच्छिज्‍जति। तस्स भिक्खुनो आसावच्छेदिको कथिनुद्धारो।  
भिक्खु अत्थतकथिनो चीवरासाय पक्‍कमति अनधिट्ठितेन; नेवस्स होति – ‘‘पच्‍चेस्सन्ति, न पनस्स होति – ‘‘न पच्‍चेस्स’’न्ति। सो बहिसीमगतो तं चीवरासं पयिरुपासति। अनासाय लभति, आसाय न लभति। तस्स एवं होति – ‘‘इधेविमं चीवरं कारेस्सं, न पच्‍चेस्स’’न्ति। सो तं चीवरं कारेति। तस्स भिक्खुनो निट्ठानन्तिको कथिनुद्धारो।  
भिक्खु अत्थतकथिनो चीवरासाय पक्‍कमति अनधिट्ठितेन; नेवस्स होति – ‘‘पच्‍चेस्स’’न्ति, न पनस्स होति – ‘‘न पच्‍चेस्स’’न्ति। सो बहिसीमगतो तं चीवरासं पयिरुपासति। अनासाय लभति, आसाय न लभति। तस्स एवं होति – ‘‘नेविमं चीवरं कारेस्सं, न पच्‍चेस्स’’न्ति। तस्स भिक्खुनो सन्‍निट्ठानन्तिको कथिनुद्धारो।  
भिक्खु अत्थतकथिनो चीवरासाय पक्‍कमति अनधिट्ठितेन; नेवस्स होति – ‘‘पच्‍चेस्स’’न्ति, न पनस्स होति – ‘‘न पच्‍चेस्स’’न्ति। सो बहिसीमगतो तं चीवरासं पयिरुपासति। अनासाय लभति, आसाय न लभति। तस्स एवं होति – ‘‘इधेविमं चीवरं कारेस्सं, न पच्‍चेस्स’’न्ति। सो तं चीवरं कारेति। तस्स तं चीवरं कयिरमानं नस्सति। तस्स भिक्खुनो नासनन्तिको कथिनुद्धारो।  
भिक्खु अत्थतकथिनो चीवरासाय पक्‍कमति अनधिट्ठितेन; नेवस्स होति – ‘‘पच्‍चेस्स’’न्ति, न पनस्स होति – ‘‘न पच्‍चेस्स’’न्ति। तस्स बहिसीमगतस्स एवं होति – ‘‘इधेविमं चीवरासं पयिरुपासिस्सं, न पच्‍चेस्स’’न्ति। सो तं चीवरासं पयिरुपासति। तस्स सा चीवरासा उपच्छिज्‍जति। तस्स भिक्खुनो आसावच्छेदिको कथिनुद्धारो।  
अनासादोळसकं [अनासाद्वादसकं (सी॰)] निट्ठितं।  


## १९६. आसादोळसकं

३१९. भिक्खु अत्थतकथिनो चीवरासाय पक्‍कमति ‘‘पच्‍चेस्स’’न्ति। सो बहिसीमगतो तं चीवरासं पयिरुपासति। आसाय लभति, अनासाय न लभति। तस्स एवं होति – ‘‘इधेविमं चीवरं कारेस्सं, न पच्‍चेस्स’’न्ति। सो तं चीवरं कारेति। तस्स भिक्खुनो निट्ठानन्तिको कथिनुद्धारो।  
भिक्खु अत्थतकथिनो चीवरासाय पक्‍कमति ‘‘पच्‍चेस्स’’न्ति। सो बहिसीमगतो तं चीवरासं पयिरुपासति। आसाय लभति, अनासाय न लभति। तस्स एवं होति – ‘‘नेविमं चीवरं कारेस्सं, न पच्‍चेस्स’’न्ति। तस्स भिक्खुनो सन्‍निट्ठानन्तिको कथिनुद्धारो।  
भिक्खु अत्थतकथिनो चीवरासाय पक्‍कमति ‘‘पच्‍चेस्स’’न्ति। सो बहिसीमगतो तं चीवरासं पयिरुपासति। आसाय लभति, अनासाय न लभति। तस्स एवं होति – ‘‘इधेविमं चीवरं कारेस्सं, न पच्‍चेस्स’’न्ति। सो तं चीवरं कारेति। तस्स तं चीवरं कयिरमानं नस्सति। तस्स भिक्खुनो नासनन्तिको कथिनुद्धारो।  
भिक्खु अत्थतकथिनो चीवरासाय पक्‍कमति ‘‘पच्‍चेस्स’’न्ति। तस्स बहिसीमगतस्स एवं होति – ‘‘इधेविमं चीवरासं पयिरुपासिस्सं, न पच्‍चेस्स’’न्ति। सो तं चीवरासं पयिरुपासति। तस्स सा चीवरासा उपच्छिज्‍जति। तस्स भिक्खुनो आसावच्छेदिको कथिनुद्धारो।  
भिक्खु अत्थतकथिनो चीवरासाय पक्‍कमति ‘‘पच्‍चेस्स’’न्ति। सो बहिसीमगतो सुणाति – ‘‘उब्भतं किर तस्मिं आवासे कथिन’’न्ति। तस्स एवं होति – ‘‘यतो तस्मिं आवासे उब्भतं कथिनं, इधेविमं चीवरासं पयिरुपासिस्स’’न्ति। सो तं चीवरासं पयिरुपासति। आसाय लभति , अनासाय न लभति। तस्स एवं होति – ‘‘इधेविमं चीवरं कारेस्सं, न पच्‍चेस्स’’न्ति। सो तं चीवरं कारेति। तस्स भिक्खुनो निट्ठानन्तिको कथिनुद्धारो।  
भिक्खु अत्थतकथिनो चीवरासाय पक्‍कमति ‘‘पच्‍चेस्स’’न्ति। सो बहिसीमगतो सुणाति – ‘‘उब्भतं किर तस्मिं आवासे कथिन’’न्ति। तस्स एवं होति – ‘‘यतो तस्मिं आवासे उब्भतं कथिनं, इधेविमं चीवरासं पयिरुपासिस्स’’न्ति। सो तं चीवरासं पयिरुपासति। आसाय लभति, अनासाय न लभति। तस्स एवं होति – ‘‘नेविमं चीवरं कारेस्सं, न पच्‍चेस्स’’न्ति। तस्स भिक्खुनो सन्‍निट्ठानन्तिको कथिनुद्धारो।  
भिक्खु अत्थतकथिनो चीवरासाय पक्‍कमति ‘‘पच्‍चेस्स’’न्ति। सो बहिसीमगतो सुणाति – ‘‘उब्भतं किर तस्मिं आवासे कथिन’’न्ति। तस्स एवं होति – ‘‘यतो तस्मिं आवासे उब्भतं कथिनं, इधेविमं चीवरासं पयिरुपासिस्स’’न्ति। सो तं चीवरासं पयिरुपासति। आसाय लभति, अनासाय न लभति। तस्स एवं होति – ‘‘इधेविमं चीवरं कारेस्सं, न पच्‍चेस्स’’न्ति। सो तं चीवरं कारेति। तस्स तं चीवरं कयिरमानं नस्सति। तस्स भिक्खुनो नासनन्तिको कथिनुद्धारो।  
भिक्खु अत्थतकथिनो चीवरासाय पक्‍कमति ‘‘पच्‍चेस्स’’न्ति। सो बहिसीमगतो सुणाति – ‘‘उब्भतं किर तस्मिं आवासे कथिन’’न्ति। तस्स एवं होति – ‘‘यतो तस्मिं आवासे उब्भतं कथिनं, इधेविमं चीवरासं पयिरुपासिस्सं, न पच्‍चेस्स’’न्ति। सो तं चीवरासं पयिरुपासति। तस्स सा चीवरासा उपच्छिज्‍जति। तस्स भिक्खुनो आसावच्छेदिको कथिनुद्धारो।  
भिक्खु अत्थतकथिनो चीवरासाय पक्‍कमति ‘‘पच्‍चेस्स’’न्ति। सो बहिसीमगतो तं चीवरासं पयिरुपासति। आसाय लभति, अनासाय न लभति। सो तं चीवरं कारेति। सो कतचीवरो सुणाति – ‘‘उब्भतं किर तस्मिं आवासे कथिन’’न्ति। तस्स भिक्खुनो सवनन्तिको कथिनुद्धारो।  
भिक्खु अत्थतकथिनो चीवरासाय पक्‍कमति ‘‘पच्‍चेस्स’’न्ति। तस्स बहिसीमगतस्स एवं होति – ‘‘इधेविमं चीवरासं पयिरुपासिस्सं, न पच्‍चेस्स’’न्ति। सो तं चीवरासं पयिरुपासति। तस्स सा चीवरासा उपच्छिज्‍जति। तस्स भिक्खुनो आसावच्छेदिको कथिनुद्धारो।  
भिक्खु अत्थतकथिनो चीवरासाय पक्‍कमति ‘‘पच्‍चेस्स’’न्ति। सो बहिसीमगतो तं चीवरासं पयिरुपासति। आसाय लभति, अनासाय न लभति। सो तं चीवरं कारेति। सो कतचीवरो ‘‘पच्‍चेस्सं पच्‍चेस्स’’न्ति – बहिद्धा कथिनुद्धारं वीतिनामेति। तस्स भिक्खुनो सीमातिक्‍कन्तिको कथिनुद्धारो।  
भिक्खु अत्थतकथिनो चीवरासाय पक्‍कमति ‘‘पच्‍चेस्स’’न्ति। सो बहिसीमगतो तं चीवरासं पयिरुपासति। आसाय लभति, अनासाय न लभति। सो तं चीवरं कारेति। सो कतचीवरो ‘‘पच्‍चेस्सं पच्‍चेस्स’’न्ति – सम्भुणाति कथिनुद्धारं। तस्स भिक्खुनो सह भिक्खूहि कथिनुद्धारो।  
आसादोळसकं निट्ठितं।  


## १९७. करणीयदोळसकं

३२०. भिक्खु अत्थतकथिनो केनचिदेव करणीयेन पक्‍कमति। तस्स बहिसीमगतस्स चीवरासा उप्पज्‍जति। सो तं चीवरासं पयिरुपासति। अनासाय लभति, आसाय न लभति। तस्स एवं होति – ‘‘इधेविमं चीवरं कारेस्सं, न पच्‍चेस्स’’न्ति। सो तं चीवरं कारेति। तस्स भिक्खुनो निट्ठानन्तिको कथिनुद्धारो।  
भिक्खु अत्थतकथिनो केनचिदेव करणीयेन पक्‍कमति। तस्स बहिसीमगतस्स चीवरासा उप्पज्‍जति। सो तं चीवरासं पयिरुपासति। अनासाय लभति, आसाय न लभति। तस्स एवं होति – ‘‘नेविमं चीवरं कारेस्सं, न पच्‍चेस्स’’न्ति। तस्स भिक्खुनो सन्‍निट्ठानन्तिको कथिनुद्धारो।  
भिक्खु अत्थतकथिनो केनचिदेव करणीयेन पक्‍कमति। तस्स बहिसीमगतस्स चीवरासा उप्पज्‍जति। सो तं चीवरासं पयिरुपासति। अनासाय लभति, आसाय न लभति। तस्स एवं होति – ‘‘इधेविमं चीवरं कारेस्सं, न पच्‍चेस्स’’न्ति। सो तं चीवरं कारेति। तस्स तं चीवरं कयिरमानं नस्सति। तस्स भिक्खुनो नासनन्तिको कथिनुद्धारो।  
भिक्खु अत्थतकथिनो केनचिदेव करणीयेन पक्‍कमति। तस्स बहिसीमगतस्स चीवरासा उप्पज्‍जति। तस्स एवं होति – ‘‘इधेविमं चीवरासं पयिरुपासिस्सं, न पच्‍चेस्स’’न्ति। सो तं चीवरासं पयिरुपासति। तस्स सा चीवरासा उपच्छिज्‍जति। तस्स भिक्खुनो आसावच्छेदिको कथिनुद्धारो।  
भिक्खु अत्थतकथिनो केनचिदेव करणीयेन पक्‍कमति ‘‘न पच्‍चेस्स’’न्ति। तस्स बहिसीमगतस्स चीवरासा उप्पज्‍जति। सो तं चीवरासं पयिरुपासति। अनासाय लभति, आसाय न लभति। तस्स एवं होति – ‘‘इधेविमं चीवरं कारेस्स’’न्ति। सो तं चीवरं कारेति। तस्स भिक्खुनो निट्ठानन्तिको कथिनुद्धारो।  
भिक्खु अत्थतकथिनो केनचिदेव करणीयेन पक्‍कमति ‘‘न पच्‍चेस्स’’न्ति। तस्स बहिसीमगतस्स चीवरासा उप्पज्‍जति। सो तं चीवरासं पयिरुपासति। अनासाय लभति, आसाय न लभति। तस्स एवं होति – ‘‘नेविमं चीवरं कारेस्स’’न्ति। तस्स भिक्खुनो सन्‍निट्ठानन्तिको कथिनुद्धारो।  
भिक्खु अत्थतकथिनो केनचिदेव करणीयेन पक्‍कमति ‘‘न पच्‍चेस्स’’न्ति। तस्स बहिसीमगतस्स चीवरासा उप्पज्‍जति। सो तं चीवरासं पयिरुपासति। अनासाय लभति, आसाय न लभति। तस्स एवं होति – ‘‘इधेविमं चीवरं कारेस्स’’न्ति। सो तं चीवरं कारेति। तस्स तं चीवरं कयिरमानं नस्सति। तस्स भिक्खुनो नासनन्तिको कथिनुद्धारो।  
भिक्खु अत्थतकथिनो केनचिदेव करणीयेन पक्‍कमति ‘‘न पच्‍चेस्स’’न्ति। तस्स बहिसीमगतस्स चीवरासा उप्पज्‍जति। तस्स एवं होति – ‘‘इधेविमं चीवरासं पयिरुपासिस्स’’न्ति। सो तं चीवरासं पयिरुपासति। तस्स सा चीवरासा उपच्छिज्‍जति। तस्स भिक्खुनो आसावच्छेदिको कथिनुद्धारो।  
भिक्खु अत्थतकथिनो केनचिदेव करणीयेन पक्‍कमति अनधिट्ठितेन; नेवस्स होति – ‘‘पच्‍चेस्स’’न्ति, न पनस्स होति – ‘‘न पच्‍चेस्स’’न्ति। तस्स बहिसीमगतस्स चीवरासा उप्पज्‍जति। सो तं चीवरासं पयिरुपासति। अनासाय लभति, आसाय न लभति। तस्स एवं होति – ‘‘इधेविमं चीवरं कारेस्सं, न पच्‍चेस्स’’न्ति। सो तं चीवरं कारेति। तस्स भिक्खुनो निट्ठानन्तिको कथिनुद्धारो।  
भिक्खु अत्थतकथिनो केनचिदेव करणीयेन पक्‍कमति अनधिट्ठितेन; नेवस्स होति – ‘‘पच्‍चेस्स’’न्ति, न पनस्स होति – ‘‘न पच्‍चेस्स’’न्ति। तस्स बहिसीमगतस्स चीवरासा उप्पज्‍जति। सो तं चीवरासं पयिरुपासति। अनासाय लभति, आसाय न लभति। तस्स एवं होति – ‘‘नेविमं चीवरं कारेस्सं, न पच्‍चेस्स’’न्ति। तस्स भिक्खुनो सन्‍निट्ठानन्तिको कथिनुद्धारो।  
भिक्खु अत्थतकथिनो केनचिदेव करणीयेन पक्‍कमति अनधिट्ठितेन; नेवस्स होति – ‘‘पच्‍चेस्स’’न्ति, न पनस्स होति – ‘‘न पच्‍चेस्स’’न्ति। तस्स बहिसीमगतस्स चीवरासा उप्पज्‍जति। सो तं चीवरासं पयिरुपासति। अनासाय लभति, आसाय न लभति। तस्स एवं होति – ‘‘इधेविमं चीवरं कारेस्सं, न पच्‍चेस्स’’न्ति। सो तं चीवरं कारेति। तस्स तं चीवरं कयिरमानं नस्सति। तस्स भिक्खुनो नासनन्तिको कथिनुद्धारो।  
भिक्खु अत्थतकथिनो केनचिदेव करणीयेन पक्‍कमति अनधिट्ठितेन; नेवस्स होति – ‘‘पच्‍चेस्स’’न्ति, न पनस्स होति – ‘‘न पच्‍चेस्स’’न्ति। तस्स बहिसीमगतस्स चीवरासा उप्पज्‍जति। तस्स एवं होति – ‘‘इधेविमं चीवरासं पयिरुपासिस्सं, न पच्‍चेस्स’’न्ति। सो तं चीवरासं पयिरुपासति। तस्स सा चीवरासा उपच्छिज्‍जति। तस्स भिक्खुनो आसावच्छेदिको कथिनुद्धारो।  
करणीयदोळसकं निट्ठितं।  


## १९८. अपविलायननवकं

३२१. भिक्खु अत्थतकथिनो दिसंगमिको पक्‍कमति चीवरपटिवीसं अपविलायमानो [अपविनयमानो (सी॰), अपचिनयमानो (क॰)]। तमेनं दिसङ्गतं भिक्खू पुच्छन्ति – ‘‘कहं त्वं, आवुसो, वस्संवुट्ठो, कत्थ च ते चीवरपटिवीसो’’ति? सो एवं वदेति – ‘‘अमुकस्मिं आवासे वस्संवुट्ठोम्हि। तत्थ च मे चीवरपटिवीसो’’ति। ते एवं वदन्ति – ‘‘गच्छावुसो, तं चीवरं आहर, मयं ते इध चीवरं करिस्सामा’’ति। सो तं आवासं गन्त्वा भिक्खू पुच्छति – ‘‘कहं मे, आवुसो, चीवरपटिवीसो’’ति? ते एवं वदन्ति – ‘‘अयं ते, आवुसो, चीवरपटिवीसो; कहं गमिस्ससी’’ति? सो एवं वदेति – ‘‘अमुकं नाम [अमुकञ्‍च (क॰)] आवासं गमिस्सामि, तत्थ मे भिक्खू चीवरं करिस्सन्ती’’ति। ते एवं वदन्ति – ‘‘अलं, आवुसो, मा अगमासि। मयं ते इध चीवरं करिस्सामा’’ति। तस्स एवं होति – ‘‘इधेविमं चीवरं कारेस्सं, न पच्‍चेस्स’’न्ति। सो तं चीवरं कारेति। तस्स भिक्खुनो निट्ठानन्तिको कथिनुद्धारो।  
भिक्खु अत्थतकथिनो दिसंगमिको पक्‍कमति…पे॰… ‘‘नेविमं चीवरं कारेस्सं, न पच्‍चेस्स’’न्ति। तस्स भिक्खुनो सन्‍निट्ठानन्तिको कथिनुद्धारो।  
भिक्खु अत्थतकथिनो दिसंगमिको पक्‍कमति…पे॰… ‘‘इधेविमं चीवरं कारेस्सं, न पच्‍चेस्स’’न्ति। सो तं चीवरं कारेति। तस्स तं चीवरं कयिरमानं नस्सति। तस्स भिक्खुनो नासनन्तिको कथिनुद्धारो।  
३२२. भिक्खु अत्थतकथिनो दिसंगमिको पक्‍कमति चीवरपटिवीसं अपविलायमानो। तमेनं दिसंगतं भिक्खू पुच्छन्ति – ‘‘कहं त्वं, आवुसो, वस्संवुट्ठो , कत्थ च ते चीवरपटिवीसो’’ति? सो एवं वदेति – ‘‘अमुकस्मिं आवासे वस्संवुट्ठोम्हि, तत्थ च मे चीवरपटिवीसो’’ति। ते एवं वदन्ति – ‘‘गच्छावुसो, तं चीवरं आहर, मयं ते इध चीवरं करिस्सामा’’ति। सो तं आवासं गन्त्वा भिक्खू पुच्छति – ‘‘कहं मे, आवुसो, चीवरपटिवीसो’’ति? ते एवं वदन्ति – ‘‘अयं ते, आवुसो, चीवरपटिवीसो’’ति। सो तं चीवरं आदाय तं आवासं गच्छति। तमेनं अन्तरामग्गे भिक्खू पुच्छन्ति – ‘‘आवुसो, कहं गमिस्ससी’’ति? सो एवं वदेति – ‘‘अमुकं नाम आवासं गमिस्सामि, तत्थ मे भिक्खू चीवरं करिस्सन्ती’’ति। ते एवं वदन्ति – ‘‘अलं, आवुसो, मा अगमासि, मयं ते इध चीवरं करिस्सामा’’ति। तस्स एवं होति – ‘‘इधेविमं चीवरं कारेस्सं न पच्‍चेस्स’’न्ति। सो तं चीवरं कारेति। तस्स भिक्खुनो निट्ठानन्तिको कथिनुद्धारो।  
भिक्खु अत्थतकथिनो दिसंगमिको पक्‍कमति चीवरपटिवीसं अपविलायमानो। तमेनं दिसंगतं भिक्खू पुच्छन्ति – ‘‘कहं त्वं, आवुसो, वस्संवुट्ठो, कत्थ च ते चीवरपटिवीसो’’ति? सो एवं वदेति – ‘‘अमुकस्मिं आवासे वस्संवुट्ठोम्हि, तत्थ च मे चीवरपटिवीसो’’ति। ते एवं वदन्ति – ‘‘गच्छावुसो, तं चीवरं आहर, मयं ते इध चीवरं करिस्सामा’’ति। सो तं आवासं गन्त्वा भिक्खू पुच्छति – ‘‘कहं मे, आवुसो, चीवरपटिवीसो’’ति? ते एवं वदन्ति – ‘‘अयं ते, आवुसो, चीवरपटिवीसो’’ति। सो तं चीवरं आदाय तं आवासं गच्छति। तमेनं अन्तरामग्गे भिक्खू पुच्छन्ति – ‘‘आवुसो, कहं गमिस्ससी’’ति? सो एवं वदेति – ‘‘अमुकं नाम आवासं गमिस्सामि, तत्थ मे भिक्खू चीवरं करिस्सन्ती’’ति। ते एवं वदन्ति – ‘‘अलं, आवुसो, मा अगमासि, मयं ते इध चीवरं करिस्सामा’’ति। तस्स एवं होति – ‘‘नेविमं चीवरं कारेस्सं, न पच्‍चेस्स’’न्ति। तस्स भिक्खुनो सन्‍निट्ठानन्तिको कथिनुद्धारो।  
भिक्खु अत्थतकथिनो दिसंगमिको पक्‍कमति…पे॰… ‘‘इधेविमं चीवरं कारेस्सं, न पच्‍चेस्स’’न्ति । सो तं चीवरं कारेति। तस्स तं चीवरं कयिरमानं नस्सति। तस्स भिक्खुनो नासनन्तिको कथिनुद्धारो।  
३२३. भिक्खु अत्थतकथिनो दिसंगमिको पक्‍कमति चीवरपटिवीसं अपविलायमानो। तमेनं दिसंगतं भिक्खू पुच्छन्ति – ‘‘कहं त्वं, आवुसो, वस्संवुट्ठो, कत्थ च ते चीवरपटिवीसो’’ति? सो एवं वदेति – ‘‘अमुकस्मिं आवासे वस्संवुट्ठोम्हि, तत्थ च मे चीवरपटिवीसो’’ति। ते एवं वदन्ति – ‘‘गच्छावुसो, तं चीवरं आहर, मयं ते इध चीवरं करिस्सामा’’ति। सो तं आवासं गन्त्वा भिक्खू पुच्छति – ‘‘कहं मे, आवुसो, चीवरपटिवीसो’’ति? ते एवं वदन्ति – ‘‘अयं ते, आवुसो, चीवरपटिवीसो’’ति। सो तं चीवरं आदाय तं आवासं गच्छति। तस्स तं आवासं गतस्स एवं होति – ‘‘इधेविमं चीवरं कारेस्सं, न पच्‍चेस्स’’न्ति। सो तं चीवरं कारेति। तस्स भिक्खुनो निट्ठानन्तिको कथिनुद्धारो।  
भिक्खु अत्थतकथिनो दिसंगमिको पक्‍कमति…पे॰… ‘‘नेविमं चीवरं कारेस्सं, न पच्‍चेस्स’’न्ति। तस्स भिक्खुनो सन्‍निट्ठानन्तिको कथिनुद्धारो।  
भिक्खु अत्थतकथिनो दिसंगमिको पक्‍कमति…पे॰… ‘‘इधेविमं चीवरं कारेस्सं, न पच्‍चेस्स’’न्ति। सो तं चीवरं कारेति। तस्स तं चीवरं कयिरमानं नस्सति। तस्स भिक्खुनो नासनन्तिको कथिनुद्धारो।  
अपविलायननवकं निट्ठितं।  


## १९९. फासुविहारपञ्‍चकं

३२४. भिक्खु अत्थतकथिनो फासुविहारिको चीवरं आदाय पक्‍कमति – ‘‘अमुकं नाम आवासं गमिस्सामि; तत्थ मे फासु भविस्सति वसिस्सामि, नो चे मे फासु भविस्सति, अमुकं नाम आवासं गमिस्सामि; तत्थ मे फासु भविस्सति वसिस्सामि , नो चे मे फासु भविस्सति, अमुकं नाम आवासं गमिस्सामि; तत्थ मे फासु भविस्सति वसिस्सामि, नो चे मे फासु भविस्सति, पच्‍चेस्स’’न्ति। तस्स बहिसीमगतस्स एवं होति – ‘‘इधेविमं चीवरं कारेस्सं, न पच्‍चेस्स’’न्ति। सो तं चीवरं कारेति। तस्स भिक्खुनो निट्ठानन्तिको कथिनुद्धारो।  
भिक्खु अत्थतकथिनो फासुविहारिको चीवरं आदाय पक्‍कमति – ‘‘अमुकं नाम आवासं गमिस्सामि; तत्थ मे फासु भविस्सति वसिस्सामि, नो चे मे फासु भविस्सति, अमुकं नाम आवासं गमिस्सामि; तत्थ मे फासु भविस्सति वसिस्सामि, नो चे मे फासु भविस्सति, अमुकं नाम आवासं गमिस्सामि; तत्थ मे फासु भविस्सति वसिस्सामि, नो चे मे फासु भविस्सति, पच्‍चेस्स’’न्ति। तस्स बहिसीमगतस्स एवं होति – ‘‘नेविमं चीवरं कारेस्सं, न पच्‍चेस्स’’न्ति। तस्स भिक्खुनो सन्‍निट्ठानन्तिको कथिनुद्धारो।  
भिक्खु अत्थतकथिनो फासुविहारिको चीवरं आदाय पक्‍कमति – ‘‘अमुकं नाम आवासं गमिस्सामि; तत्थ मे फासु भविस्सति वसिस्सामि, नो चे मे फासु भविस्सति, अमुकं नाम आवासं गमिस्सामि; तत्थ मे फासु भविस्सति वसिस्सामि, नो चे मे फासु भविस्सति, अमुकं नाम आवासं गमिस्सामि; तत्थ मे फासु भविस्सति वसिस्सामि, नो चे मे फासु भविस्सति, पच्‍चेस्स’’न्ति। तस्स बहिसीमगतस्स एवं होति – ‘‘इधेविमं चीवरं कारेस्सं, न पच्‍चेस्स’’न्ति। सो तं चीवरं कारेति। तस्स तं चीवरं कयिरमानं नस्सति। तस्स भिक्खुनो नासनन्तिको कथिनुद्धारो।  
भिक्खु अत्थतकथिनो फासुविहारिको चीवरं आदाय पक्‍कमति – ‘‘अमुकं नाम आवासं गमिस्सामि; तत्थ मे फासु भविस्सति वसिस्सामि, नो चे मे फासु भविस्सति, अमुकं नाम आवासं गमिस्सामि; तत्थ मे फासु भविस्सति वसिस्सामि, नो चे मे फासु भविस्सति, अमुकं नाम आवासं गमिस्सामि; तत्थ मे फासु भविस्सति वसिस्सामि, नो चे मे फासु भविस्सति, पच्‍चेस्स’’न्ति। सो बहिसीमगतो तं चीवरं कारेति। सो कतचीवरो – ‘‘पच्‍चेस्सं पच्‍चेस्स’’न्ति बहिद्धा कथिनुद्धारं वीतिनामेति। तस्स भिक्खुनो सीमातिक्‍कन्तिको कथिनुद्धारो।  
भिक्खु अत्थतकथिनो फासुविहारिको चीवरं आदाय पक्‍कमति – ‘‘अमुकं नाम आवासं गमिस्सामि; तत्थ मे फासु भविस्सति वसिस्सामि, नो चे मे फासु भविस्सति, अमुकं नाम आवासं गमिस्सामि; तत्थ मे फासु भविस्सति वसिस्सामि, नो चे मे फासु भविस्सति, अमुकं नाम आवासं गमिस्सामि; तत्थ मे फासु भविस्सति वसिस्सामि, नो चे मे फासु भविस्सति, पच्‍चेस्स’’न्ति। सो बहिसीमगतो तं चीवरं कारेति। सो कतचीवरो ‘‘पच्‍चेस्सं पच्‍चेस्स’’न्ति सम्भुणाति कथिनुद्धारं। तस्स भिक्खुनो सह भिक्खूहि कथिनुद्धारो।  
फासुविहारपञ्‍चकं निट्ठितं।  


## २००. पलिबोधापलिबोधकथा

३२५. द्वेमे , भिक्खवे, कथिनस्स पलिबोधा, द्वे अपलिबोधा। कतमे च, भिक्खवे, द्वे कथिनस्स पलिबोधा? आवासपलिबोधो च चीवरपलिबोधो च। कथञ्‍च, भिक्खवे, आवासपलिबोधो होति? इध, भिक्खवे, भिक्खु वसति वा तस्मिं आवासे, सापेक्खो वा पक्‍कमति ‘‘पच्‍चेस्स’’न्ति। एवं खो, भिक्खवे, आवासपलिबोधो होति। कथञ्‍च, भिक्खवे, चीवरपलिबोधो होति? इध, भिक्खवे, भिक्खुनो चीवरं अकतं वा होति विप्पकतं वा, चीवरासा वा अनुपच्छिन्‍ना। एवं खो, भिक्खवे, चीवरपलिबोधो होति। इमे खो, भिक्खवे, द्वे कथिनस्स पलिबोधा।  
कतमे च, भिक्खवे, द्वे कथिनस्स अपलिबोधा? आवासअपलिबोधो च चीवरअपलिबोधो च। कथञ्‍च, भिक्खवे, आवासअपलिबोधो होति? इध, भिक्खवे, भिक्खु पक्‍कमति तम्हा आवासा चत्तेन वन्तेन मुत्तेन अनपेक्खो [अनपेक्खेन (क॰)] ‘‘न पच्‍चेस्स’’न्ति। एवं खो, भिक्खवे, आवासअपलिबोधो होति। कथञ्‍च, भिक्खवे, चीवरअपलिबोधो होति? इध, भिक्खवे, भिक्खुनो चीवरं कतं वा होति, नट्ठं वा विनट्ठं वा दड्ढं वा, चीवरासा वा उपच्छिन्‍ना। एवं खो, भिक्खवे, चीवरअपलिबोधो होति। इमे खो, भिक्खवे, द्वे कथिनस्स अपलिबोधाति।  
पलिबोधापलिबोधकथा निट्ठिता।  
कथिनक्खन्धको निट्ठितो सत्तमो।  


## २०१. तस्सुद्दानं

तिंस पावेय्यका भिक्खू, साकेतुक्‍कण्ठिता वसुं।  
वस्संवुट्ठोकपुण्णेहि, अगमुं जिनदस्सनं॥  
इदं वत्थु कथिनस्स, कप्पिस्सन्ति च पञ्‍चका।  
अनामन्ता असमाचारा, तथेव गणभोजनं॥  
यावदत्थञ्‍च उप्पादो, अत्थतानं भविस्सति।  
ञत्ति एवत्थतञ्‍चेव, एवञ्‍चेव अनत्थतं॥  
उल्‍लिखि धोवना चेव, विचारणञ्‍च छेदनं।  
बन्धनो वट्टि कण्डुस, दळ्हीकम्मानुवातिका॥  
परिभण्डं ओवद्धेय्यं, मद्दना निमित्तं कथा।  
कुक्‍कु सन्‍निधि निस्सग्गि, न कप्पञ्‍ञत्र ते तयो॥  
अञ्‍ञत्र पञ्‍चातिरेके, सञ्छिन्‍नेन समण्डली।  
नाञ्‍ञत्र पुग्गला सम्मा, निस्सीमट्ठोनुमोदति॥  
कथिनानत्थतं होति, एवं बुद्धेन देसितं।  
अहताकप्पपिलोति, पंसु पापणिकाय च॥  
अनिमित्तापरिकथा, अकुक्‍कु च असन्‍निधि।  
अनिस्सग्गि कप्पकते, तथा तिचीवरेन च॥  
पञ्‍चके वातिरेके वा, छिन्‍ने समण्डलीकते।  
पुग्गलस्सत्थारा सम्मा, सीमट्ठो अनुमोदति॥  
एवं कथिनत्थरणं, उब्भारस्सट्ठमातिका।  
पक्‍कमनन्ति निट्ठानं, सन्‍निट्ठानञ्‍च नासनं॥  
सवनं आसावच्छेदि, सीमा सहुब्भारट्ठमी।  
कतचीवरमादाय, ‘‘न पच्‍चेस्स’’न्ति गच्छति॥  
तस्स तं कथिनुद्धारा,ए होति पक्‍कमनन्तिको।  
आदाय चीवरं याति, निस्सीमे इदं चिन्तयि॥  
‘‘कारेस्सं न पच्‍चेस्स’’न्ति, निट्ठाने कथिनुद्धारो।  
आदाय निस्सीमं नेव, ‘‘न पच्‍चेस्स’’न्ति मानसो॥  
तस्स तं कथिनुद्धारो, सन्‍निट्ठानन्तिको भवे।  
आदाय चीवरं याति, निस्सीमे इदं चिन्तयि॥  
‘‘कारेस्सं न पच्‍चेस्स’’न्ति, कयिरं तस्स नस्सति।  
तस्स तं कथिनुद्धारो, भवति नासनन्तिको॥  
आदाय याति ‘‘पच्‍चेस्सं’’, बहि कारेति चीवरं।  
कतचीवरो सुणाति, उब्भतं कथिनं तहिं॥  
तस्स तं कथिनुद्धारो, भवति सवनन्तिको।  
आदाय याति ‘‘पच्‍चेस्सं’’, बहि कारेति चीवरं॥  
कतचीवरो बहिद्धा, नामेति कथिनुद्धारं।  
तस्स तं कथिनुद्धारो, सीमातिक्‍कन्तिको भवे॥  
आदाय याति ‘‘पच्‍चेस्सं’’, बहि कारेति चीवरं।  
कतचीवरो पच्‍चेस्सं, सम्भोति कथिनुद्धारं॥  
तस्स तं कथिनुद्धारो, सह भिक्खूहि जायति।  
आदाय च समादाय, सत्त-सत्तविधा गति॥  
पक्‍कमनन्तिका नत्थि, छक्‍के विप्पकते [छट्ठे विप्पकता (सी॰), छच्‍चा विप्पकथा (क॰)] गति।  
आदाय निस्सीमगतं, कारेस्सं इति जायति॥  
निट्ठानं सन्‍निट्ठानञ्‍च, नासनञ्‍च इमे तयो।  
आदाय ‘‘न पच्‍चेस्स’’न्ति, बहिसीमे करोमिति॥  
निट्ठानं सन्‍निट्ठानम्पि, नासनम्पि इदं तयो।  
अनधिट्ठितेन नेवस्स, हेट्ठा तीणि नयाविधि॥  
आदाय याति पच्‍चेस्सं, बहिसीमे करोमिति।  
‘‘न पच्‍चेस्स’’न्ति कारेति, निट्ठाने कथिनुद्धारो॥  
सन्‍निट्ठानं नासनञ्‍च, सवनसीमातिक्‍कमा।  
सह भिक्खूहि जायेथ, एवं पन्‍नरसं गति॥  
समादाय विप्पकता, समादाय पुना तथा।  
इमे ते चतुरो वारा, सब्बे पन्‍नरसविधि॥  
अनासाय च आसाय, करणीयो च ते तयो।  
नयतो तं विजानेय्य, तयो द्वादस द्वादस॥  
अपविलाना नवेत्थ [अपविलायमानेव (स्या॰), अपविना नव चेत्थ (सी॰)], फासु पञ्‍चविधा तहिं।  
पलिबोधापलिबोधा, उद्दानं नयतो कतन्ति॥  
इमम्हि खन्धके वत्थू दोळसकपेय्यालमुखानि एकसतं अट्ठारस।  
कथिनक्खन्धको निट्ठितो।  