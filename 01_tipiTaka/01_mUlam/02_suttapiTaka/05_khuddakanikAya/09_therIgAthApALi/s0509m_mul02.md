---
title: ०३. तिकनिपातो

---
३. तिकनिपातो  


## १. अपरासामाथेरीगाथा

३९.  
‘‘पण्णवीसतिवस्सानि , यतो पब्बजिताय मे।  
नाभिजानामि चित्तस्स, समं लद्धं कुदाचनं॥  
४०.  
‘‘अलद्धा चेतसो सन्तिं, चित्ते अवसवत्तिनी।  
ततो संवेगमापादिं, सरित्वा जिनसासनं॥  
४१.  
‘‘बहूहि दुक्खधम्मेहि, अप्पमादरताय मे।  
तण्हक्खयो अनुप्पत्तो, कतं बुद्धस्स सासनं।  
अज्ज मे सत्तमी रत्ति, यतो तण्हा विसोसिता’’ति॥  
… अपरा सामा थेरी…।  


## २. उत्तमाथेरीगाथा

४२.  
‘‘चतुक्खत्तुं पञ्चक्खत्तुं, विहारा उपनिक्खमिं।  
अलद्धा चेतसो सन्तिं, चित्ते अवसवत्तिनी॥  
४३.  
‘‘सा भिक्खुनिं उपगच्छिं, या मे सद्धायिका अहु।  
सा मे धम्ममदेसेसि, खन्धायतनधातुयो॥  
४४.  
‘‘तस्सा धम्मं सुणित्वान, यथा मं अनुसासि सा।  
सत्ताहं एकपल्लङ्केन, निसीदिं पीतिसुखसमप्पिता [निसीदिं सुखसमप्पिता (सी॰)]।  
अट्ठमिया पादे पसारेसिं, तमोखन्धं पदालिया’’ति॥  
… उत्तमा थेरी…।  


## ३. अपराउत्तमाथेरीगाथा

४५.  
‘‘ये इमे सत्त बोज्झङ्गा, मग्गा निब्बानपत्तिया।  
भाविता ते मया सब्बे, यथा बुद्धेन देसिता॥  
४६.  
‘‘सुञ्ञतस्सानिमित्तस्स, लाभिनीहं यदिच्छकं।  
ओरसा धीता बुद्धस्स, निब्बानाभिरता सदा॥  
४७.  
‘‘सब्बे कामा समुच्छिन्ना, ये दिब्बा ये च मानुसा।  
विक्खीणो जातिसंसारो, नत्थि दानि पुनब्भवो’’ति॥  
… अपरा उत्तमा थेरी…।  


## ४. दन्तिकाथेरीगाथा

४८.  
‘‘दिवाविहारा निक्खम्म, गिज्झकूटम्हि पब्बते।  
नागं ओगाहमुत्तिण्णं, नदीतीरम्हि अद्दसं॥  
४९.  
‘‘पुरिसो अङ्कुसमादाय, ‘देहि पाद’न्ति याचति।  
नागो पसारयी पादं, पुरिसो नागमारुहि॥  
५०.  
‘‘दिस्वा अदन्तं दमितं, मनुस्सानं वसं गतं।  
ततो चित्तं समाधेसिं, खलु ताय वनं गता’’ति॥  
… दन्तिका थेरी…।  


## ५. उब्बिरिथेरीगाथा

५१.  
‘‘अम्म जीवाति वनम्हि कन्दसि, अत्तानं अधिगच्छ उब्बिरि।  
चुल्लासीतिसहस्सानि [चूळासीतिसहस्सानि (सी॰)], सब्बा जीवसनामिका।  
एतम्हाळाहने दड्ढा, तासं कमनुसोचसि॥  
५२.  
‘‘अब्बही [अब्बुती (स्या॰), अब्बुळ्हं (क॰)] वत मे सल्लं, दुद्दसं हदयस्सितं [हदयनिस्सितं (सी॰ स्या॰)]।  
यं मे सोकपरेताय, धीतुसोकं ब्यपानुदि॥  
५३.  
‘‘साज्ज अब्बूळ्हसल्लाहं, निच्छाता परिनिब्बुता।  
बुद्धं धम्मञ्च सङ्घञ्च, उपेमि सरणं मुनि’’न्ति॥  
… उब्बिरी थेरी…।  


## ६. सुक्काथेरीगाथा

५४.  
‘‘किंमे कता राजगहे मनुस्सा, मधुं पीताव [मधुपीताव (सी॰)] अच्छरे।  
ये सुक्कं न उपासन्ति, देसेन्तिं बुद्धसासनं॥  
५५.  
‘‘तञ्च अप्पटिवानीयं, असेचनकमोजवं।  
पिवन्ति मञ्ञे सप्पञ्ञा, वलाहकमिवद्धगू॥  
५६.  
‘‘सुक्का सुक्केहि धम्मेहि, वीतरागा समाहिता।  
धारेति अन्तिमं देहं, जेत्वा मारं सवाहन’’न्ति॥  
… सुक्का थेरी…।  


## ७. सेलाथेरीगाथा

५७.  
‘‘नत्थि निस्सरणं लोके, किं विवेकेन काहसि।  
भुञ्जाहि कामरतियो, माहु पच्छानुतापिनी’’॥  
५८.  
‘‘सत्तिसूलूपमा कामा, खन्धासं अधिकुट्टना।  
यं त्वं ‘कामरतिं’ ब्रूसि, ‘अरती’ दानि सा मम॥  
५९.  
‘‘सब्बत्थ विहता नन्दी [नन्दि (सी॰ स्या॰)], तमोखन्धो पदालितो।  
एवं जानाहि पापिम, निहतो त्वमसि अन्तका’’ति॥  
… सेला थेरी…।  


## ८. सोमाथेरीगाथा

६०.  
‘‘यं तं इसीहि पत्तब्बं, ठानं दुरभिसम्भवं।  
न तं द्वङ्गुलपञ्ञाय, सक्का पप्पोतुमित्थिया’’॥  
६१.  
‘‘इत्थिभावो नो किं कयिरा, चित्तम्हि सुसमाहिते।  
ञाणम्हि वत्तमानम्हि, सम्मा धम्मं विपस्सतो॥  
६२.  
‘‘सब्बत्थ विहता नन्दी, तमोखन्धो पदालितो।  
एवं जानाहि पापिम, निहतो त्वमसि अन्तका’’ति॥  
… सोमा थेरी…।  
तिकनिपातो निट्ठितो।  