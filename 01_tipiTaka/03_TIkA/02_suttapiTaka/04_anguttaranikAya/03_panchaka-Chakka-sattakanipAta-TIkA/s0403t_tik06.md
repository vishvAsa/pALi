---
title: (७) २. सञ्‍ञावग्गो

---
(७) २. सञ्‍ञावग्गो  


## १-५. सञ्‍ञासुत्तादिवण्णना

६१-६५. दुतियस्स पठमे ‘‘महप्फला महानिसंसा’’ति उभयम्पेतं अत्थतो एकं, ब्यञ्‍जनमेव नानन्ति आह ‘‘महप्फला’’तिआदि। ‘‘पञ्‍चिमे गहपतयो आनिसंसा’’तिआदीसु (उदा॰ ७६) आनिसंस-सद्दो फलपरियायोपि होति । महतो लोकुत्तरस्स सुखस्स पच्‍चया होन्तीति महानिसंसा। अमतोगधाति अमतब्भन्तरा अमतं अनुप्पविट्ठा निब्बानदिट्ठत्ता, ततो परं न गच्छन्ति। तेन वुत्तं ‘‘अमतपरियोसाना’’ति। अमतं परियोसानं अवसानं एतासन्ति अमतपरियोसाना। मरणसञ्‍ञाति मरणानुपस्सनाञाणेन सञ्‍ञा। आहारे पटिकूलसञ्‍ञाति आहारं गमनादिवसेन पटिकूलतो परिग्गण्हन्तस्स उप्पन्‍नसञ्‍ञा। उक्‍कण्ठितस्साति निब्बिन्दन्तस्स कत्थचिपि असज्‍जन्तस्स। दुतियादीनि उत्तानत्थानेव।  
सञ्‍ञासुत्तादिवण्णना निट्ठिता।  


## ६-१०. साजीवसुत्तादिवण्णना

६६-७०. छट्ठे सह आजीवन्ति एत्थाति साजीवो, पञ्हस्स पुच्छनं विस्सज्‍जनञ्‍च। तेनाह ‘‘साजीवोति पञ्हपुच्छनञ्‍चेव पञ्हविस्सज्‍जनञ्‍चा’’तिआदि। अभिसङ्खतन्ति चितं। सत्तमादीनि उत्तानत्थानेव।  
साजीवसुत्तादिवण्णना निट्ठिता।  
सञ्‍ञावग्गवण्णना निट्ठिता।  