---
title: ०२. दुतियो परिच्छेदो

---
२. दुतियो परिच्छेदो  


## लक्खणरसुपट्ठानविभागो

६७.  
सभावो लक्खणं नाम, किच्‍चसम्पज्‍जना रसो।  
गय्हाकारो उपट्ठानं, पदट्ठानं तु पच्‍चयो॥  
६८.  
अत्तुपलद्धिसङ्खाता, सम्पत्ता च पनत्थतो।  
लक्खणरसुपट्ठाना, वोहाराभोगभेदिता॥  
६९.  
तेपञ्‍ञाससभावेसु, तस्मा भेदं यथारहं।  
लक्खणादिप्पकारेहि, पवक्खामि इतो परं॥  
७०.  
चिन्तेतीति भवे चित्तं, चिन्तनमत्तमेव वा।  
सम्पयुत्ताथ वा तेन, चिन्तेन्तीति च गोचरं॥  
७१.  
फुसतीति भवे फस्सो, फुसनं वाथ केवलं।  
सम्पयुत्ताथ वा तेन, फुसन्तीति च गोचरं॥  
७२.  
एवं कत्तरि भावे च, करणे च यथारहं।  
तेपञ्‍ञाससभावेसु, सद्दनिब्बचनं नये॥  
७३.  
आलम्बणमनं चित्तं, तंविजाननलक्खणं।  
सहजाधिट्ठानरसं, चिन्ताकप्पोति गय्हति॥  
७४.  
आलम्बणसमोधानो ,  
फस्सो फुसनलक्खणो।  
सङ्घट्टनरसो तत्थ,  
सन्‍निपातोति गय्हति॥  
७५.  
वेदनालम्बणरसा, सा वेदयितलक्खणा।  
गोचरानुभवरसा, अनुभुत्तीति गय्हति॥  
७६.  
आकारगहणं सञ्‍ञा, सा सञ्‍जाननलक्खणा।  
निमित्तुप्पादनरसा, उपलक्खाति गय्हति॥  
७७.  
चेतना चित्तविप्फारा, सायं ब्यापारलक्खणा।  
कम्मन्तायूहनरसा, संविधानन्ति गय्हति॥  
७८.  
एकग्गता अविक्खेपो, साविसाहारलक्खणा।  
सम्पिण्डनरसा चित्तं, समोधानन्ति गय्हति॥  
७९.  
यापनं सहजातान-मनुपालनलक्खणं।  
जीवितं जीवनरसं, आयुबन्धोति गय्हति॥  
८०.  
सारणा मनसीकारो, समन्‍नाहारलक्खणो।  
संयोजनरसो चित्त-पटिपत्तीति गय्हति॥  
८१.  
सङ्कप्पनलक्खणो तक्‍को, सहजाभिनिरोपनो।  
आलम्बाहननरसो, सन्‍निरुज्झोति गय्हति॥  
८२.  
विचारो अनुसन्धानो, अनुमज्‍जनलक्खणो।  
चित्तानुयोजनरसो, अनुपेक्खाति गय्हति॥  
८३.  
अधिमोक्खो असंसप्पो, सुसन्‍निट्ठानलक्खणो।  
निच्‍चलापादनरसो, दळ्हवुत्तीति गय्हति॥  
८४.  
वीरियं पन वायामो, महुस्साहनलक्खणो।  
किच्‍चासंसीदनरसो, उपत्थम्भोति गय्हति॥  
८५.  
आलम्बत्थिकता छन्दो, कत्तुकामतलक्खणो।  
आलम्बणेसनरसो, हत्थादानन्ति गय्हति॥  
८६.  
सहजातानुफरणा, सम्पियायनलक्खणा।  
सम्पीननरसा पीति, पामोज्‍जमिति गय्हति॥  
८७.  
चेतोसद्दहनं सद्धा, भूतोकप्पनलक्खणा।  
हितपक्खन्दनरसा, अधिमुत्तीति गय्हति॥  
८८.  
असम्मोसा सभावेसु, सति धारणलक्खणा।  
धम्मापिलापनरसा, अप्पमादोति गय्हति॥  
८९.  
हिरी जेगुच्छा पापेसु, सा हरायनलक्खणा।  
हीळसंकोचनरसा, पापलज्‍जाति गय्हति॥  
९०.  
पापसारज्‍जमोत्तप्पं, उब्बेगुत्तासलक्खणं।  
भयसङ्कोचनरसं, अविस्सासोति गय्हति॥  
९१.  
अलोभो अनभिसङ्गो, अपरिग्गहलक्खणो।  
मुत्तप्पवत्तनरसो, असंसग्गोति गय्हति॥  
९२.  
अदोसो चित्तसाखल्यं, अब्यापज्‍जनलक्खणो।  
सण्हप्पवत्तनरसो, सोम्मभावोति गय्हति॥  
९३.  
अमोहो खलिताभावो, पटिविज्झनलक्खणो।  
विसयोभासनरसो, पटिबोधोति गय्हति॥  
९४.  
तत्रमज्झत्ततोपेक्खा, समीकरणलक्खणा।  
अपक्खपातनरसा, समवाहोति गय्हति॥  
९५.  
पस्सद्धि कायचित्तानं, दरथाभावलक्खणा।  
अपरिप्फन्दनरसा, सीतिभावोति गय्हति॥  
९६.  
लहुता कायचित्तानं, अदन्धाकारलक्खणा।  
अवित्थाररसा सल्‍लहुकवुत्तीति गय्हति॥  
९७.  
मुदुता कायचित्तानं, कक्खळाभावलक्खणा।  
किच्‍चाविरोधनरसा, अनुकुल्यन्ति गय्हति॥  
९८.  
कम्मञ्‍ञता उभिन्‍नम्पि, अलंकिच्‍चस्स लक्खणा।  
पवत्तिसम्पत्तिरसा, योगभावोति गय्हति॥  
९९.  
तथा पागुञ्‍ञता द्विन्‍नं, विसदाकारलक्खणा।  
सुखप्पवत्तनरसा, सेरिभावोति गय्हति॥  
१००.  
उजुता कायचित्तानं, कुटिलाभावलक्खणा।  
जिम्हनिम्मदनरसा, उजुवुत्तीति गय्हति॥  
१०१.  
सम्मावाचा वचीसुद्धि, वाचासंयमलक्खणा।  
मिच्छावाचोरमरसा, वचीवेलाति गय्हति॥  
१०२.  
सम्माकम्मं क्रियासुद्धं, सम्माकरणलक्खणं।  
मिच्छाकम्मोरमरसं, क्रियावेलाति गय्हति॥  
१०३.  
सम्माजीवो विसुद्धेट्ठि, अल्‍लिट्ठाजीवलक्खणो।  
मिच्छाजीवोरमरसो, सम्मावुत्तीति गय्हति॥  
१०४.  
करुणा दीनसत्तेसु, दुक्खापनयलक्खणा।  
सोत्थितापत्थनरसा, अनुकम्पाति गय्हति॥  
१०५.  
सुखट्ठितेसु मुदिता, अनुमोदनलक्खणा।  
चेतोविकासनरसा, अविरोधोति गय्हति॥  
१०६.  
चेतोसारज्‍जना लोभो, अपरिच्‍चागलक्खणो।  
आलम्बगिज्झनरसो, अभिलग्गोति गय्हति॥  
१०७.  
चेतोब्यापज्‍जनं दोसो, सम्पदुस्सनलक्खणो।  
आलम्बणघातरसो, चण्डिक्‍कमिति गय्हति॥  
१०८.  
चेतोसम्मुय्हनं मोहो,  
सो सम्मुय्हनलक्खणो।  
सभावच्छादनरसो,  
अन्धभावोति गय्हति॥  
१०९.  
पापाजिगुच्छाहिरिकं, निल्‍लज्‍जाकारलक्खणं।  
पापोपलापनरसं, मलग्गाहोति गय्हति॥  
११०.  
असारज्‍जनमनोत्तप्पमनुत्तासनलक्खणं ।  
पापपक्खन्दनरसं, पागब्भमिति गय्हति॥  
१११.  
दिट्ठि दळ्हविपल्‍लासो, सा परामासलक्खणा।  
तुच्छाभिनिवेसनरसा, मिच्छागाहोति गय्हति॥  
११२.  
‘‘अहस्मी’’ति मञ्‍ञमानो, सो समुन्‍नतिलक्खणो।  
केतुसम्पग्गहरसो, अहंकारोति गय्हति॥  
११३.  
परसम्पत्तीसु इस्सा, अक्खमाकारलक्खणा।  
चेतोविकुचनरसा, विमुखत्तन्ति गय्हति॥  
११४.  
परिग्गहेसु मच्छेरं, सन्‍निगूहनलक्खणं।  
सामञ्‍ञासहनरसं, वेविच्छमिति गय्हति॥  
११५.  
चेतोपहननं थीनं, तं संसीदनलक्खणं।  
उस्साहभञ्‍जनरसं, संखित्तत्तन्ति गय्हति॥  
११६.  
विघातो सहजातानं, मिद्धं मोहनलक्खणं।  
सत्तिसंभञ्‍जनरसं, आतुरत्तन्ति गय्हति॥  
११७.  
उद्धच्‍चं चित्तविक्खेपो, अवूपसमलक्खणं।  
चेतोनवट्ठानरसं, भन्तत्तमिति गय्हति॥  
११८.  
विप्पटिसारो कुक्‍कुच्‍चमनुसोचनलक्खणं।  
अत्तानुसोचनरसं, पच्छातापोति गय्हति॥  
११९.  
कङ्खायना विचिकिच्छा, असन्‍निट्ठानलक्खणा।  
अनेकगाहनरसा, अप्पतिट्ठाति गय्हति॥  
१२०.  
इच्‍चेवं लक्खणादीहि, विभावेय्य विचक्खणो।  
तेपञ्‍ञाससभावेसु, सभावाकारलक्खणं॥  
१२१.  
लक्खणत्थकुसला सलक्खणे,  
लक्खणत्थपरमेपि केवलं।  
लक्खणुग्गहसुखाय वण्णयुं,  
लक्खणादिमुखतो सलक्खणं॥  
१२२.  
अत्थं तमेवमनुगम्म मयेत्थ वुत्त-  
मत्थानमत्थनयनत्थमनेकधापि।  
पत्थेय्य मेत्थ वचनत्थनयेहि ञाण-  
मत्थेसु बुद्धवचनत्थनयत्थिकेहि॥  
इति नामरूपपरिच्छेदे लक्खणरसुपट्ठानविभागो नाम  
दुतियो परिच्छेदो।  