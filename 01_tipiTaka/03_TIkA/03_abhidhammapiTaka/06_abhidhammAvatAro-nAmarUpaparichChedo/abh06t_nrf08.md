---
title: ०८. अट्ठमो परिच्छेदो

---
८. अट्ठमो परिच्छेदो  


## पकिण्णकनिद्देसो

४७५.  
इदानि पन सब्बेसं, एतेसं मानसं मया।  
पाटवत्थाय भिक्खूनं, कथीयति पकिण्णकं॥  
४७६.  
पन्थमक्‍कटको नाम, दिसासु पन पञ्‍चसु।  
तत्थ सुत्तं पसारेत्वा, जालमज्झे निपज्‍जति॥  
४७७.  
पठमाय दिसायेत्थ, सुत्ते पन पसारिते।  
पाणकेन पटङ्गेन, घट्टिते मक्खिकाय वा॥  
४७८.  
निपन्‍नट्ठानतो किञ्‍चि, चलित्वा उण्णनाभि तु।  
गन्त्वा सुत्तानुसारेन, यूसं पिवति तस्स सा॥  
४७९.  
पुनागन्त्वान तत्थेव, निपज्‍जति यथासुखं।  
एवमेव करोतेव, दिसासु दुतियादिसु॥  
४८०.  
पसादा पञ्‍च दट्ठब्बा, सुत्तं पञ्‍चदिसास्विव।  
चित्तं पन च दट्ठब्बं, मज्झे मक्‍कटको विय॥  
४८१.  
पाणकादीहि सुत्तस्स, तस्स सङ्घट्टना विय।  
पसादानं तु दट्ठब्बा, घट्टनारम्मणेन हि॥  
४८२.  
चलनं विय तंमज्झे, निपन्‍नायुण्णनाभिया।  
पसादघट्टनं तत्थ, गहेत्वारम्मणं पन॥  
४८३.  
मनोधातुक्रियाचित्तं, भवङ्गावट्टनं मतं।  
तस्सा सुत्तानुसारंव, वीथिचित्तपवत्तनं॥  
४८४.  
सीसे पनस्स विज्झित्वा, यूसपानंव चेतसो।  
आरम्मणेसु दट्ठब्बं, जवनस्स पवत्तनं॥  
४८५.  
पुनागन्त्वा यथा सुत्त-जालमज्झे निपज्‍जनं।  
वत्थुंयेव च निस्साय, चित्तस्स परिवत्तनं॥  
४८६.  
इदं तु पन ओपम्मं, अत्थं दीपेति किं तु हि।  
आरम्मणेन पठमं, पसादे घट्टिते पन॥  
४८७.  
पसादवत्थुतो चित्ता, वत्थुसन्‍निस्सितं मनो।  
ततो हि पठमंयेव, जायतीति हि दीपितं॥  
४८८.  
एकेकारम्मणं द्वीसु, द्वीसु द्वारेसु सब्बसो।  
आगच्छति तेनापाथं, अयमत्थोपि दीपितो॥  
४८९.  
रूपं चक्खुपसादम्हि, घट्टित्वा तङ्खणे पन।  
मनोद्वारे तथापाथ-मागच्छति निसंसयो॥  
४९०.  
खगो यथा हि रुक्खग्गे, निलीयन्तोव साखिनो।  
साखं घट्टेति तस्सीध, छाया फरति भूमियं॥  
४९१.  
साखाय घट्टनच्छाया, फरणानि च सब्बसो।  
अपुब्बाचरिमं एक-क्खणस्मिंयेव जायरे॥  
४९२.  
एवमेव च रूपस्स, पसादस्स च घट्टनं।  
भवङ्गचलनस्सापि, पच्‍चयत्तेन अत्थतो॥  
४९३.  
तथेव च मनोद्वारे, आपाथगमनम्पि च।  
अपुब्बाचरिमं एक-क्खणस्मिंयेव होतिति॥  
४९४.  
ततो भवङ्गं छिन्दित्वा, चक्खुद्वारे यथाक्‍कमं।  
आवज्‍जने समुप्पन्‍ने, दस्सने सम्पटिच्छने॥  
४९५.  
सन्तीरणे समुप्पन्‍ने, ततो वोट्ठब्बनेपि च।  
कुसलं जवनं चित्तं, तथाकुसलमेव वा॥  
४९६.  
एसो एव नयो सोत-द्वारादीसुपि विञ्‍ञुना।  
अविसेसेन विञ्‍ञेय्यो, सद्दादीनं तु घट्टने॥  
४९७.  
दोवारिकोपमादीनि , एतस्सत्थस्स दीपने।  
उद्धरित्वान तानेत्थ, दस्सेतब्बानि विञ्‍ञुना॥  
४९८.  
असम्भेदेन चक्खुस्स, रूपापाथगमेन च।  
आलोकनिस्सयेनापि, समनक्‍कारहेतुना॥  
४९९.  
पच्‍चयेहि पनेतेहि, समेतेहि चतूहिपि।  
जायते चक्खुविञ्‍ञाणं, सम्पयुत्तेहि तं सह॥  
५००.  
असम्भेदेन सोतस्स, सद्दापाथगमेन च।  
आकासनिस्सयेनापि, समनक्‍कारहेतुना॥  
५०१.  
पच्‍चयेहि पनेतेहि, समेतेहि चतूहिपि।  
जायते सोतविञ्‍ञाणं, सम्पयुत्तेहि तं सह॥  
५०२.  
असम्भेदेन घानस्स, गन्धापाथगमेन च।  
वायोसन्‍निस्सयेनापि, समनक्‍कारहेतुना॥  
५०३.  
पच्‍चयेहि पनेतेहि, समेतेहि चतूहिपि।  
जायते घानविञ्‍ञाणं, सम्पयुत्तेहि तं सह॥  
५०४.  
असम्भेदेन जिव्हाय, रसापाथगमेन च।  
आपोसन्‍निस्सयेनापि, समनक्‍कारहेतुना॥  
५०५.  
पच्‍चयेहि पनेतेहि, समेतेहि चतूहिपि।  
जायते जिव्हाविञ्‍ञाणं, सम्पयुत्तेहि तं सह॥  
५०६.  
असम्भेदेन कायस्स, फोट्ठब्बापाथसङ्गमा।  
पथवीनिस्सयेनापि, समनक्‍कारहेतुना॥  
५०७.  
पच्‍चयेहि पनेतेहि, समेतेहि चतूहिपि।  
जायते कायविञ्‍ञाणं, सम्पयुत्तेहि तं सह॥  
५०८.  
असम्भेदा मनस्सापि, धम्मापाथगमेन च।  
वत्थुसन्‍निस्सयेनापि, समनक्‍कारहेतुना॥  
५०९.  
पच्‍चयेहि पनेतेहि, समेतेहि चतूहिपि।  
मनोविञ्‍ञाणमेवं तु, सम्पयुत्तेहि जायते॥  
५१०.  
मनो भवङ्गचित्तन्ति, वेदितब्बं विभाविना।  
आवज्‍जनक्रियाचित्तं, समनक्‍कारोति सञ्‍ञितं॥  
५११.  
वत्थुसन्‍निस्सयेनाति, नायं सब्बत्थ गच्छति।  
भवं तु पञ्‍चवोकारं, सन्धाय कथितो पन॥  
५१२.  
पटिसन्धादिचित्तानि, सब्बानेकूनवीसति।  
कामे दस च रूपेसु, पञ्‍च चत्तारिरूपिसु॥  
५१३.  
कम्मं कम्मनिमित्तञ्‍च, तथा गतिनिमित्तकं।  
इदं हि तिविधं तेसं, आरम्मणमुदीरितं॥  
५१४.  
कामावचरसन्धीनं, परित्तारम्मणं मतं।  
पच्‍चुप्पन्‍नमतीतं वा, होति नत्थि अनागतं॥  
५१५.  
अट्ठेव च महापाका, तीणि सन्तीरणानि च।  
एकादसविधं चित्तं, तदारम्मणसञ्‍ञितं॥  
५१६.  
एकादसविधे चित्ते, तदारम्मणसञ्‍ञिते।  
दस पुञ्‍ञविपाकानि, एकं होति अपुञ्‍ञजं॥  
५१७.  
महापाका न जायन्ते, रूपारूपभवद्वये।  
कामे रूपे भवे चेव, होति सन्तीरणत्तयं॥  
५१८.  
तदारम्मणचित्तानि, यानि वुत्तानि सत्थुना।  
तेसु चित्तं पनेकम्पि, रूपारूपभवद्वये॥  
५१९.  
न तदारम्मणं हुत्वा, पवत्तति कदाचिपि।  
कस्मा न होति चे तत्थ, बीजस्साभावतो पन॥  
५२०.  
पटिसन्धिबीजं नत्थेत्थ, कामावचरसञ्‍ञितं।  
रूपादिगोचरे तस्स, भवेय्य जनकं तु यं॥  
५२१.  
चक्खुविञ्‍ञाणकादीनं , नत्थितापज्‍जतीति चे।  
निन्द्रियानं पवत्तानु-भावतो चित्तसम्भवो॥  
५२२.  
एकन्तेन यथा चेतं, तदारम्मणमानसं।  
नप्पवत्तति सब्बम्पि, रूपारूपभवद्वये॥  
५२३.  
अकामावचरधम्मेपि, तदेतं नानुबन्धति।  
कस्मा अजनकत्ता हि, जनकस्सासमानतो॥  
५२४.  
जनकं तेन तुल्यं वा, कामावचरसञ्‍ञितं।  
कुसलाकुसलादिं तु, जवनं अनुबन्धति॥  
५२५.  
कामावचरधम्मापि , ये महग्गतगोचरा।  
हुत्वा वत्तन्ति ते चापि, इदं नेवानुबन्धति॥  
५२६.  
परित्तारम्मणत्ता च, एकन्तेन पनस्स हि।  
तथापरिचितत्ता च, नानुबन्धति सब्बदा॥  
५२७.  
किं तेन युत्तिवादेन, वुत्तं अट्ठकथासु हि।  
तदारम्मणचित्तानि, एकादसपि सब्बसो॥  
५२८.  
नामगोत्तं पनारब्भ, जवने जवितेपि च।  
तदारम्मणं न गण्हन्ति, रूपारूपभवेसु वा॥  
५२९.  
यदा पञ्‍ञत्तिमारब्भ, जवने जवितेपि वा।  
तथा विपस्सनायापि, लक्खणारम्मणाय च॥  
५३०.  
तदारम्मणा न लब्भन्ति, मिच्छत्तनियतेसुपि।  
न लोकुत्तरधम्मेपि, आरब्भ जवने गते॥  
५३१.  
तथा महग्गते धम्मे, आरब्भ जवने पन।  
पटिसम्भिदाञाणानि, आरब्भ जवितेपि च॥  
५३२.  
मनोद्वारेपि सब्बेसं, जवनानमनन्तरं।  
तदारम्मणचित्तानि, भवन्ति अनुपुब्बतो॥  
५३३.  
न विज्‍जति मनोद्वारे, घट्टनारम्मणस्स हि।  
कथं भवङ्गतो होति, वुट्ठानं पन चेतसो॥  
५३४.  
मनोद्वारेपि आपाथ-मागच्छन्तेव गोचरा।  
घट्टनाय विना तस्मा, चित्तानं होति सम्भवो॥  
५३५.  
द्वादसापुञ्‍ञचित्तानं , विपाका सत्तसत्तति।  
भवन्ति चतुरासीति, पापपाका पवत्तियं॥  
५३६.  
एकादसविधानं तु, हित्वा उद्धच्‍चमानसं।  
एकादसविधा चेव, भवन्ति पटिसन्धियो॥  
५३७.  
क्रियचित्तेसु सब्बेसु, जवनं न च होति यं।  
तं वे करणमत्तत्ता, वातपुप्फसमं मतं॥  
५३८.  
जवनत्तं तु सम्पत्तं, किच्‍चसाधनतो पन।  
छिन्‍नमूलस्स रुक्खस्स, पुप्फंव अफलं सिया॥  
५३९.  
पटिच्‍च पन एतस्मा, फलमेतीति पच्‍चयो।  
यो धम्मो यस्स धम्मस्स, ठितियुप्पत्तियापि वा॥  
५४०.  
उपकारो हि सो तस्स, पच्‍चयोति पवुच्‍चति।  
सम्भवोपभवो हेतु, कारणं पच्‍चयो मतो॥  
५४१.  
लोभादि पन यो धम्मो, मूलट्ठेनुपकारको।  
हेतूति पन सो धम्मो, विञ्‍ञातब्बो विभाविना॥  
५४२.  
लोभो दोसो च मोहो च,  
तथालोभादयो तयो।  
छळेव हेतुयो होन्ति,  
जातितो नवधा सियुं॥  
५४३.  
धम्मानं कुसलादीनं, कुसलादित्तसाधको।  
मूलट्ठोति वदन्तेवं, एके आचरिया पन॥  
५४४.  
एवं सन्ते तु हेतूनं, तंसमुट्ठानरूपिसु।  
हेतुपच्‍चयता नेव, सम्पज्‍जति कदाचिपि॥  
५४५.  
न हि ते पन रूपानं, साधेन्ति कुसलादिकं।  
न तेसं पन रूपानं, पच्‍चया न च होन्ति ते॥  
५४६.  
तस्मा हि कुसलादीनं, कुसलादित्तसाधको।  
मूलट्ठोति न गन्तब्बो, विञ्‍ञुना समयञ्‍ञुना॥  
५४७.  
सुप्पतिट्ठितभावस्स, साधनेनुपकारको।  
मूलट्ठोति च हेतूनं, विञ्‍ञातब्बो विभाविना॥  
५४८.  
कुसलाकुसला हेतू, क्रियाहेतू च सब्बसो।  
धम्मानं सम्पयुत्तानं, तंसमुट्ठानरूपिनं॥  
५४९.  
हेतुपच्‍चयतं याता, पञ्‍चवोकारभूमियं।  
सम्पयुत्तानमेवेते, चतुवोकारभूमियं॥  
५५०.  
कामे विपाकहेतूपि, कामावचरभूमियं।  
अत्तना सम्पयुत्तानं, पटिसन्धिक्खणे पन॥  
५५१.  
कटत्तारूपजातानं, तथेव च पवत्तियं।  
चित्तजानञ्‍च रूपानं, हेतुपच्‍चयतं गता॥  
५५२.  
रूपे विपाकहेतु च, रूपावचरभूमियं।  
तथा वुत्तप्पकारानं, होन्ति ते हेतुपच्‍चया॥  
५५३.  
हेतुयो पञ्‍चवोकारे, लोकुत्तरविपाकजा।  
चित्तजानञ्‍च रूपानं, सम्पयुत्तानमेव च॥  
५५४.  
ते हेतुपच्‍चया होन्ति, चतुवोकारभूमियं।  
भवन्ति सम्पयुत्तानं, इतरे च सभूमियं॥  
५५५.  
हेतुत्थो हेतुयो चेव, हेतुपच्‍चयसम्भवो।  
एवमेव च विञ्‍ञेय्यो, सञ्‍जातसुखहेतुना॥  
५५६.  
छन्दो चित्तञ्‍च वीरियं, वीमंसा चाति सत्थुना।  
लोकाधिपतिना वुत्ता, चतुधाधिपती सियुं॥  
५५७.  
छन्दं तु जेट्ठकं कत्वा, छन्दं कत्वा धुरं पन।  
चित्तस्सुप्पत्तिकालस्मिं, छन्दाधिपति नामसो॥  
५५८.  
एसेव च नयो ञेय्यो, सेसेसुपि च तीसुपि।  
अधिप्पतीति निद्दिट्ठो, जेट्ठट्ठेनुपकारको॥  
५५९.  
सुमतिमतिविबोधनं विचित्तं,  
कुमतिमतिन्धनपावकं पधानं।  
इममतिमधुरं अवेदि यो यो,  
जिनवचनं सकलं अवेदि सो सो॥  
इति अभिधम्मावतारे पकिण्णकनिद्देसो नाम  
अट्ठमो परिच्छेदो।  