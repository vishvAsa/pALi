---
title: ०३. ततियो परिच्छेदो

---
३. ततियो परिच्छेदो  


## भेदसङ्गहविभागो

१२३.  
एवं भेदसभावेसु, तेस्वेव पुन सङ्गहं।  
सभावत्थविसेसेहि, पवक्खामि इतो परं॥  
१२४.  
असाधारणञाणेहि, सत्था वत्थुविवेचको।  
सङ्गहेत्वा सभागेहि, धम्मे दस्सेसि चक्खुमा॥  
१२५.  
दिट्ठिभिनिवेसट्ठेन, यथाभूतसभावतो।  
परमामसतिच्चेका, परामासोति भासिता॥  
१२६.  
किलेसासुचिभावेन, वणस्सावरसो विय।  
आलिम्पन्ताव सन्तानं, सवन्तीति पकासिता॥  
१२७.  
कामतण्हा भवतण्हा, दिट्ठाविज्जाति आसवा।  
चत्तारो आसवट्ठेन, तयो धम्मा सभावतो॥  
१२८.  
एतेवो घाति वुत्ताव, द्वारालम्बाभिवाहिनो।  
ओत्थरित्वा पराभूते, हरन्ता पाणिनो भवे॥  
१२९.  
योगाति चाहु ते एव, पाणिनो भवयन्तके।  
द्वारालम्बाभिसम्बन्धा, यन्तबन्धाव योजिता॥  
१३०.  
सन्तानमधिगण्हन्ता, मालुवाव महातरुं।  
गण्हन्ता दळ्हमालम्बं, मण्डूकमिव पन्नगो॥  
१३१.  
कामतण्हा च दिट्ठि च, उपादाना चतुब्बिधा।  
दिट्ठि दिट्ठिसीलब्बत-मत्तवादोति भेदिता॥  
१३२.  
कायेन कायं गन्थेन्ता, दुप्पमुञ्चानुवेठिनो।  
कथिता कायगन्थाति, तण्हाब्यापाददिट्ठियो॥  
१३३.  
सीलब्बतपरामासो, इति दिट्ठि विभेदिता।  
इदंसच्चाभिनिवेसो, इति चेवं चतुब्बिधा॥  
१३४.  
नेक्खम्मं पलिबोधेन्ता, भावनापरिपन्थका।  
सन्तानमण्डकोसाव, परियोनन्धकाति च॥  
१३५.  
कामच्छन्दो च ब्यापादो, थिनमिद्धञ्च संसयो।  
अविज्जुद्धच्चकुक्कुच्चमिति नीवरणा मता॥  
१३६.  
आगाळ्हं परियादाय, ओगय्हनुप्पवत्तिनो।  
योप्परोगाव सन्तान-मनुसेन्तीति भासिता॥  
१३७.  
कामरागो भवरागो, पटिघो मानदिट्ठियो।  
कङ्खाविज्जाति सत्तेव, छ धम्मानुसया मता॥  
१३८.  
द्वारालम्बणबन्धेन, पाणीनं भवमण्डले।  
संयोजनानि वुत्तानि, पासबन्धाव पक्खिनं॥  
१३९.  
कामरूपारूपरागा, पटिघो मोहसंसयो।  
दिट्ठि सीलब्बतं मानो, उद्धच्चेन दसा भवे॥  
१४०.  
रूपारूपरागुद्धच्चं, अभिधम्मे विना पुन।  
भवरागिस्स मच्छेरं, गहेत्वा दसधा सियुं॥  
१४१.  
संक्लेपयन्ति सन्तानं, उपघातेन्ति पाणिनो।  
सहजातेक्लेसेन्तीति, किलेसाति पकासिता॥  
१४२.  
लोभो दोसो च मोहो च,  
दिट्ठि मानो च संसयो।  
थिनाहिरिकनोत्तप्प-  
मुद्धच्चेन सियुं दस॥  
१४३.  
नवसङ्गहिता एत्थ, दिट्ठिलोभा पकासिता।  
सत्तसङ्गहिताविज्जा, पटिघो पञ्चसङ्गहो॥  
१४४.  
चतुसङ्गहिता कङ्खा, मानुद्धच्चा तिसङ्गहा।  
दुकसङ्गहितं थीनं, कुक्कुच्चमेकसङ्गहं॥  
१४५.  
द्विधाहिरिकनोत्तप्प-मिस्सामच्छरियं तथा।  
इच्चेवं दसधा वुत्ता, पापकेस्वेव सङ्गहा॥  
१४६.  
परामासासवोघा च, योगुपादानगन्थतो।  
नीवारणानुसयतो, संयोजनकिलेसतो॥  
१४७.  
चुद्दसेव तु सङ्खेपा, सत्तपञ्ञास भेदतो।  
यथाधम्मानुसारेन, चित्तुप्पादेसु योजये॥  
१४८.  
ततोपरे नोपरामा-सादिभेदितसङ्गहा।  
चित्तं चेतसिकं रूपं, निब्बानमिति दीपये॥  
१४९.  
इच्चाकुसलधम्मानं, ञत्वा सङ्गहमुत्तरं।  
मिस्सका नाम विञ्ञेय्या, यथासम्भवतो कथं।  
१५०.  
लोभो दोसो च मोहो च,  
एकन्ताकुसला तयो।  
अलोभादोसामोहो च,  
कुसलाब्याकता तथा॥  
१५१.  
पादपस्सेव मूलानि, थिरभावाय पच्चया।  
मूलभावेन धम्मानं, हेतू धम्मा छ दीपिता॥  
१५२.  
वितक्को च विचारो च, पीति चेकग्गता तथा।  
सोमनस्सं दोमनस्सं, उपेक्खाति च वेदना॥  
१५३.  
आहच्चुपनिज्झायन्ता, निज्झानट्ठेन पच्चया।  
झानधम्माति सत्थाह, पञ्च वत्थुसभावतो॥  
१५४.  
सम्मादिट्ठि च सङ्कप्पो, वायामो विरतित्तयं।  
सम्मासति समाधी च, मिच्छादिट्ठि च सम्भवा॥  
१५५.  
सम्मामिच्छा च नीयन्ता, निय्यानट्ठेन पच्चया।  
मग्गङ्गा द्वादसक्खाता, नव धम्मा सभावतो॥  
१५६.  
अत्तभावं पवत्तेन्ता, ओजट्ठमकवेदनं।  
पटिसन्धिनामरूप-माहरन्ता यथाक्कमं॥  
१५७.  
कबळीकारो आहारो,  
फस्सो सञ्चेतना तथा।  
विञ्ञाणमिति चत्तारो,  
आहाराति पकासिता॥  
१५८.  
धम्मानं सहजातानं, इन्द्रियट्ठेन पच्चया।  
अत्तानमिस्सरट्ठेन, अनुवत्तापका तथा॥  
१५९.  
सद्धा च सति पञ्ञा च, वीरियेकग्गतापि च।  
वेदना जीवितं चित्तं, अट्ठ रूपिन्द्रियानि च॥  
१६०.  
कथं जीवितमेकं तु, सुखं दुक्खन्ति वेदना।  
सोमनस्सं दोमनस्सं, उपेक्खाति च भेदिता॥  
१६१.  
पञ्ञादिमग्गेनञ्ञात-ञ्ञस्सामीतिन्द्रियं भवे।  
मज्झे अञ्ञिन्द्रियमन्ते, अञ्ञाताविन्द्रियं तथा॥  
१६२.  
सोळसेव सभावेन, इन्द्रियट्ठविभागतो।  
इन्द्रियानीति वुत्तानि, बावीसति विभावये॥  
१६३.  
दळ्हाधिट्ठितसन्ताना , विपक्खेहि अकम्पिया।  
बलवन्तसभावेन, बलधम्मा पकासिता॥  
१६४.  
सद्धा सति हिरोत्तप्पं, वीरियेकग्गता तथा।  
पञ्ञाहिरिकानोत्तप्प-मिच्चेवं नवधा मता॥  
१६५.  
जेट्ठा पुब्बङ्गमट्ठेन, पुञ्ञापुञ्ञपवत्तियं।  
पच्चयाधिप्पतेय्येन, सहजानं यथारहं॥  
१६६.  
चत्तारोधिपती वुत्ता, आधिप्पच्चसभावतो।  
छन्दो चित्तञ्च वीरियं, वीमंसाति च तादिना॥  
१६७.  
पञ्चसङ्गहिता पञ्ञा, वायामेकग्गता पन।  
चतुसङ्गहिता चित्तं, सति चेव तिसङ्गहा॥  
१६८.  
सङ्कप्पो वेदना सद्धा, दुकसङ्गहिता मता।  
एकेकसङ्गहा सेसा, अट्ठवीसति भासिता।  
इच्चेवं सत्तधा भेदो, वुत्तो मिस्सकसङ्गहो॥  
१६९.  
हेतुझानङ्गमग्गङ्गा, आहारिन्द्रियतो तथा।  
बलाधिप्पतितो चेव, पुञ्ञापुञ्ञादिमिस्सता।  
छत्तिंसेव सभावेन, चतुसट्ठि पभेदतो॥  
१७०.  
इच्चेवं सङ्गहेत्वान, विभावेय्य ततो परं।  
चित्तुप्पादपभेदेसु, यथासम्भवतो कथं॥  
१७१.  
सितावज्जनविञ्ञाणं, सम्पटिच्छनतीरणा।  
अट्ठारसाहेतुकाव, मोमूहा एकहेतुका॥  
१७२.  
सेसा तु कुसला ञाणवियुत्ता च द्विहेतुका।  
चित्तुप्पादापरे सत्त-चत्तालीस तिहेतुका॥  
१७३.  
पञ्चविञ्ञाणमज्झानं , द्विझानङ्गिकमीरितं।  
चतुत्थपञ्चमज्झानं, तिझानं ततियं मता॥  
१७४.  
चतुझानं तु दुतियं, कामे च सुखवज्जिता।  
पञ्चझानं तु पठमं, कामे च सुखिता मता॥  
१७५.  
पठमानुत्तरं झानं, अट्ठमग्गङ्गिकं मतं।  
सत्तमग्गङ्गिकं नाम, सेसझानमनुत्तरं॥  
१७६.  
लोकियं पठमं झानं, तथा कामे तिहेतुका।  
पञ्चमग्गङ्गिका नाम, चित्तुप्पादा पकासिता॥  
१७७.  
सेसं महग्गतं झानं, सम्पयुत्ता च दिट्ठिया।  
ञाणेन विप्पयुत्ता च, चतुमग्गङ्गिका मता॥  
१७८.  
पटिघुद्धच्चयुत्ता च, विप्पयुत्ता च दिट्ठिया।  
तिमग्गङ्गं दुमग्गङ्गं, कङ्खितं समुदीरितं॥  
१७९.  
न होन्ताहेतुके मग्गा, चित्तट्ठिति च कङ्खिते।  
विदिता नियतता च, लोकियेसु न उद्धटा॥  
१८०.  
कामेसु कबळीकारो, अनाहारो असञ्ञिनो।  
चित्तुप्पादेसु सब्बत्थ, आहारत्तयमीरितं॥  
१८१.  
इन्द्रियानि विभावेय्य, नवधानुत्तरे बुधो।  
अट्ठधा समुदीरेय्य, लोकियेसु तिहेतुके॥  
१८२.  
सत्तधा पन ञाणेन, विप्पयुत्ते पकासये।  
सितवोट्ठब्बनापुञ्ञे, पञ्चधा कङ्खिते पन॥  
१८३.  
चतुधा तिविधा सेसे, चित्तुप्पादे समीरये।  
तिहेतुका सत्तबला, छबला तु दुहेतुका॥  
१८४.  
चतुबला अकुसला, कङ्खितं तिबलं मतं।  
द्विबलं सितवोट्ठब्ब-मबलं सेसमीरितं॥  
१८५.  
जवनेधिपतीनं तु, यो कोचेको तिहेतुके।  
द्विहेतुके वा कुसले, वीमंसा नोपलब्भति॥  
१८६.  
लोकियेसु विपाकेसु,  
मोहमूले अहेतुके।  
यथासम्भववुत्तित्ता,  
नत्थाधिपति कोचिपि॥  
१८७.  
सम्भोति कायविञ्ञाणे, पुञ्ञपाके सुखिन्द्रियं।  
दुक्खिन्द्रियम्पि तत्थेव, पापपाकम्हि भासितं॥  
१८८.  
सन्तीरणञ्च हसनं, सोमनस्सानि सोळस।  
पठमादिचतुज्झानं, सोमनस्सयुतं भवे॥  
१८९.  
दोमनस्सयुत्ता द्वेव, चित्तुप्पादा पकासिता।  
तदञ्ञे पन सब्बेपि, पञ्चपञ्ञासुपेक्खका॥  
१९०.  
वेदनासम्पयोगञ्च, विनिब्भुज्जेवमट्ठधा।  
हेतुयोगादिभेदेहि, चित्तुप्पादा पकासिता॥  
१९१.  
तंतंवियोगभेदञ्च, पच्चेकमथ मिस्सितं।  
यथावुत्तानुसारेन, यथासम्भवतो नये॥  
१९२.  
इच्चेवं पन योजेत्वा, चित्तुप्पादेसु मिस्सकं।  
ततो ञेय्या विसुद्धा च, बोधिपक्खियसङ्गहा॥  
१९३.  
काये च वेदनाचित्ते, धम्मेसु च यथारहं।  
असुभं दुक्खमनिच्च-मनत्ताति सुपट्ठिता॥  
१९४.  
सम्मासति पनिच्चेका, किच्चगोचरभेदतो।  
सतिपट्ठाननामेन, चत्तारोति पकासिता॥  
१९५.  
उप्पन्नानुप्पन्नपाप-पहानानुप्पादनाय च।  
अनुप्पन्नुप्पन्नेहि वा, निब्बत्तिअभिवुद्धिया॥  
१९६.  
पदहन्तस्स वायामो, किच्चाभोगविभागतो।  
सम्मप्पधाननामेन, चत्तारोति पकासिता॥  
१९७.  
इद्धिया पादभूतत्ता, इद्धिपादाति भासिता।  
छन्दो चित्तञ्च वीरियं, वीमंसाति चतुब्बिधा॥  
१९८.  
पञ्च सद्धा सति पञ्ञा, वीरियेकग्गता तथा।  
इन्द्रियानिन्द्रियट्ठेन, बलट्ठेन बलानि च॥  
१९९.  
सति धम्मविचयो च, तथा वीरियपीतियो।  
पस्सद्धेकग्गतापेक्खा, बुज्झन्तस्सङ्गभावतो॥  
२००.  
बोज्झङ्गाति विसेसेन, सत्त धम्मा पकासिता।  
निय्यानट्ठेन मग्गङ्गा, सम्मादिट्ठादिअट्ठधा॥  
२०१.  
छसङ्गहेत्थ वायामो, सतिपञ्ञा समीरिता।  
पञ्चसङ्गहिता नाम, समाधि चतुसङ्गहो॥  
२०२.  
सद्धा दुसङ्गहा वुत्ता, सेसा एकेकसङ्गहा।  
इच्चेवं सत्तधा भेदो, बोधिपक्खियसङ्गहो॥  
२०३.  
सतिपट्ठानसम्मप्पधानतो इद्धिपादतो।  
इन्द्रियबलबोज्झङ्गा, मग्गभेदा च भासिता॥  
२०४.  
छन्दो चित्तमुपेक्खा च, सद्धापस्सद्धिपीतियो।  
सम्मादिट्ठि च सङ्कप्पो, वायामो विरतित्तयं॥  
२०५.  
सम्मासति समाधीति, दीपिता बोधिपक्खिया।  
चुद्दसा धम्मतो होन्ति, सत्ततिंस पभेदतो॥  
२०६.  
येहि धम्मेहि बुज्झन्तो, सच्चानि पटिविज्झति।  
समत्तानुत्तरे होन्ति, न वा सङ्कप्पपीतियो॥  
२०७.  
पुब्बभागेपि लब्भन्ति, लोकियम्हि यथारहं।  
निब्बेधभावनाकाले, छब्बिसुद्धिपवत्तियं॥  
२०८.  
इच्चेवं तिविधा भेदं, विभावेय्य यथारहं।  
सभावभेदभिन्नानं, सभागत्थेहि सङ्गहं॥  
२०९.  
भेदसङ्गहविदूहि वण्णितं, भेदसङ्गहविमुत्तिसासने।  
भेदसङ्गहनयत्थमुत्तमं, भेदसङ्गहमुखं पकासितं॥  
२१०.  
धम्मसभावविभागबुधेवं, धम्मदिसम्पतिसासनधम्मे।  
धम्मविभूतिविभूसितचित्ता, धम्मरसामतभागि भवन्ति॥  
इति नामरूपपरिच्छेदे भेदसङ्गहविभागो नाम  
ततियो परिच्छेदो।  