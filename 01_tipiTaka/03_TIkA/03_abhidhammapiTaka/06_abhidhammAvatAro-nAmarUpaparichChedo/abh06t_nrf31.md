---
title: ०५. पञ्चमो परिच्छेदो

---
५. पञ्चमो परिच्छेदो  


## कम्मविभागो

३२८.  
विभागं पन कम्मानं,  
पवक्खामि इतो परं।  
कम्मपाकक्रियाभेदे,  
अमोहाय समासतो॥  
३२९.  
कम्मपच्चयकम्मन्ति, चेतनाव समीरिता।  
तत्थापि नानक्खणिका, पुञ्ञापुञ्ञाव चेतना॥  
३३०.  
देति पाकमधिट्ठाय, सम्पयुत्ते यथारहं।  
कम्मस्सायूहनट्ठेन, पवत्तत्ता हि चेतना॥  
३३१.  
क्लेसानुसयसन्ताने , पाकधम्मा हि जायरे।  
पहीनानुसयानं तु, क्रियामत्तं पवत्तति॥  
३३२.  
मूलभावा च सब्बेसं, तथेवावज्जनद्वयं।  
जनितानि च कम्मेहि, विपाकानि पवत्तरे॥  
३३३.  
चित्तुप्पादवसेनेव, कम्मं तेत्तिंसधा ठितं।  
कम्मचतुक्कभेदेहि, विभावेय्य विचक्खणो॥  
३३४.  
पच्चुप्पन्नादिकण्हादि-जनकादिगरादितो।  
दिट्ठधम्मादिकामादि-भेदा छधा यथाक्कमं॥  
३३५.  
यं पापं सुखवोकिण्णं, अकिच्छेन करीयति।  
पच्चुप्पन्नसुखं कम्मं, आयतिं दुक्खपाकजं॥  
३३६.  
किच्छेन दुक्खवोकिण्णं, यदि पापं करीयति।  
पच्चुप्पन्ने च तं दुक्खं, आयतिं दुक्खपाकजं॥  
३३७.  
किच्छेन दुक्खवोकिण्णं, यदि पुञ्ञं करीयति।  
पच्चुप्पन्नम्हि तं दुक्खं, आयतिं सुखपाकजं॥  
३३८.  
यं पुञ्ञं सुखवोकिण्णं, अकिच्छेन करीयति।  
पच्चुप्पन्नसुखञ्चेव, आयतिं सुखपाकजं॥  
३३९.  
विससंसट्ठमधुरं, सविसं तित्तकं तथा।  
गोमुत्तमधुभेसज्ज-मिच्चोपम्मं यथाक्कमं॥  
३४०.  
समादाने विपाके च, सुखदुक्खप्पभेदितं।  
कम्ममेवं चतुद्धाति, पकासेन्ति तथागता॥  
३४१.  
आनन्तरियकम्मादि, एकन्तकटुकावहं।  
कण्हं कण्हविपाकन्ति, कम्मं दुग्गतिगामिकं॥  
३४२.  
पठमज्झानकम्मादि, एकन्तेन सुखावहं।  
सुक्कं सुक्कविपाकन्ति, कम्मं सग्गूपपत्तिकं॥  
३४३.  
वोकिण्णकम्म वोकिण्ण-सुखदुक्खूपपत्तिकं।  
कण्हसुक्कं कण्हसुक्क-विपाकन्ति समीरितं॥  
३४४.  
अकण्हसुक्कमीरेन्ति, अकण्हसुक्कपाकदं।  
कम्मं लोकुत्तरं लोके, गतिकम्मक्खयावहं॥  
३४५.  
इति वट्टप्पवत्तम्हि, क्लेसवोदानभेदितं।  
कम्मक्खयेन सङ्गय्ह, चतुधा कम्ममीरितं॥  
३४६.  
जनकञ्चेवुपत्थम्भ-मुपपीळोपघातकं।  
चतुधा किच्चभेदेन, कम्ममेवं पवुच्चति॥  
३४७.  
जनेति जनकं पाकं, तं छिन्दतुपपीळकं।  
तं पवत्तेतुपत्थम्भं, तं घातेतोपघातकं॥  
३४८.  
करोति अत्तनो पाक-स्सावकासन्ति भासितं।  
पाकदायककम्मं तु, यं किञ्चि जनकं भवे॥  
३४९.  
बाधमानककम्मं तु, तं पाकमुपपीळकं।  
उपघातकमीरेन्ति, तदुपच्छेदकंपरे॥  
३५०.  
गरुकासन्नमाचिण्णं, कटत्ताकम्मुना सह।  
कम्मं चतुब्बिधं पाक-परियायप्पभेदतो॥  
३५१.  
महग्गतानन्तरियं, गरुकम्मन्ति वुच्चति।  
कतं चिन्तितमासन्न-मासन्नमरणेन तु॥  
३५२.  
बाहुल्लेन समाचिण्णमाचिण्णन्ति पवुच्चति।  
सेसं पुञ्ञमपुञ्ञञ्च, कटत्ताकम्ममीरितं॥  
३५३.  
दिट्ठधम्मे वेदनीयमुपपज्जापरे तथा।  
परियायवेदनीयमिति चाहोसिकम्मुना॥  
३५४.  
पाककालवसेनाथ, कालातीतवसेन च।  
चतुधेवम्पि अक्खातं, कम्ममादिच्चबन्धुना॥  
३५५.  
दिट्ठधम्मे वेदनीयं, पठमं जवनं भवे।  
अलद्धासेवनत्ताव, असमत्थं भवन्तरे॥  
३५६.  
वेदनीयं तुपपज्जपरियोसानमीरितं।  
परिनिट्ठितकम्मत्ता, विपच्चति अनन्तरे॥  
३५७.  
सेसानि वेदनीयानि, परियायापरे पन।  
लद्धासेवनतो पाकं, जनेन्ति सति पच्चये॥  
३५८.  
वुच्चन्ताहोसिकम्मानि, कालातीतानि सब्बथा।  
उच्छिन्नतण्हामूलानि, पच्चयालाभतो तथा॥  
३५९.  
चतुधा पुन कामादिभूमिभेदेन भासितं।  
पुञ्ञापुञ्ञवसा द्वेधा, कामावचरिकं भवे॥  
३६०.  
अपुञ्ञं तत्थ सावज्ज-मनिट्ठफलदायकं।  
तं कम्मफस्सद्वारेहि, दुविधं सम्पवत्तति॥+  
  
३६१.  
कायद्वारं वचीद्वारं, मनोद्वारन्ति तादिना।  
कम्मद्वारत्तयं वुत्तं, फस्सद्वारा छ दीपिता॥  
३६२.  
कम्मद्वारे मनोद्वारे, पञ्चद्वारा समोहिता।  
फस्सद्वारमनोद्वारं, कम्मद्वारत्तयं कतं॥  
३६३.  
तथा हि कायविञ्ञत्तिं, जनेत्वा जातचेतना।  
कायकम्मं वचीकम्मं, वचीभेदपवत्तिका॥  
३६४.  
विञ्ञत्तिद्वयसम्पत्ता, मनोकम्मन्ति वुच्चति।  
भेदोयं परियायेन, कम्मानमिति दीपितो॥  
३६५.  
पाणघातादिकं कम्मं, काये बाहुल्लवुत्तितो।  
कायकम्मं वचीकम्मं, मुसावादादिकं तथा॥  
३६६.  
अभिज्झादि मनोकम्मं, तीसु द्वारेसु जायति।  
द्वीसु द्वारेसु सेसानि, भेदोयं परमत्थतो॥  
३६७.  
फस्सद्वारमनोद्वारे, विञ्ञत्तिद्वयमीरितं।  
पञ्चद्वारे द्वयं नत्थि, अयमेत्थ विनिच्छयो॥  
३६८.  
अक्खन्तिञाण कोसज्जं, दुस्सिल्यं मुट्ठसच्चता।  
इच्चासंवरभेदेन, अट्ठद्वारेसु जायति॥  
३६९.  
कम्मद्वारत्तयञ्चेव , पञ्चद्वारा तथापरे।  
असंवरानं पञ्चन्नं, अट्ठ द्वारा पकासिता॥  
३७०.  
तत्थ कम्मपथप्पत्तं, पटिसन्धिफलावहं।  
पाणघातादिभेदेन, दसधा सम्पवत्तति॥  
३७१.  
पाणातिपातो फरुसं, ब्यापादो च तथापरो।  
इच्चेवं तिविधं कम्मं, दोसमूलेहि जायति॥  
३७२.  
मिच्छाचारो अभिज्झा च, मिच्छादिट्ठि तथापरा।  
इच्चेवं तिविधं कम्मं, लोभमूलेहि जायति॥  
३७३.  
थेय्यादानं मुसावादो, पिसुणं सम्फलापनं।  
कम्मं चतुब्बिधम्मेतं, द्विमूलेहि पवत्तति॥  
३७४.  
छन्दादोसा भया मोहा, पापं कुब्बन्ति पाणिनो।  
तस्मा छन्दादिभेदेन, चत्तालीसविधं भवे॥  
३७५.  
इच्चापुञ्ञं पकासेन्ति, चतुरापायसाधकं।  
अञ्ञत्थापि पवत्तम्हि, विपत्तिफलसाधनं॥  
३७६.  
तिविधं पन पुञ्ञं तु, अनवज्जिट्ठपाकदं।  
दानं सीलं भावना च, तीसु द्वारेसु जायति॥  
३७७.  
महत्तगारवा स्नेहा, दया सद्धुपकारतो।  
भोगजीवाभयधम्मं, ददतो दानमीरितं॥  
३७८.  
पुञ्ञमाचारवारित्त-वत्तमारब्भ कुब्बतो।  
पापा च विरमन्तस्स, होति सीलमयं तदा॥  
३७९.  
दानसीलविनिमुत्तं, भावनाति पवुच्चति।  
पुञ्ञं भावेन्ति सन्ताने, यस्मा तेन हितावहं॥  
३८०.  
जनेत्वा कायविञ्ञत्तिं, यदा पुञ्ञं करीयति।  
कायकम्मं तदा होति, दानं सीलञ्च भावना॥  
३८१.  
वचीविञ्ञत्तिया सद्धिं, यदा पुञ्ञं करीयति।  
वचीकम्मं मनोकम्मं, विना विञ्ञत्तिया कतं॥  
३८२.  
तंतंद्वारिकमेवाहु, तंतंद्वारिकपापतो।  
विरमन्तस्स विञ्ञत्तिं, विना वा सह वा पुन॥  
३८३.  
दानं सीलं भावना च, वेय्यावच्चापचायना।  
पत्तानुमोदना पत्ति-दानं धम्मस्स देसना।  
सवनं दिट्ठिजुकम्म-मिच्चेवं दसधा ठितं॥  
३८४.  
कामपुञ्ञं पकासेन्ति, कामे सुगतिसाधकं।  
अञ्ञत्थापि पवत्तम्हि, सम्पत्तिफलसाधकं॥  
३८५.  
चित्तुप्पादप्पभेदेन, कम्मं वीसतिधा ठितं।  
कामावचरमिच्चेवं, विभावेन्ति विभाविनो॥  
३८६.  
रूपावचरिकं कम्म-मप्पनाभावनामयं।  
कसिणादिकमारब्भ, मनोद्वारे पवत्तति॥  
३८७.  
पथवापो च तेजो च,  
वायो नीलञ्च पीतकं।  
लोहितोदातमाकासं,  
आलोकोति विसारदा॥  
३८८.  
कसिणानि दसीरेन्ति, आदिकम्मिकयोगिनो।  
उद्धुमातं विनीलञ्च, विपुब्बकं विखादितं॥  
३८९.  
विच्छिद्दकञ्च विक्खित्तं, हतविक्खित्तलोहितं।  
पुळवं अट्ठिकञ्चेति, असुभं दसधा ठितं॥  
३९०.  
बुद्धे धम्मे च सङ्घे च, सीले चागे च अत्तनो।  
देवतोपसमायञ्च, वुत्तानुस्सतिभावना॥  
३९१.  
मरणे सति नामेका, तथा कायगतासति।  
आनापानसतिच्चेवं, दसधानुस्सतीरिता॥  
३९२.  
मेत्ता करुणा मुदिता, उपेक्खा भावनाति च।  
चतुब्रह्मविहारा च, अप्पमञ्ञाति भासिता॥  
३९३.  
आहारे तु पटिक्कूल-सञ्ञेकाति पकासिता।  
चतुधातुववत्थानं, चतुधातुपरिग्गहो॥  
३९४.  
चत्तारोरुप्पका चेति, चत्तालीस समासतो।  
कम्मट्ठानानि वुत्तानि, समथे भावनानये॥  
३९५.  
आनापानञ्च कसिणं, पञ्चकज्झानिकं तहिं।  
पठमज्झानिका वुत्ता, कोट्ठासासुभभावना॥  
३९६.  
मेत्तादयो चतुज्झाना, उपेक्खा पञ्चमी मता।  
आरुप्पारुप्पका सेसा, उपचारसमाधिका॥  
३९७.  
कसिणासुभकोट्ठासे,  
आनापाने च जायति।  
पटिभागो तमारब्भ,  
तत्थ वत्तति अप्पना॥  
३९८.  
कम्मट्ठानेसु सेसेसु, पटिभागो न विज्जति।  
तथा हि सत्तवोहारे, अप्पमञ्ञा पवत्तरे॥  
३९९.  
कसिणुग्घाटिमाकासं, पठमारुप्पमानसं।  
पठमारुप्पकाभाव-माकिञ्चञ्ञञ्च गोचरं॥  
४००.  
आरुप्पा सम्पवत्तन्ति, आलम्बित्वा यथाक्कमं।  
अञ्ञत्थ पन सब्बत्थ, नप्पवत्तति अप्पना॥  
४०१.  
परिकम्मं परिकम्म-समाधि च ततो परं।  
उपचारप्पना चेति, भावनायं चतुब्बिधं॥  
४०२.  
परिकम्मनिमित्तञ्च, उग्गहो च ततो परं।  
पटिभागोति तीणेव, निमित्तानि पकासयुं॥  
४०३.  
निमित्तं गण्हतो पुब्ब-मादिकम्मिकयोगिनो।  
परिकम्मनिमित्तन्ति, कसिणादिकमीरितं॥  
४०४.  
तस्मिं पन निमित्तम्हि, आरभन्तस्स भावनं।  
पठमं परिकम्मन्ति, भावनापि पवुच्चति॥  
४०५.  
चित्तेनुग्गहिते तस्मिं, मनोद्वारे विभाविते।  
तदुग्गहनिमित्तं तु, समुप्पन्नन्ति वुच्चति॥  
४०६.  
पञ्चद्वारविनिमुत्ता , तमारब्भ समाहिता।  
परिकम्मसमाधीति, भावना सा पकासिता॥  
४०७.  
उग्गहाकारसम्भूतं, वत्थुधम्मविमुच्चितं।  
पटिभागनिमित्तन्ति, भावनामयमीरितं॥  
४०८.  
रूपादिविसयं हित्वा, तमारब्भ ततो परं।  
भवङ्गन्तरितं हुत्वा, मनोद्वारं पवत्तति॥  
४०९.  
सिखापत्तसमाधान-मुपक्लेसविमुच्चितं।  
उपचारसमाधीति, कामावचरमीरितं॥  
४१०.  
पटिभागनिमित्तम्हि, उपचारसमाधितो।  
भावनाबलनिप्फन्ना, समुप्पज्जति अप्पना॥  
४११.  
पुरिमं पुरिमं कत्वा, वसीभूतं ततो परं।  
ओळारिकङ्गमोहाय, सुखुमङ्गप्पवत्तिया॥  
४१२.  
अप्पना पदहन्तस्स, पवत्तति यथाक्कमं।  
वितक्कादिविनिमुत्ता, विचारादिसमायुता॥  
४१३.  
आवज्जना च वसिता, तंसमापज्जना तथा।  
वुट्ठानाधिट्ठाना पच्च-वेक्खणाति च पञ्चधा॥  
४१४.  
वितक्कञ्च विचारञ्च, सहातिक्कमतो पन।  
चतुक्कज्झानमप्पेति, पञ्चकञ्च विसुं विसुं॥  
४१५.  
अप्पनाय च पच्चेकझानस्सापि विसुं विसुं।  
इच्छितब्बा हि सब्बत्थ, परिकम्मादिभावना॥  
४१६.  
तं परित्तं मज्झिमञ्च, पणीतन्ति विभज्जति।  
विमोक्खो च वसीभूतमभिभायतनन्ति च॥  
४१७.  
परित्तादि परित्तादिगोचरन्ति चतुब्बिधं।  
दुक्खापटिपदं दन्धाभिञ्ञमिच्चादितो तथा॥  
४१८.  
तं छन्दचित्तवीरियवीमंसाधिप्पतेय्यतो।  
विसेसट्ठितिनिब्बेधहानभागियतोपि च॥  
४१९.  
पञ्चधा झानभेदेन, चतुधालम्बभेदतो।  
समाधिभावनापुञ्ञमप्पनापत्तमीरितं॥  
४२०.  
इति विक्खम्भितक्लेसं, रूपलोकूपपत्तिकं।  
रूपावचरकम्मन्ति, विभावेन्ति विसारदा॥  
४२१.  
अरूपावचरकम्मं, चतुधारुप्पसाधनं।  
रूपधम्मविभागेन, भावितन्ति पवुच्चति॥  
४२२.  
चतुपारिसुद्धिसीलं, धुतङ्गपरिवारितं।  
सीलविसुद्धिसङ्खातं, पूरयित्वा ततो परं॥  
४२३.  
पत्वा चित्तविसुद्धिञ्च, सोपचारसमाधिकं।  
तथा दिट्ठिविसुद्धिञ्च, नामरूपपरिग्गहं॥  
४२४.  
कङ्खावितरणं नाम, पच्चयट्ठितिदस्सनं।  
विसोधेत्वा मग्गामग्ग-ञाणदस्सनमेव च॥  
४२५.  
ततो परं विपस्सन्तो, विसुद्धीसु समाहितो।  
सम्पादेत्वा पटिपदा-ञाणदस्सनमुत्तमं॥  
४२६.  
ततो पप्पोति मेधावी, विसुद्धिं ञाणदस्सनं।  
चतुमग्गसमञ्ञातं, सामञ्ञफलदायकं॥  
४२७.  
छब्बिसुद्धिकमेनेवं, भावेतब्बं यथाक्कमं।  
कम्मं लोकुत्तरं नाम, सब्बदुक्खक्खयावहं॥  
४२८.  
इति छन्नं चतुक्कानं, वसा कम्मं विभावये।  
येन कम्मविसेसेन, सन्तानमभिसङ्खतं॥  
४२९.  
भूमीभवयोनिगतिठितिवासेसु सम्भवा।  
पटिसन्धादिभावेन, पाकाय परिवत्तति॥  
४३०.  
सायं कम्मसमञ्ञाता, कम्मजानि यथारहं।  
जनेति रूपारूपानि, मनोसञ्चेतना कथं॥  
४३१.  
भूमि लोकुत्तरा चेव, लोकियाति द्विधा ठिता।  
परित्ता च महग्गता, अप्पमाणाति भेदिता॥  
४३२.  
एकादस कामभवा, भवा सोळस रूपिनो।  
चत्तारोरुप्पका चेति, तिविधो भव सङ्गहो॥  
४३३.  
असञ्ञेको भवो नेव-  
सञ्ञिनासञ्ञिको भवो।  
सब्बो सञ्ञिभवो सेसो,  
एवम्पि तिविधो भवो॥  
४३४.  
आरुप्पा चतुवोकारा, एकवोकारसञ्ञिनो।  
पञ्चवोकारको नाम, भवो सेसो पवुच्चति॥  
४३५.  
निरये होति देवे च, योनेका ओपपातिका।  
अण्डजा जलाबुजा च, संसेदजोपपातिका॥  
४३६.  
पेतलोके तिरच्छाने, भुम्मदेवे च मानुसे।  
असुरे च भवन्तेवं, चतुधा योनि सङ्गहा॥  
४३७.  
गतियो निरयं पेता, तिरच्छाना च मानवा।  
सब्बे देवाति पञ्चाह, पञ्चनिम्मललोचनो॥  
४३८.  
तावतिंसेसु देवेसु, वेपचित्तासुरा गता।  
कालकञ्चासुरा नाम, गता पेतेसु सब्बथा॥  
४३९.  
सन्धिसञ्ञाय नानत्ता, कायस्सापि च नानतो।  
नानत्तकायसञ्ञीति, कामसुग्गतियो मता॥  
४४०.  
पठमज्झानभूमी च, चतुरापायभूमियो।  
नानत्तकायएकत्त-सञ्ञीति समुदीरिता॥  
४४१.  
एकत्तकायनानत्त-सञ्ञी दुतियभूमिका।  
एकत्तकायएकत्त-सञ्ञी उपरिरूपिनो॥  
४४२.  
विञ्ञाणट्ठितियो सत्त, तीहारुप्पेहि हेट्ठतो।  
असञ्ञेत्थ न गण्हन्ति, विञ्ञाणाभावतो सदा॥  
४४३.  
चतुत्थारुप्पभूमिञ्च, पटुविञ्ञाणहानितो।  
तं द्वयम्पि गहेत्वान, सत्तावासा नवेरिता॥  
४४४.  
देवा मनुस्सापायाति, तिविधा कामधातुयो।  
पठमज्झानभूमादि-भेदा भूमि चतुब्बिधा॥  
४४५.  
पठमारुप्पादिभेदा, चतुधारुप्पधातुयो।  
सोतापन्नादिभेदेन, चतुधानुत्तरा मता॥  
४४६.  
निरयादिप्पभेदेन, भिन्ना पच्चेकतो पुन।  
एकतिंसविधा होन्ति, सत्तानं जातिभूमियो॥  
४४७.  
एवं भूमादिभेदेसु, सत्ता जायन्ति सासवा।  
कम्मानि च विपच्चन्ति, यथासम्भवतो कथं।  
४४८.  
अपायम्हा चुता सत्ता, कामधातुम्हि जायरे।  
सब्बट्ठानेसु जायन्ति, सेसकामभवा चुता॥  
४४९.  
सुद्धावासा चुता सुद्धा-वासेसुपरि जायरे।  
असञ्ञिम्हा चुता काम-सुगतिम्होपपज्जरे॥  
४५०.  
सेसरूपा चुता सत्ता, जायन्तापायवज्जिते।  
आरुप्पतोपरि काम-सुगतिम्हि तहिम्पि च॥  
४५१.  
पुथुज्जनाव जायन्ति, असञ्ञापायभूमिसु।  
सुद्धावासेसु जायन्ति, अनागामिकपुग्गला॥  
४५२.  
वेहप्फले अकनिट्ठे, भवग्गे च पतिट्ठिता।  
न पुनञ्ञत्थ जायन्ति, सब्बे अरियपुग्गला॥  
४५३.  
ब्रह्मलोकगता हेट्ठा, अरिया नोपपज्जरे।  
दुक्खमूलसमुच्छेदा, परिनिब्बन्तिनासवा॥  
४५४.  
जायन्तानञ्च जातान-मिति वुत्तनियामतो।  
पवत्तातीतकं कम्मं, पटिसन्धिपवत्तियं॥  
४५५.  
अरूपं चतुवोकारे, रूपमेव असञ्ञिसु।  
जनेति रूपारूपानि, पञ्चवोकारभूमियं॥  
४५६.  
आरुप्पानुत्तरं कम्मं, पाकमेव विपच्चति।  
कटत्तारूपपाकानि, कामरूपनियामितं॥  
४५७.  
कालोपधिप्पयोगानं, गतिया च यथारहं।  
सम्पत्तिञ्च विपत्तिञ्च, कम्ममागम्म पच्चति॥  
४५८.  
अपाये सन्धिमुद्धच्च-हीना दत्वा पवत्तियं।  
सब्बापि पञ्चवोकारे, द्वादसापुञ्ञचेतना॥  
४५९.  
सत्ताकुसलपाकानि, विपच्चन्ति यथारहं।  
कामावचरपुञ्ञानि, कामेसुगतियं पन॥  
४६०.  
सहेतुकानि पाकानि, पटिसन्धिपवत्तियं।  
जनेन्ति पञ्चवोकारे, अहेतुपि यथारहं॥  
४६१.  
तिहेतुपुञ्ञमुक्कट्ठं, पटिसन्धिं तिहेतुकं।  
दत्वा सोळस पाकानि, पवत्ते तु विपच्चति॥  
४६२.  
तिहेतुकोमकुक्कट्ठं, द्विहेतु च द्विहेतुकं।  
सन्धिं देति पवत्ते तु, तिहेतुकविवज्जितं॥  
४६३.  
द्विहेतुकोमकं पुञ्ञं, पटिसन्धिमहेतुकं।  
दत्वाहेतुकपाकानि, पवत्ते तु विपच्चति॥  
४६४.  
असङ्खारं ससङ्खार-विपाकानि न पच्चति।  
ससङ्खारमसङ्खार-विपाकानीति केचन॥  
४६५.  
परित्तं पठमज्झानं, मज्झिमञ्च पणीतकं।  
भावेत्वा जायरे ब्रह्म-पारिसज्जादि तीसुपि॥  
४६६.  
तथेव दुतियज्झानं, ततियञ्च यथाक्कमं।  
भावेत्वा जायरे झानं, परित्ताभादि तीसुपि॥  
४६७.  
तथा चतुत्थं तिविधं, भावेत्वान समाहिता।  
परित्तसुभादिकेसु, तीसु जायन्ति योगिनो॥  
४६८.  
पञ्चमं पन भावेत्वा, होन्ति वेहप्फलूपगा।  
सञ्ञाविरागं भावेत्वा, असञ्ञीसूपपज्जरे॥  
४६९.  
सुद्धावासेसु जायन्ति, अनागामिकपुग्गला।  
आरुप्पानि तु भावेत्वा, आरुप्पेसु यथाक्कमं॥  
४७०.  
एवं महग्गतं पुञ्ञं, यथाभूमिववत्थितं।  
जनेति सदिसं पाकं, पटिसन्धिपवत्तियं॥  
४७१.  
लोकुत्तरानि पुञ्ञानि, उप्पन्नानन्तरं पन।  
समापत्तिक्खणे चेव, जनेन्ति सदिसं फलं॥  
४७२.  
महग्गतानन्तरियं, परिपक्कसभावतो।  
अनन्तरभवातीतं, कालातीतं न पच्चति॥  
४७३.  
सुखुमालसभावा च, सुखुमत्ता महग्गता।  
सन्ताने न विपच्चन्ति, पटिपक्खेहि दूसिते॥  
४७४.  
समानासेवने लद्धे, विज्जमाने महब्बले।  
अलद्धा तादिसं हेतुं, अभिञ्ञा न विपच्चति॥  
४७५.  
सकं भूमिमतीतानं, न विपच्चतानुत्तरं।  
कम्मन्तरस्सधिट्ठाना, सन्तानस्सेति दीपितं॥  
४७६.  
इति तेत्तिंस कम्मानि, पाका छत्तिंस भासिता।  
चित्तुप्पादा क्रिया सेसा, क्रियामत्तप्पवत्तितो॥  
४७७.  
चित्तुप्पादवसेनेवमेकूननवुतीविधा ।  
तेपञ्ञास सभावेन, चित्तचेतसिका मता॥  
४७८.  
इति चित्तं चेतसिकं, निब्बानन्ति नरुत्तरो।  
नामं तिधा पकासेसि, चक्खुमा वदतं वरो॥  
४७९.  
इति कम्मविपाकपण्डिता, मितकम्मविपाकसासने।  
हितकम्मविपाकपारगू, चतुकम्मविपाकमब्रवुं॥  
४८०.  
यत्थायं परमत्थवत्थुनियमे तुल्येन बाहुल्यतो,  
अत्थानत्थविचारणं पति जनो सम्मोहमापादितो।  
बुद्धो बोधितले यमाह सुगतो गन्त्वान देवालयं,  
स्वायं कम्मविपाकनिच्छयनयो सङ्खेपतो दीपितो॥  
इति नामरूपपरिच्छेदे कम्मविभागो नाम  
पञ्चमो परिच्छेदो।  