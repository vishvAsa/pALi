---
title: ०१. पठमो परिच्छेदो

---
१. पठमो परिच्छेदो  


## नामत्तयविभागो

३.  
तत्थ चित्तं चेतसिकं, निब्बानन्ति मतं तिधा।  
नामं रूपं तु दुविधं, भूतोपादायभेदतो॥  
४.  
कामभूमादिभेदेन, तत्थ चित्तं चतुब्बिधं।  
चेतोयुत्ता द्विपञ्‍ञास, धम्मा चेतसिका मता॥  
५.  
चक्खुसोतघानजिव्हा-कायविञ्‍ञाणधातुयो।  
सम्पटिच्छनचित्तञ्‍च, तथा सन्तीरणद्वयं॥  
६.  
सोमनस्ससहगतं, उपेक्खासहितन्ति च।  
इच्‍चाहेतुकचित्तानि, पुञ्‍ञपाकानि अट्ठधा॥  
७.  
सोमनस्सयुतं तत्थ, हित्वा सन्तीरणं तथा।  
सत्ताकुसलपाकानि, तानेवाति विनिद्दिसे॥  
८.  
पञ्‍चद्वारमनोद्वारावज्‍जनं हसनन्ति च।  
क्रियचित्तमुदीरितं, तिविधम्पि अहेतुकं॥  
९.  
एवं अट्ठारसविधं, मानसं होतिहेतुकं।  
मूलभेदेनाकुसलं, चित्तं तु तिविधं मतं॥  
१०.  
सोमनस्ससहगतं, उपेक्खासहितं तथा।  
दिट्ठिगतसम्पयुत्तं, विप्पयुत्तन्ति भेदितं॥  
११.  
असङ्खारं ससङ्खारमिति भिन्‍नं पनट्ठधा।  
लोभमूलं पकासेन्ति, तत्थाकुसलमानसं॥  
१२.  
दोमनस्ससहगतं, पटिघेन समायुतं।  
दोसमूलमसङ्खारं, ससङ्खारन्तिपि द्विधा॥  
१३.  
विचिकिच्छासहगतं , उद्धच्‍चसहितन्ति च।  
मोहमूलञ्‍च दुविधं, उपेक्खाय समायुतं॥  
१४.  
द्वादसाकुसलानेवं, चित्तानीति विभावये।  
हित्वाहेतुकपापानि, सोभनानि ततो परं॥  
१५.  
सोमनस्ससहगतं, उपेक्खासहितं तथा।  
द्विधा ञाणेन संयुत्तं, विप्पयुत्तन्ति भेदितं॥  
१६.  
असङ्खारं ससङ्खारमिति भिन्‍नं पनट्ठधा।  
सहेतुकामावचर-पुञ्‍ञपाकक्रिया भवे॥  
१७.  
कामे तेवीस पाकानि, पुञ्‍ञापुञ्‍ञानि वीसति।  
एकादस क्रिया चेति, चतुपञ्‍ञास सब्बथा॥  
१८.  
तक्‍कचारपीतिसुखेकग्गतासहितं पन।  
पठमज्झानकुसलं, विपाकञ्‍च क्रिया तथा॥  
१९.  
दुतियं तक्‍कतो हीनं, ततियं तु विचारतो।  
चतुत्थं पीतितो हीनं, उपेक्खेकग्गतायुतं॥  
२०.  
पञ्‍चमं पञ्‍चदसधा, रूपावचरमीरितं।  
पञ्‍चमज्झानमेवेकमरूपावचरं पन॥  
२१.  
आकासानञ्‍चायतनं, पुञ्‍ञपाकक्रिया तथा।  
विञ्‍ञाणञ्‍चायतनञ्‍च, आकिञ्‍चञ्‍ञायतनकं।  
नेवसञ्‍ञानासञ्‍ञायतनं द्वादसधा भवे॥  
२२.  
सोतापत्तिमग्गचित्तं, फलचित्तं तथापरं।  
सकदागामानागामि, अरहत्तन्ति अट्ठधा॥  
२३.  
झानङ्गयोगभेदेन, कत्वेकेकं तु पञ्‍चधा।  
वित्थारानुत्तरं चित्तं, चत्तालीसविधं भवे॥  
२४.  
रूपावचरचित्तानि , गय्हन्तानुत्तरानि च।  
पठमादिज्झानभेदे, आरुप्पञ्‍चापि पञ्‍चमे॥  
२५.  
द्वादसाकुसलानेवं, कुसलानेकवीसति।  
छत्तिंसेव विपाकानि, क्रियचित्तानि वीसति॥  
२६.  
एकवीससतं वाथ, एकूननवुतीविधं।  
चित्तं तंसम्पयोगेन, भिन्‍ना चेतसिका तथा॥  
२७.  
फस्सो च वेदना सञ्‍ञा, चेतनेकग्गता तथा।  
जीवितं मनसीकारो, सब्बसाधारणा मता॥  
२८.  
तक्‍कचाराधिमोक्खा च, वीरियं छन्दपीतियो।  
पकिण्णका छ अक्खाता, तेरसञ्‍ञसमानता॥  
२९.  
पकिण्णका न विञ्‍ञाणे, वितक्‍को दुतियादिसु।  
विचारो ततियादिम्हि, अधिमोक्खो तु कङ्खिते॥  
३०.  
सन्तीरणमनोधातुत्तिकेसु वीरियं तथा।  
चतुत्थसुखिते पीति, छन्दोहेतुम्हि मोमुहे॥  
३१.  
छसट्ठि पञ्‍चपञ्‍ञास, एकादस च सोळस।  
सत्तति वीसति चेव, तानि चित्तानि दीपये॥  
३२.  
मोहाहिरिकानोत्तप्प-मुद्धच्‍चं सब्बपापजं।  
इस्सामच्छेरकुक्‍कुच्‍चदोसा तु पटिघे तथा॥  
३३.  
लोभो लोभे तु दिट्ठि च, दिट्ठियुत्ते वियुत्तके।  
मानो च थिनमिद्धं तु, ससङ्खारेसु पञ्‍चसु॥  
३४.  
कङ्खिते विचिकिच्छाति, चुद्दसाकुसलानिमे।  
द्वादसाकुसलेस्वेव, नियमेन ववत्थिता॥  
३५.  
सद्धा सति हिरोत्तप्पं, अलोभादोसमज्झता।  
कायचित्तानं पस्सद्धि, लहुता मुदुता तथा॥  
३६.  
कम्मञ्‍ञता च पागुञ्‍ञउजुताति युगा छ च।  
एकूनवीसति धम्मा, अञ्‍ञमञ्‍ञावियोगिनो।  
एकूनसट्ठिचित्तेसु, सोभनेसु पवत्तिता॥  
३७.  
सम्मावाचा च कम्मन्ताजीवाति विरती इमा।  
लोकुत्तरे सदा सब्बा, सह कामसुभे विसुं॥  
३८.  
करुणामुदिता नाना, रूपे पञ्‍चमवज्‍जिते।  
कदाचि कामे कुसले, क्रियचित्ते सहेतुके॥  
३९.  
तिहेतुकेसु चित्तेसु, पञ्‍ञा सब्बत्थ लब्भति।  
एते सद्धादयो धम्मा, पञ्‍चवीसति सोभना॥  
४०.  
इस्सामच्छेरकुक्‍कुच्‍चविरतीकरुणादयो।  
नाना कदाचि मानो च, थिनमिद्धं तथा सह॥  
४१.  
सत्त सब्बत्थ जायन्ति, छ तु धम्मा यथारहं।  
चुद्दसाकुसलेस्वेव, सोभनेस्वेव सोभना॥  
४२.  
द्वेपञ्‍ञास पनिच्‍चेवं, धम्मे सङ्गय्ह मानसे।  
लब्भमाने विभावेय्य, पच्‍चेकम्पि विचक्खणो॥  
४३.  
सोभनञ्‍ञसमाना च, पठमे विरती विना।  
दुतियादीसु तक्‍कञ्‍च, विचारं ततियादिसु॥  
४४.  
चतुत्थादीसु पीतिञ्‍च, करुणादिञ्‍च पञ्‍चमे।  
हित्वा नेव वियोजेय्य, सङ्खिपित्वान पञ्‍चधा॥  
४५.  
पञ्‍चतिंस चतुत्तिंस, तेत्तिंस च यथाक्‍कमं।  
द्वत्तिंस तिंस एवाथ, जायन्तीति महग्गते॥  
४६.  
गहेत्वा विरती सब्बा, हित्वान करुणादयो।  
पठमे दुतियादिम्हि, वितक्‍कादिं विना तथा॥  
४७.  
पञ्‍चधाव गणेय्येवं, छत्तिंसा च यथाक्‍कमं।  
पञ्‍चतिंस चतुत्तिंस, तेत्तिंसद्वयमुत्तरे॥  
४८.  
सोभनञ्‍ञसमाना च, कामेसु कुसले क्रिये।  
हित्वा विरतियो पाके, विरतीकरुणादयो॥  
४९.  
ञाणयुत्ते सोमनस्से, वियुत्ते ञाणवज्‍जिता।  
उपेक्खके पीतिहीना, विप्पयुत्ते द्वयं विना॥  
५०.  
चतुधा तिविधेस्वेवं, विगणेय्य द्वयं द्वयं।  
न सन्तुपेक्खासहिते, करुणादीति केचन॥  
५१.  
अट्ठतिंस सत्ततिंसद्वयं छत्तिंसकं सुभे।  
पञ्‍चतिंस चतुत्तिंसद्वयं तेत्तिंसकं क्रिये॥  
५२.  
तेत्तिंस पाके द्वत्तिंसद्वयेकतिंसकं भवे।  
सहेतुकामावचरपुञ्‍ञपाकक्रियामने॥  
५३.  
मोहादयो समाना च, पठमे लोभदिट्ठिया।  
ततिये लोभमानेन, जायन्तेकूनवीसति॥  
५४.  
अट्ठारस पीतिहीना, पञ्‍चमे सत्तमे तथा।  
नवमे दोसकुक्‍कुच्‍चमच्छरिस्साहि वीसति॥  
५५.  
पठमादीसु वुत्ताव, दुतियादीसु जायरे।  
थिनमिद्धेनेकवीस, वीस द्वेवीसतिक्‍कमा॥  
५६.  
छन्दपीतिं विनुद्धच्‍चे, कङ्खिते निच्छयं विना।  
पञ्‍चदसेव कङ्खाय, असुभेसु विभावये॥  
५७.  
सिते समाना निच्छन्दा, द्वादसेकादसेव तु।  
पीतिं हित्वान वोट्ठब्बे, वीरियं सुखतीरणे॥  
५८.  
द्वयं हित्वा मनोधातु, उपेक्खातीरणे दस।  
सत्त साधारणा एव, पञ्‍चविञ्‍ञाणसम्भवा॥  
५९.  
इति चेतसि सम्भूता,  
द्वेपञ्‍ञास यथारहं।  
ञेय्या चेतसिका धम्मा,  
चेतोभेदप्पभेदिनो॥  
६०.  
सुञ्‍ञतञ्‍चानिमित्तञ्‍च, तथापणिहितन्ति च।  
तिविधाकारमीरेन्ति, निब्बानममतं बुधा॥  
६१.  
यं आरब्भ पवत्तन्तं, तत्थानुत्तरमानसं।  
सुञ्‍ञतादिविमोक्खोति, नाममालम्बतो लभे॥  
६२.  
सोपादिसेसनिब्बानधातु चेव तथापरा।  
अनुपादिसेसा चाति, दुविधा परियायतो॥  
६३.  
तदेतं वाननिक्खन्तमच्‍चन्तं सन्तिलक्खणं।  
अस्सासकरणरसं, खेमभावेन गय्हति॥  
६४.  
तं नामेतीति निब्बानं, नमन्तीति ततोपरे।  
तेपञ्‍ञासाति नामानि, चतुपञ्‍ञास सब्बथा॥  
६५.  
चित्तचेतसिकयोजनानयं,  
चित्तमुत्तममिदं पकासितं।  
साधु चेतसि निधाय पण्डिता,  
साधु सासनधरा भवन्ति ते॥  
६६.  
बुद्धप्पवत्तमवगाहितबोधिञाण-  
मिच्‍चाभिधम्ममवगाहितसब्बधम्मं ।  
ओगय्ह नामगतरासिमसेसयित्वा,  
सङ्गय्ह सब्बमिध योजितमादरेन॥  
इति नामरूपपरिच्छेदे नामत्तयविभागो नाम  
पठमो परिच्छेदो।  