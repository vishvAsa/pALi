---
title: ०९. नवमो परिच्छेदो

---
९. नवमो परिच्छेदो  


## पुञ्‍ञविपाकपच्‍चयनिद्देसो

५६०.  
बात्तिंस पाकचित्तानि, लोकिकानेव यानि हि।  
एतेसं पाकचित्तानं, पटिसन्धिपवत्तिसु॥  
५६१.  
पुञ्‍ञापुञ्‍ञादिसङ्खारा, यथा येसञ्‍च पच्‍चया।  
भवादीसु तथा तेपि, विञ्‍ञातब्बा विभाविना॥  
५६२.  
तयो भवा चतस्सो च, योनियो गतिपञ्‍चकं।  
विञ्‍ञाणट्ठितियो सत्त, सत्तावासा नवेरिता॥  
५६३.  
कामे पुञ्‍ञाभिसङ्खार-सञ्‍ञिता अट्ठ चेतना।  
नवन्‍नं पाकचित्तानं, कामे सुगतियं पन॥  
५६४.  
नानाक्खणिककम्मूप-निस्सयपच्‍चयेहि च।  
द्वेधा हि पच्‍चया तेसं, भवन्ति पटिसन्धियं॥  
५६५.  
उपेक्खासहिताहेतु-मनोविञ्‍ञाणधातुया ।  
विना परित्तपाकानं, होन्ति द्वेधा पवत्तियं॥  
५६६.  
तायेव चेतना रूप-भवे द्वेधाव पच्‍चया।  
पञ्‍चन्‍नं पाकचित्तानं, भवन्ति हि पवत्तियं॥  
५६७.  
अट्ठन्‍नं तु परित्तानं, कामे दुग्गतियं तथा।  
पवत्ते पच्‍चया होन्ति, न होन्ति पटिसन्धियं॥  
५६८.  
होन्ति वुत्तप्पकाराव, कामे सुगतियं तथा।  
सोळसन्‍नं विपाकानं, पवत्ते पटिसन्धियं॥  
५६९.  
रूपे पुञ्‍ञाभिसङ्खारा, रूपावचरभूमियं।  
पञ्‍चन्‍नं पाकचित्तानं, पच्‍चया पटिसन्धियं॥  
५७०.  
होन्तिमापुञ्‍ञसङ्खारा, कामे दुग्गतियं द्विधा।  
विञ्‍ञाणस्स पनेकस्स, पच्‍चया पटिसन्धियं॥  
५७१.  
छन्‍नं पन पवत्तेव, होन्ति नो पटिसन्धियं।  
सत्तन्‍नम्पि भवन्तेव, पवत्ते पटिसन्धियं॥  
५७२.  
कामे सुगतियं तेसं, सत्तन्‍नम्पि तथेव च।  
पवत्ते पच्‍चया होन्ति, न होन्ति पटिसन्धियं॥  
५७३.  
विञ्‍ञाणानं चतुन्‍नम्पि, तेसं रूपभवे तथा।  
पवत्ते पच्‍चया होन्ति, न होन्ति पटिसन्धियं॥  
५७४.  
सो च कामभवेनिट्ठ-रूपादिउपलद्धियं।  
अनिट्ठरूपादयो पन, ब्रह्मलोके न विज्‍जरे॥  
५७५.  
तथेवानेञ्‍जसङ्खारो , अरूपावचरभूमियं।  
चतुन्‍नं पाकचित्तानं, पवत्ते पटिसन्धियं॥  
५७६.  
एवं ताव भवेस्वेते, पटिसन्धिपवत्तिसु।  
यथा च पच्‍चया होन्ति, तथा ञेय्या विभाविना॥  
५७७.  
एसेव च नयो ञेय्यो, योनिआदीसु तत्रिदं।  
आदितो पन पट्ठाय, मुखमत्तनिदस्सनं॥  
५७८.  
अविसेसेन पुञ्‍ञाभि-सङ्खारो द्विभवेसुपि।  
दत्वान पटिसन्धिं तु, सब्बपाकं जनेति सो॥  
५७९.  
तथा चतूसु विञ्‍ञेय्यो, अण्डजादीसु योनिसु।  
बहुदेवमनुस्सानं, गतीसु द्वीसु एव च॥  
५८०.  
तथा नानत्तकायादि-विञ्‍ञाणानं ठितीसुपि।  
तथा वुत्तप्पकारस्मिं, सत्तावासे चतुब्बिधे॥  
५८१.  
एवं पुञ्‍ञाभिसङ्खारो, भवादीसु यथारहं।  
एकवीसतिपाकानं, पच्‍चयो होति च द्विधा॥  
५८२.  
कामे अपुञ्‍ञसङ्खारो, भवे चतूसु योनिसु।  
तीसु गतीसु एकिस्सा, विञ्‍ञाणट्ठितियापि च॥  
५८३.  
सत्तावासे पनेकस्मिं,  
उहोति सो पच्‍चयो द्विधा।  
सत्तन्‍नं पाकचित्तानं,  
पवत्ते पटिसन्धियं॥  
५८४.  
तथेवानेञ्‍जसङ्खारो, एकारूपभवे पुन।  
एकिस्सा योनिया चेव, एकिस्सा गतियापि च॥  
५८५.  
तीसु चित्तट्ठितीस्वेव, सत्तावासे चतुब्बिधे।  
चतुन्‍नं पाकचित्तानं, द्वेधा सो होति पच्‍चयो॥  
५८६.  
पटिसन्धिपवत्तीनं , वसेनेव भवादिसु।  
विजानितब्बा सङ्खारा, यथा येसञ्‍च पच्‍चया॥  
५८७.  
न रूपारूपधम्मानं, सङ्कन्ति पन विज्‍जति।  
सङ्कन्तिभावे असति, पटिसन्धि कथं सिया॥  
५८८.  
नत्थि चित्तस्स सङ्कन्ति, अतीतभवतो इध।  
ततो हेतुं विना तस्स, पातुभावो न विज्‍जति॥  
५८९.  
सुलद्धपच्‍चयं रूपा-रूपमत्तं तु जायति।  
उप्पज्‍जमानमेवं तु, लभित्वा पच्‍चयं पन॥  
५९०.  
भवन्तरमुपेतीति, समञ्‍ञाय पवुच्‍चति।  
न च सत्तो न च जीवो, न अत्ता वापि विज्‍जति॥  
५९१.  
तयिदं पाकटं कत्वा, पटिसन्धिक्‍कमं पन।  
दस्सयिस्सामहं साधु, निबोधथ सुदुब्बुधं॥  
५९२.  
अतीतस्मिं भवे तस्स, आसन्‍नमरणस्स हि।  
हरितं तालपण्णंव, पक्खित्तं आतपे पन॥  
५९३.  
सुस्समाने सरीरस्मिं, नट्ठे चक्खुन्द्रियादिके।  
हदयवत्थुमत्तस्मिं, ठिते कायप्पसादिके॥  
५९४.  
वत्थुसन्‍निस्सितं चित्तं, होति तस्मिं खणेपि च।  
पुब्बानुसेवितं कम्मं, पुञ्‍ञं वापुञ्‍ञमेव वा॥  
५९५.  
कम्मं कम्मनिमित्तं वा, आलम्बित्वा पवत्तति।  
एवं पवत्तमानं तं, विञ्‍ञाणं लद्धपच्‍चयं॥  
५९६.  
अविज्‍जाय पटिच्छन्‍ना-दीनवे विसये पन।  
तण्हा नमेति सङ्खारा, खिपन्ति सहजा पन॥  
५९७.  
न मीयमानं तण्हाय, तं सन्ततिवसा पन।  
ओरिमा पन तीरम्हा, आलम्बित्वान रज्‍जुकं॥  
५९८.  
मातिकातिक्‍कमोवेतं , पुरिमं जहति निस्सयं।  
अपरं कम्मसम्भूतं, लम्बित्वा वापि निस्सयं॥  
५९९.  
तं पनारम्मणादीहि, पच्‍चयेहि पवत्तति।  
पुरिमं चवनं एत्थ, पच्छिमं पटिसन्धि तु॥  
६००.  
तदेतं नापि पुरिमा, भवतोपि इधागतं।  
कम्मादिञ्‍च विना हेतुं, पातुभूतं न चेव तं॥  
६०१.  
एत्थ चेतस्स चित्तस्स, पुरिमा भवतो पन।  
इधानागमनेतीत-भवहेतूहि सम्भवे॥  
६०२.  
पटिघोसदीपमुद्दादी, भवन्तेत्थ निदस्सना।  
यथा आगन्त्वा अञ्‍ञत्र, होन्ति सद्दादिहेतुका॥  
६०३.  
एवमेव च विञ्‍ञाणं, वेदितब्बं विभाविना।  
सन्तानबन्धतो नत्थि, एकता वापि नानता॥  
६०४.  
सति सन्तानबन्धे तु, एकन्तेनेकता सिया।  
खीरतो दधिसम्भूतं, न भवेय्य कदाचिपि॥  
६०५.  
अथापि पन एकन्त-नानता सा भवेय्य चे।  
खीरसामी नरो नेव, दधिसामी भवेय्य सो॥  
६०६.  
तस्मा एत्थ पनेकन्त-एकतानानतापि वा।  
न चेव उपगन्तब्बा, विञ्‍ञुना समयञ्‍ञुना॥  
६०७.  
ननु एवमसङ्कन्ति-पातुभावे तस्स सति।  
ये इमस्मिं मनुस्सत्त-भावे खन्धाभिसम्भवा॥  
६०८.  
तेसं इध निरुद्धत्ता, कम्मस्स फलहेतुनो।  
परत्थागमतो चेव, इध तस्स कतस्स हि॥  
६०९.  
अञ्‍ञस्स अञ्‍ञतो चेव, कम्मतो तं फलं सिया।  
तस्मा न सुन्दरं एतं, विधानं सब्बमेव च॥  
एत्थाह –  
६१०.  
सन्ताने यं फलं एतं, नाञ्‍ञस्स न च अञ्‍ञतो।  
बीजानं अभिसङ्खारो, एतस्सत्थस्स साधको॥  
६११.  
एकस्मिं पन सन्ताने, वत्तमानं फलं पन।  
अञ्‍ञस्सातिपि वा नेव, अञ्‍ञतो वा न होति तं॥  
६१२.  
बीजानं अभिसङ्खारा, एतस्सत्थस्स साधको।  
बीजानं अभिसङ्खारे, कते तु मधुआदिना॥  
६१३.  
तस्स बीजस्स सन्ताने, पठमं लद्धपच्‍चयो।  
मधुरो फलसो तस्स, होति कालन्तरे पन॥  
६१४.  
न हि तानि हि बीजानि, अभिसङ्खरणम्पि वा।  
पापुणन्ति फलट्ठानं, एवं ञेय्यमिदम्पि च॥  
६१५.  
बालकाले पयुत्तेन, विज्‍जासिप्पोसधादिना।  
दीपेतब्बो अयं वुद्ध-कालस्मिं फलदायिना॥  
६१६.  
एवं सन्तेपि तं कम्मं, विज्‍जमानम्पि वा पन।  
फलस्स पच्‍चयो होति, अथ वाविज्‍जमानकं॥  
६१७.  
विज्‍जमानं सचे होति, तप्पवत्तिक्खणे पन।  
भवितब्बं विपाकेन, सद्धिमेव च हेतुना॥  
६१८.  
अथ वाविज्‍जमानं तं, निरुद्धं पच्‍चयो भवे।  
पवत्तिक्खणतो पुब्बे, पच्छा निच्‍चफलं सिया॥  
वुच्‍चते –  
६१९.  
कटत्ता पच्‍चयो कम्मं, तस्मा निच्‍चफलं न च।  
पाटिभोगादिकं कम्मं, वेदितब्बं निदस्सनं॥  
६२०.  
कटत्तायेव तं कम्मं, फलस्स पन पच्‍चयो।  
न चस्स विज्‍जमानत्तं, तस्स वाविज्‍जमानता॥  
६२१.  
अभिधम्मावतारोयं, परमत्थपकासनो।  
सोतब्बो पन सोतूनं, पीतिबुद्धिविवड्ढनो॥  
इति अभिधम्मावतारे पुञ्‍ञविपाकपच्‍चयनिद्देसो नाम  
नवमो परिच्छेदो।  