---
title: ०६. छट्ठो परिच्छेदो

---
६. छट्ठो परिच्छेदो  


## आरम्मणविभागनिद्देसो

२९१.  
एतेसं पन चित्तानं, आरम्मणमितो परं।  
दस्सयिस्सामहं तेन, विना नत्थि हि सम्भवो॥  
२९२.  
रूपं सद्दं गन्धं रसं, फोट्ठब्बं धम्ममेव च।  
छधा आरम्मणं आहु, छळारम्मणकोविदा॥  
२९३.  
तत्थ भूते उपादाय, वण्णो चतुसमुट्ठितो।  
सनिदस्सनपटिघो, रूपारम्मणसञ्ञितो॥  
२९४.  
दुविधो हि समुद्दिट्ठो, सद्दो चित्तोतुसम्भवो।  
सविञ्ञाणकसद्दोव, होति चित्तसमुट्ठितो॥  
२९५.  
अविञ्ञाणकसद्दो यो,  
सो होतूतुसमुट्ठितो।  
दुविधोपि अयं सद्दो,  
सद्दारम्मणतं गतो॥  
२९६.  
धरीयतीति गच्छन्तो, गन्धो सूचनतोपि वा।  
अयं चतुसमुट्ठानो, गन्धारम्मणसम्मतो॥  
२९७.  
रसमाना रसन्तीति, रसोति परिकित्तितो।  
सोव चतुसमुट्ठानो, रसारम्मणनामको॥  
२९८.  
फुसीयतीति फोट्ठब्बं, पथवीतेजवायवो।  
फोट्ठब्बं चतुसम्भूतं, फोट्ठब्बारम्मणं मतं॥  
२९९.  
सब्बं नामञ्च रूपञ्च, हित्वा रूपादिपञ्चकं।  
लक्खणानि च पञ्ञत्ति-धम्मारम्मणसञ्ञितं॥  
३००.  
छारम्मणानि लब्भन्ति, कामावचरभूमियं।  
तीणि रूपे पनारूपे, धम्मारम्मणमेककं॥  
३०१.  
खणवत्थुपरित्तत्ता , आपाथं न वजन्ति ये।  
ते धम्मारम्मणा होन्ति, येसं रूपादयो किर॥  
३०२.  
ते पटिक्खिपितब्बाव, अञ्ञमञ्ञस्स गोचरं।  
नेव पच्चनुभोन्तानं, मनो तेसं तु गोचरं॥  
३०३.  
तञ्च ‘‘पच्चनुभोती’’ति, वुत्तत्ता पन सत्थुना।  
रूपादारम्मणानेव, होन्ति रूपादयो पन॥  
३०४.  
दिब्बचक्खादिञाणानं, रूपादीनेव गोचरा।  
अनापाथगतानेव, तानीतिपि न युज्जति॥  
३०५.  
यं रूपारम्मणं होन्तं, तं धम्मारम्मणं कथं।  
एवं सति पनेतेसं, नियमोति कथं भवे॥  
३०६.  
सब्बं आरम्मणं एतं, छब्बिधं समुदीरितं।  
तं परित्तत्तिकादीनं, वसेन बहुधा मतं॥  
३०७.  
सब्बो कामविपाको च, क्रियाहेतुद्वयम्पि च।  
पञ्चवीसति एकन्तं, परित्तारम्मणा सियुं॥  
३०८.  
इट्ठादिभेदा पञ्चेव, रूपसद्दादयो पन।  
विञ्ञाणानं द्विपञ्चन्नं, गोचरा पटिपाटिया॥  
३०९.  
रूपादिपञ्चकं सब्बं, मनोधातुत्तयस्स तु।  
तेरसन्नं पनेतेसं, रूपक्खन्धोव गोचरो॥  
३१०.  
नारूपं न च पञ्ञत्तिं, नातीतं न चनागतं।  
आरम्मणं करोन्ते च, वत्तमानो हि गोचरो॥  
३११.  
तेरसेतानि चित्तानि, जायन्ते कामधातुयं।  
चत्तारि रूपावचरे, नेव किञ्चि अरूपिसु॥  
३१२.  
महापाकानमट्ठन्नं , सन्तीरणत्तयस्सपि।  
छसु द्वारेसु रूपादिछपरित्तानि गोचरा॥  
३१३.  
रूपादयो परित्ता छ, हसितुप्पादगोचरा।  
पञ्चद्वारे पटुप्पन्ना, मनोद्वारे तिकालिका॥  
३१४.  
दुतियारुप्पचित्तञ्च, चतुत्थारुप्पमानसं।  
छब्बिधं नियतं होति, तं महग्गतगोचरं॥  
३१५.  
निब्बानारम्मणत्ता हि, एकन्तेन अनञ्ञतो।  
अट्ठानासवचित्तानं, अप्पमाणोव गोचरो॥  
३१६.  
चत्तारो ञाणहीना च, कामावचरपुञ्ञतो।  
क्रियतोपि च चत्तारो, द्वादसाकुसलानि च॥  
३१७.  
परित्तारम्मणा चेव, ते महग्गतगोचरा।  
पञ्ञत्तारम्मणत्ता हि, नवत्तब्बाव होन्ति ते॥  
३१८.  
चत्तारो ञाणसंयुत्ता, पुञ्ञतो क्रियतोपि च।  
तथाभिञ्ञाद्वयञ्चेव, क्रियावोट्ठब्बनम्पि च॥  
३१९.  
एकादसन्नमेतेसं, तिविधो होति गोचरो।  
पञ्ञत्तारम्मणत्ता हि, नवत्तब्बापि होन्तिमे॥  
३२०.  
यानि वुत्तावसेसानि, चित्तानि पन तानि हि।  
नवत्तब्बारम्मणानीति, विञ्ञेय्यानि विभाविना॥  
परित्तारम्मणत्तिकं समत्तं।  
३२१.  
दुतियारुप्पचित्तञ्च , चतुत्थारुप्पमानसं।  
छब्बिधं पन एकन्त-अतीतारम्मणं सिया॥  
३२२.  
विञ्ञाणानं द्विपञ्चन्नं, मनोधातुत्तयस्स च।  
पञ्च रूपादयो धम्मा, पच्चुप्पन्नाव गोचरा॥  
३२३.  
अट्ठ काममहापाका, सन्तीरणत्तयम्पि च।  
हसितुप्पादचित्तन्ति, द्वादसेते तु मानसा॥  
३२४.  
सियातीतारम्मणा पच्चु-प्पन्नानागतगोचरा।  
कुसलाकुसला कामे, क्रियतो नव मानसा॥  
३२५.  
अभिञ्ञामानसा द्वेपि, सियातीतादिगोचरा।  
सन्तपञ्ञत्तिकालेपि, नवत्तब्बा भवन्तिमे॥  
३२६.  
सेसानि पन सब्बानि, रूपारूपभवेसुपि।  
नवत्तब्बानि होन्तेव, अतीतारम्मणादिना॥  
३२७.  
कामतो च क्रिया पञ्च, रूपतो पञ्चमी क्रिया।  
चित्तानं छन्नमेतेसं, नत्थि किञ्चि अगोचरं॥  
३२८.  
निब्बानञ्च फलं मग्गं, रूपञ्चारूपमेव च।  
सक्कोन्ति गोचरं कातुं, कति चित्तानि मे वद॥  
३२९.  
चत्तारो ञाणसंयुत्ता,  
पुञ्ञतो क्रियतो तथा।  
अभिञ्ञाहदया द्वेपि,  
क्रिया वोट्ठब्बनम्पि च॥  
३३०.  
सक्कोन्ति गोचरं कातुं, चित्तानेकादसापि च।  
निब्बानञ्च फलं मग्गं, रूपञ्चारूपमेव च॥  
३३१.  
चित्तेसु पन सब्बेसु, कति चित्तानि मे वद।  
अरहत्तफलं मग्गं, कातुं सक्कोन्ति गोचरं॥  
३३२.  
सब्बेसु पन चित्तेसु, छ च चित्तानि मे सुण।  
अरहत्तफलं मग्गं, कातुं सक्कोन्ति गोचरं॥  
३३३.  
चत्तारो ञाणसंयुत्ता, क्रिया वोट्ठब्बनम्पि च।  
क्रियाभिञ्ञा मनोधातु, छ च सक्कोन्ति गोचरं॥  
३३४.  
चत्तारो ञाणसंयुत्ता-भिञ्ञाचित्तञ्च पुञ्ञतो।  
नारहत्तं फलं मग्गं, कातुं सक्कोन्ति गोचरं॥  
३३५.  
कस्मा अरहतो मग्ग-चित्तं वा फलमानसं।  
पुथुज्जना वा सेक्खा वा, न सक्कोन्ति हि जानितुं॥  
३३६.  
पुथुज्जनो न जानाति,  
सोतापन्नस्स मानसं।  
सोतापन्नो न जानाति,  
सकदागामिस्स मानसं॥  
३३७.  
सकदागामी न जानाति, अनागामिस्स मानसं।  
अनागामी न जानाति, अरहन्तस्स मानसं॥  
३३८.  
हेट्ठिमो हेट्ठिमो नेव, जानाति उपरूपरि।  
उपरूपरि जानाति, हेट्ठिमस्स च मानसं॥  
३३९.  
यो धम्मो यस्स धम्मस्स,  
होति आरम्मणं पन।  
तमुद्धरित्वा एकेकं,  
पवक्खामि इतो परं॥  
३४०.  
कुसलारम्मणं कामे, कुसलाकुसलस्स च।  
अभिञ्ञामानसस्सापि, कुसलस्स क्रियस्स च॥  
३४१.  
कामावचरपाकस्स, तथा कामक्रियस्स च।  
एतेसं पन रासीनं, छन्नं आरम्मणं सिया॥  
३४२.  
रूपावचरपुञ्ञानि, कामपाकं ततो विना।  
पञ्चन्नं पन रासीनं, होन्ति आरम्मणानि हि॥  
३४३.  
आरुप्पकुसलञ्चापि, तेभूमकुसलस्स च।  
तेभूमकक्रियस्सापि, तथेवाकुसलस्सपि॥  
३४४.  
अरूपावचरपाकानं , द्विन्नं पन चतुत्थदु।  
इमेसं अट्ठरासीनं, होतारम्मणपच्चयो॥  
३४५.  
अपरियापन्नपुञ्ञम्पि, कामावचरतोपि च।  
रूपतो पञ्चमस्सापि, कुसलस्स क्रियस्स च॥  
३४६.  
चतुन्नं पन रासीनं, होति आरम्मणं सदा।  
तथेवाकुसलं काम-रूपावचरतो पन॥  
३४७.  
कुसलस्स क्रियस्सापि, तथेवाकुसलस्स च।  
कामावचरपाकानं, छन्नं रासीनमीरितं॥  
३४८.  
विपाकारम्मणं कामे, कामावचरतोपि च।  
रूपावचरतो चेव, कुसलस्स क्रियस्स च॥  
३४९.  
कामावचरपाकानं, तथेवाकुसलस्स च।  
छन्नञ्च पन रासीनं, होतारम्मणपच्चयो॥  
३५०.  
विपाकारम्मणं रूपे, कामावचरतोपि च।  
रूपावचरतो चेव, कुसलस्स क्रियस्स च॥  
३५१.  
अपुञ्ञस्साति पञ्चन्नं, रासीनं होति गोचरो।  
अरूपावचरपाकेसु, अयमेव नयो मतो॥  
३५२.  
अपरियापन्नपाकम्पि, कामतो रूपतोपि च।  
कुसलस्स क्रियस्सापि, होति आरम्मणं पन॥  
३५३.  
क्रियचित्तमिदं कामे, कामावचरतोपि च।  
रूपावचरतो चेव, कुसलस्स क्रियस्स च॥  
३५४.  
कामावचरपाकस्स, तथेवाकुसलस्स च।  
छन्नं रासीनमेतेसं, होतारम्मणपच्चयो॥  
३५५.  
यं क्रियामानसं रूपे, कामपाकं ततो विना।  
पञ्चन्नं पन रासीनं, होति आरम्मणं पन॥  
३५६.  
क्रियाचित्तं पनारुप्पे, तेसं पञ्चन्नमेव च।  
आरुप्पस्स क्रियस्सापि, छन्नं होतेव गोचरो॥  
३५७.  
रूपं चतुसमुट्ठानं, रूपारम्मणसञ्ञितं।  
कामावचरपुञ्ञस्स, तथेव कुसलस्स च॥  
३५८.  
अभिञ्ञाद्वयचित्तस्स, कामपाकक्रियस्स च।  
छन्नं रासीनमेतेसं, होतारम्मणपच्चयो॥  
३५९.  
निब्बानारम्मणं काम-रूपावचरतो पन।  
कुसलस्सुभयस्सापि, कामरूपक्रियस्स च॥  
३६०.  
अपरियापन्नतो चेव, फलस्स कुसलस्स च।  
छन्नं रासीनमेतेसं, होतारम्मणपच्चयो॥  
३६१.  
नानप्पकारकं सब्बं, पञ्ञत्तारम्मणं पन।  
तेभूमकस्स पुञ्ञस्स, तथेवाकुसलस्स च॥  
३६२.  
रूपारूपविपाकस्स, तेभूमकक्रियस्स च।  
नवन्नं पन रासीनं, होतारम्मणपच्चयो॥  
३६३.  
रूपारम्मणिका द्वे तु, द्वे द्वे सद्धादिगोचरा।  
पञ्चारम्मणिका नाम, चित्तुप्पादा तयो मता॥  
३६४.  
इधेकचत्तालीसेव, छळारम्मणिका मता।  
कामावचरचित्तान-मयमारम्मणक्कमो॥  
३६५.  
पञ्चाभिञ्ञा विवज्जेत्वा, रूपारूपा अनासवा।  
चित्तुप्पादा इमे सब्बे, धम्मारम्मणगोचरा॥  
३६६.  
पठमारुप्पकुसलं, दुतियारुप्पचेतसो।  
कुसलस्स विपाकस्स, क्रियस्सारम्मणं भवे॥  
३६७.  
पठमारुप्पपाकोयं , दुतियारुप्पचेतसो।  
कुसलस्स विपाकस्स, क्रियस्सारम्मणं न हि॥  
३६८.  
पठमं तु क्रियाचित्तं, दुतियारुप्पचेतसो।  
न पुञ्ञस्स न पाकस्स, होति आरम्मणं पन॥  
३६९.  
पठमं तु क्रियाचित्तं, दुतियारुप्पचेतसो।  
क्रियस्सारम्मणं होति, इति ञेय्यं विभाविना॥  
३७०.  
पुथुज्जनस्स सेक्खस्स, अरूपारम्मणं द्विधा।  
कुसलं कुसलस्सापि, विपाकस्स च तं सिया॥  
३७१.  
खीणासवस्स भिक्खुस्स, पठमारुप्पमानसं।  
आरम्मणं तिधा होति, इति वुत्तं महेसिना॥  
३७२.  
क्रियस्सापि क्रिया होति, कुसलम्पि क्रियस्स च।  
कुसलं तु विपाकस्स, एवं होति तिधा पन॥  
३७३.  
ततियारुप्पचित्तम्पि, चतुत्थारुप्पचेतसो।  
एवमेव द्विधा चेव, तिधा चारम्मणं सिया॥  
३७४.  
यं यं पन इधारब्भ,  
ये ये जायन्ति गोचरं।  
सो सो तेसञ्च तेसञ्च,  
होतारम्मणपच्चयो॥  
३७५.  
यो पनिमस्स नरो किर पारं,  
दुत्तरमुत्तरमुत्तरतीध।  
सो अभिधम्ममहण्णवपारं,  
दुत्तरमुत्तरमुत्तरतेव॥  
इति अभिधम्मावतारे आरम्मणविभागो नाम  
छट्ठो परिच्छेदो।  