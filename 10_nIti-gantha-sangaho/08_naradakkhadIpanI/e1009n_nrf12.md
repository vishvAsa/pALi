---
title: सील-निद्देस

---
सील-निद्देस  
२९१.  
पमादं भयतो दिस्वा,  
अ-प्पमादञ्च खेमतो।  
भावेथ अट्ठङ्गिकं मग्गं,  
एसा बुद्धानुसासनी॥  
२९२.  
हीनेन ब्रह्म-चरियेन,  
खत्तिये उपपज्जति।  
मज्झिमेन च देवत्तं,  
उत्तमेन वि-सुज्झति॥  
क.  
नगरे बन्धुमतिया,  
बन्धुमा नाम खत्तियो।  
दिवसे पुण्णमाय सो,  
उपगच्छि उपोसथं॥  
ख.  
अहं तेन समयेन,  
गुम्भ-दासी अहं तहिं।  
दिस्वा स-राजकं सेनं,  
एवाहं चिन्तयिं तदा॥  
ग.  
राजापि रज्जं छट्टेत्वा,  
उपगच्छि उपोसथं।  
स-फलं नून तं कम्मं,  
जन-कायो पमोदितो॥  
घ.  
योनिसो पच्चवेक्खित्वा,  
दुग्गच्चञ्च दलिद्दतं।  
मानसं सम्पहंसित्वा,  
उपगच्छिमु पोसथं॥  
ङ.  
अहं उपोसथं कत्वा,  
सम्मा-सम्बुद्धसासने।  
तेन कम्मेन सु-कतेन,  
तावतिंसं अगच्छहं॥  
च.  
तत्थ मे सु-कतं ब्यम्हं,  
उब्भ-योजनमुग्गतं।  
कूटागार-वरूपेतं,  
महासनसु-भूसितं॥  
छ.  
अच्छरा सत-सहस्सा,  
उपतिट्ठन्ति मं सदा।  
अञ्ञे देवे अतिक्कम्म,  
अतिरोचामि सब्बदा॥  
ज.  
चतुसट्ठि-देव-राजूनं ,  
महेसित्तमकारयिं।  
तेसट्ठि-चक्कवत्तिनं,  
महेसित्तमकारयिं॥  
झ.  
सुवण्ण-वणा हुत्वान,  
भवेसु संसरामहं।  
सब्बत्थ पवरा होमि,  
उपोसथस्सिदं फलं॥  
ञ.  
हत्थि-यानं अस्स-यानं,  
रथ-यानञ्च सिविकं।  
लभामि सब्बमेतम्पि,  
उपोसथस्सिदं फलं॥  
ट.  
सोण्ण-मयं रूपि-मयं,  
अथोपि फलिका-मयं।  
लोहितङ्ग-मयञ्चेव,  
सब्बं पटिलभामहं॥  
ठ.  
कोसेय्य-कम्बलियानि ,  
खोम-कप्पासिकानि च।  
महग्घानि च वत्थानि,  
सब्बं पटिलभामहं॥  
ड.  
अन्नं पानं खादनीयं,  
वत्थं सेनासनानि च।  
सब्बमेतं पटिलभे,  
उपोसथस्सिदं फलं॥  
ढ.  
वर-गन्धञ्च मालञ्च,  
चुण्णकञ्छ विलेपनं।  
सब्बमेतं पटिलभे,  
उपोसथस्सिदं फलं॥  
ण.  
कूटागारञ्च पासादं,  
मण्डपं हम्मियं गुहं।  
सब्बमेतं पटिलभे,  
उपोसथस्सिदं फलं॥  
त.  
जातिया सत्त-वस्साहं,  
पब्बजिं अन-गारियं।  
अड्ढ-मासे अ-सप्पत्ते,  
अर हत्तं अपापुणिं॥  
थ.  
किलेसा झापिता मय्हं,  
भवा सब्बे समूहता।  
सब्बासव-परिक्खीणा,  
नत्थि दानि पुन-ब्भवो॥  
द.  
एक-नवुतितो कप्पे,  
यं कम्ममकरिं तदा।  
दुग्गतिं नाभिजानामि,  
उपोसथस्सिदं फलं॥  
ध.  
स्वागतं वत मे आसि,  
मम बुद्धस्स सन्तिके।  
तिस्सो विज्जा अनु-पत्ता,  
कतं बुद्धस्स सासनं॥  
न.  
पटिसम्भिदा चतस्सो,  
विमोकापि च अट्ठिमे।  
छळाभिञ्ञा सच्छिकता,  
कतं बुद्धस्स सासनं॥  
२९३.  
ञातीनञ्च पियो होति,  
मित्तेसु च विरोचति।  
कायस्स भेदा सु-गतिं,  
उपपज्जति सीलवा॥  
२९४.  
निब्बानं पत्थयन्तेन समादिन्नं,  
पञ्च-सीलम्पि अधि-सीलं।  
दस-सीलम्पि अधि-सीलमेव॥  
क.  
नगरे चन्दवतिया,  
भटको आसहं तदा।  
पर-कम्मायने युत्तो,  
पब्बज्जं न लभामहं॥  
ख.  
महन्धकार-पिहिता ,  
तिविधग्गीहि डय्हरे।  
केन नुखो उपायेन,  
वि-संयुत्तो भवे अहं॥  
ग.  
देय्यधम्मो च मे नत्थि,  
भटको दुक्खितो अहं।  
यं नूनाहं पञ्च-सीलं,  
रक्खेय्यं परिपूरयं॥  
घ.  
अनोमदस्सिस्स मुनिनो,  
निसभो नाम सावको।  
तमहं उपसङ्कम्म,  
पञ्च-सिक्खापदग्गहिं॥  
ङ.  
वस्स-सत-सहस्सानि ,  
आयु विज्जति तावदे।  
तावता पञ्च-सीलानि,  
परिपुण्णानि गोपयिं॥  
च.  
मच्चु-कालम्हि सम्पत्ते,  
देवा अस्सासयन्ति मं।  
रथो सहस्स-युत्तो ते,  
मारिसस्स उपट्ठितो॥  
छ.  
वत्तन्ते चरिमे चित्ते,  
मम सीलं अनुस्सरिं।  
तेन कम्मेन सु-कतेन,  
तावतिंसं अगच्छहं॥  
ज.  
तिंसखत्तुञ्च देविन्दो,  
देव-रज्जमकारयिं।  
दिब्ब-सुखं अनुभविं,  
अच्छराहि पुरक्खत्तो॥  
झ.  
पञ्च-सत्ततिखत्त्तु-ञ्च ,  
चक्कवत्ती अहोसहं।  
पदेस-रज्जं विपुलं,  
गणनातो अ-सङ्खयं॥  
ञ.  
देव-लोका चवित्वान,  
सुक्क-मूलेन चोदितो।  
पुरे वेसालियं जातो,  
महा-कुले सु-अड्ढके॥  
ट.  
वस्सूपनायिके काले,  
दिब्बन्ते जिन-सासने।  
माता च मे पिता चेव,  
पञ्च-सिक्खापदग्गहुं॥  
ठ.  
सह सुत्वानहं सीलं,  
मम सीलं अनुस्सरिं।  
एकासने निसीदित्वा,  
अरहत्तमपापुणिं॥  
ड.  
जातिया पञ्च-वस्सेन,  
अरहत्तमपापुणिं।  
उपसम्पादयि बुद्धो,  
गुणमञ्ञाय चक्खुमा॥  
ढ.  
परिपुण्णानि गोपेत्वा,  
पञ्च-सिक्खापदानहं।  
अ-परिमेय्यितो कप्पे,  
विनिपातं न गच्छहं॥  
ण.  
स्वाहं यसमनुभविं,  
तेसं सीलान वाहसा।  
कप्प-कोटिपि कित्तेन्तो,  
कित्तये एक-देसकं॥  
त.  
पञ्च-सीलानि गोपेत्वा,  
तयो हेतू लभामहं।  
दीघायुको महा-भोगो,  
तिक्ख-पञ्ञो भवामहं॥  
थ.  
संकित्तेन्तो च सब्बेसं,  
अधि-मत्तञ्च पोरिसं।  
भवाभवे संसरित्वा,  
एते ठाने लभमहं॥  
द.  
अ-परिमेय्य-सीलेसु ,  
वत्तन्ता जिन-सावका।  
भवेसु यदि रज्जेय्युं,  
विपाको कीदिसो भवे॥  
ध.  
सु-चिण्णं मे पञ्च-सीलं,  
भटकेन तपस्सिना।  
तेन सीलेनहं अज्ज,  
मोचयिं सब्ब-बन्धना॥  
न.  
अ-परिमेय्यितो कप्पे,  
पञ्च-सीलानि गोपयिं।  
दुग्गतिं नाभिजानामि,  
पञ्च-सीलानिदं फलं॥  
प.  
पटिसम्भिदा चतस्सो,  
विमोक्खापि च अट्ठिमे।  
छळाभिञ्ञा सच्छिकता,  
कतं बुद्धस्स सासनं॥  
क.  
तं नमस्सन्ति ते विज्जा,  
सब्बे भूमा च खत्तिया।  
चत्तारो च महा-राजा,  
तिदसा च यसस्सिनो।  
अथ को नाम सो यक्खो,  
यं त्वं सक्क नमस्ससि॥  
ख.  
मं नमस्सन्ति ते-विज्जा,  
सब्बे भूमा च खत्तिया।  
चत्तारो च महा-राजा,  
तिदसा च यसस्सिनो॥  
ग.  
अहञ्च सील-सम्पन्ने,  
चिररत्त-समाहिते।  
सम्मा पब्बजिते वन्दे,  
ब्रह्म-चरिय परायने॥  
घ.  
ये गहट्ठा पुञ्ञ-करा,  
सीलवन्तो उपासका।  
धम्मेन दारं पोसेन्ति,  
ते नमस्सामि मातलि॥  
ङ.  
सेट्ठा हि किर लोकस्मिं,  
ये त्वं सक्क नमस्ससि।  
अहम्पि ते नमस्सामि,  
ये नमस्ससि वासव॥  
१.  
पालितत्थेरनागेन ,  
विसुद्धारामवासिना।  
सुतिच्छितानमत्थाय,  
कता नरदक्खदीपनी॥  
२.  
पुब्बाचरिय-सीहानं ,  
आलम्बित्वान निस्सयं।  
पालितो नाम यो थेरो,  
इमं गन्थ सु-लेखनी।  
सुन्दरमेव पस्सितुं,  
युञ्जेय्याथीध साधवे॥  
‘‘छप्पदिका’’।  
३.  
इमं गन्थं वाचुग्गतो,  
सचे भवसि माणव।  
पुण्नमायं यथा चन्दो,  
अति-सुद्धो विरोचति।  
तथेव त्वं पुण्ण-मनो,  
विरोच सिरिया धुवं॥  
४.  
सु-निट्ठितो अयं गन्थो,  
सक्कराजे दझम्फिये।  
पोट्ठपादम्हि सूरम्हि,  
कालपक्खे चतुद्दसिं॥  
५.  
सञ्चितेतं मया पुञ्ञं,  
तं-कम्मेन वरेन च।  
चिरं तिट्ठतु सद्धम्मो,  
अ-वेरा होन्तु पाणिनो॥  
६.  
इमं गन्थं पस्सित्वान,  
होन्तु सब्बेपि जन्तुनो।  
सुखिता धम्मिका ञाणी,  
धम्मं पालेतु पत्थिवो॥  
७.  
निब्बानं पत्थयन्तेन,  
सीलं रक्खन्तु सज्जना।  
ञत्वा धम्मं सुखावहं,  
पापुणन्तु अनासवं॥  
८.  
अट्ठ-कण्ड-मण्डिताय ,  
दक्खय अत्थ-दीपको।  
नर-सारो अयं गन्थो,  
चिर-कालं पतिट्ठतु॥  
९.  
यावता चन्द-सूरिया,  
नागच्छेय्युं मही-तले।  
पमोदिता इमं गन्थं,  
दिस्सन्तु नय-कोविदा॥  
१०.  
सम्मा छन्देनिमं गन्थ,  
वाचेन्ता परियापुणा।  
पसन्नेनानायासेन,  
पत्वा सुखेन कोविदं॥  
११.  
चन्दादिच्चाव आकासे,  
बहुस्सुतेहि सम्पदा।  
विसेस-पुग्गला हुत्वा,  
पप्पोन्तु अमतं पदं॥  
१२.  
उक्कट्ठ-धम्म-दानेन ,  
पापुणेय्यमनुत्तरं।  
लिङ्ग-सम्पत्ति-मेधावी,  
तक्की-पञ्ञा सु-पेसली॥  