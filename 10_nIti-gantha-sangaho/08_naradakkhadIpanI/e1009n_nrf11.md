---
title: पकिण्णक-निद्देस

---
पकिण्णक-निद्देस  
२५३.  
कुमुदं को पबोधयि,  
नाथो रविन्दु पण्डितो।  
कमलं को कुमुदं को,  
नरपं को पबोधयि॥  
२५४.  
चित्तेन निय्यति लोको,  
चित्तेन परिकस्सति।  
चित्तस्स एक-धम्मस्स,  
सब्बेव वसमन्वगू॥  
२५५.  
समणो राजानुराजा,  
सेनापति महा-मत्तो।  
धम्मट्ठो पण्डितो दिस्वा,  
पच्‍चक्खत्थं न कारिया॥  
२५६.  
दीपो नव-दिसं तेजो,  
न हेट्ठा च तथा सकं।  
पर-वज्‍जं विदू पस्से,  
सक-वज्‍जंपि पस्सतु॥  
२५७.  
स-फलं पण्डितो लोके,  
स-कारणं वचं भणे।  
अ-कारणंफलं बालो,  
इदं उभय-लक्खणं॥  
२५८.  
तस्स वाचाय जानेय्य,  
कुटिलं बाल-पण्डितं।  
वाचा-रूपं मित्तं करे,  
वाचा-रूपं धुवं जहे॥  
२५९.  
दुच्‍चिन्तितस्स चिन्ता च,  
दुब्भासितस्स भासना।  
दुक्‍कम्मस्स कतञ्‍चाति,  
एतं बालस्स लक्खणं॥  
२६०.  
सु-चिन्तितस्स चिन्ता च,  
सु-भासितस्स भासना।  
सु-कम्मस्स कतञ्‍चाति,  
एतं धीरस्स लक्खणं॥  
२६१.  
अ-नयं नयति दुम्मेधो,  
अ-धुरायं नि-युञ्‍जति।  
दुन्‍नयो सेय्यसो होति,  
सम्मा वुत्तो पकुप्पति।  
विनयं सो न जानाति,  
साधु तस्स अ-दस्सनं॥  
२६२.  
नयं नयति मेधावी,  
अ-धुरायं न युञ्‍जति।  
सु-नयो सेय्यसो होति,  
सम्मा वुत्तो न कुप्पति।  
विनयं सो पजानाति,  
साधु तेन समागमो॥  
२६३.  
अ-नायका विनस्सन्ति,  
नस्सन्ति बहु-नायका।  
थी-नायका विनस्सन्ति,  
नस्सन्ति सुसु-नायका॥  
२६४.  
जेट्ठो कम्मेसु नीचानं,  
जानंजानंव आचरे।  
अ-जानेवं करे जानं,  
नीचो एति भयं पियं॥  
२६५.  
कम्मं दुज्‍जन-सारुप्पं,  
दुधा सुजन-सारुप्पं।  
दुज्‍जनं तेसु दुक्‍कम्मे,  
सु-कम्मे सुजनं इच्छे॥  
२६६.  
पण्डितो वेरी बालो च,  
दुज्‍जयो बाल-वेरितो।  
पण्डितं-वेरी पमादेन,  
न तं जयो हि सब्बदा॥  
२६७.  
गुय्हस्स हि गुय्हमेव साधु,  
न हि गुय्हस्स पसत्थमावि-कम्मं।  
अ-निप्फन्‍नताय सहेय्य धीरो,  
निप्फन्‍नत्थोव यथा-सुखं भणेय्य॥  
२६८.  
गुय्हमत्थं न विवरेय्य,  
रक्खेय्य नं यथा निधिं।  
न ही पातुकतो साधु,  
गुय्हो अत्थो पजानता॥  
२६९.  
थिया गुय्हं न संसेय्य,  
अ-मित्तस्स च पण्डितो।  
यो चामिसेन संहीरो,  
हदय-त्थेनो च यो नरो॥  
२७०.  
विविच्‍च भासेय्य दिवा रहस्सं,  
रत्तिं गिरं नाति-वेलं पमुञ्‍चे।  
उपस्सुतिका हि सुणन्ति मन्तं,  
तस्मा हि मन्तो खिप्पमुपेति भेदं॥  
२७१.  
न पकासति गुय्हं यो,  
सो गुय्हं पटिगुय्हति।  
भयेसु न जहे किच्‍चे,  
सु-मित्तोनुचरो भवे॥  
२७२.  
करोति दुक्‍करं साधुं,  
उजुं खमति दुक्खमं।  
दुद्ददं सामं ददाति,  
यो सु-मित्तो हवे भवे॥  
२७३.  
पिय-वाचा सदा मित्तो,  
पिय-वत्थुं न याचना।  
इच्छागतेन दानेन,  
सु-दळ्हो सु-प्पियो हवे।  
तदङ्गतो च हीनेन,  
अ-प्पियो भिज्‍जनो भवे॥  
२७४.  
देहीति याचने हिरी,  
सिरी च काय-देवता।  
पलायन्ति सिरिच्छितो,  
न याचे पर-सन्तकं॥  
२७५.  
स्वानो लद्धान निम्मंसं,  
अट्ठिं तुट्ठो पमोदति।  
सकन्तिकं मिगं सीहो,  
हित्वा हत्थिंनुधावति॥  
२७६.  
एवं छन्दानुरूपेन,  
जनो आसीसते फलं।  
महा छन्दा महन्तंव,  
हीनंव हीन-छन्दका॥  
२७७.  
नाना-छन्दा महाराज,  
एकागारे वसामसे।  
अहं गाम-वरं इच्छे,  
ब्राह्मणी च गवं सतं॥  
२७८.  
पुत्तो च आजञ्‍ञ-रथं,  
कञ्‍ञा च मणि-कुण्डलं।  
या चेसा पुण्णका जम्मी,  
उजुक्खलंभि-कङ्खति॥  
२७९.  
ठानं मित्ते धने कम्मे,  
सतुस्साहे सु-लब्भितं।  
तं दळ्हं दुक्‍करं करे,  
पञ्‍ञा-सति-समाधिना॥  
२८०.  
भेसज्‍जे विहिते सुद्ध,  
बुद्धादि-रतनत्तये।  
पसादमाचरे निच्‍चं,  
सज्‍जने स-गुणेपि च॥  
२८१.  
राजा रट्ठेन धातुसो,  
बालो पापेहि दुम्मनो,  
अलङ्कारेन इत्थीपि,  
कामेहि च न तप्पति॥  
२८२.  
अप्पिच्छो च धुतङ्गेन,  
आरद्धो वीरियेन हि।  
विसारदो परिसाय,  
परिच्‍चागेन दायको।  
सवनेन सु-धम्मंपि,  
न तप्पतिव पण्डितो॥  
२८३.  
जेट्ठस्स सितं हसितं,  
मज्झस्स मधुरस्सरं।  
लोके अंस-सिरो-कम्पं,  
जम्मस्स अप-हस्सितं।  
एतेसं अति-हस्सितं,  
हासो होति यथाक्‍कमं॥  
२८४.  
नत्थि दुट्ठे नयो अत्थि,  
न धम्मो न सु-भासितं।  
निक्‍कमं दुट्ठे युञ्‍जेय्य,  
सो हि सब्भिं न रञ्‍जति॥  
२८५.  
दुल्‍लभं पकतिं वाचं,  
दुल्‍लभो खेमको सुतो।  
दुल्‍लभा सदिसी जाया,  
दुल्‍लभो स-जनो पियो॥  
२८६.  
धजो रथस्स पञ्‍ञाणं,  
धूमो पञ्‍ञाणमग्गिनो।  
राजा रट्ठस्स पञ्‍ञाणं,  
भत्ता पञ्‍ञाणमित्थिया॥  
२८७.  
दुन्‍नारिया कुलं सुद्धं,  
पुत्तो नस्सति लालना।  
समिद्धि अ-नया बन्धु,  
पवासा मदना हिरी॥  
२८८.  
माता पिता च पुत्तानं,  
नोवादे बहु-सासन्‍नं।  
पण्डिता मातरो अप्पं,  
वदेय्युं वज्‍ज-दीपनं॥  
२८९.  
लाळये पञ्छ-वस्सानि,  
दस-वस्सानि ताळये।  
पत्ते तु सोळसे वस्से,  
पुत्तं मित्तंवदाचरे॥  
२९०.  
लालने धीतरं दोसा,  
पालने बहवो गुणा।  
धीतुया किरियं निच्‍चं,  
पस्सन्तु सुट्ठु मातरो॥  
इति पकिण्णक-निद्देसो नाम  
सत्तमा परिच्छेदो।  