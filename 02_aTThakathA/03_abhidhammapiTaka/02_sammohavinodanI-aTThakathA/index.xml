<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;०२ सम्मोहविनोदनी-अट्ठकथा on पाळिषु विश्वासटिप्पणयो</title>
    <link>https://vishvAsa.github.io/pALi/02_aTThakathA/03_abhidhammapiTaka/02_sammohavinodanI-aTThakathA/</link>
    <description>Recent content in &#43;०२ सम्मोहविनोदनी-अट्ठकथा on पाळिषु विश्वासटिप्पणयो</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/pALi/02_aTThakathA/03_abhidhammapiTaka/02_sammohavinodanI-aTThakathA/index.xml" rel="self" type="application/rss+xml" />
    <item>
      <title>०१. खन्धविभङ्गो</title>
      <link>https://vishvAsa.github.io/pALi/02_aTThakathA/03_abhidhammapiTaka/02_sammohavinodanI-aTThakathA/01_khandhavibhango/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/03_abhidhammapiTaka/02_sammohavinodanI-aTThakathA/01_khandhavibhango/</guid>
      <description>&lt;p&gt;॥ नमो तस्स भगवतो अरहतो सम्मासम्बुद्धस्स॥&lt;br&gt;&#xA;अभिधम्मपिटके&lt;br&gt;&#xA;सम्मोहविनोदनी नाम&lt;br&gt;&#xA;विभङ्ग-अट्ठकथा&lt;br&gt;&#xA;१. खन्धविभङ्गो&lt;br&gt;&#xA;१. सुत्तन्तभाजनीयवण्णना&lt;br&gt;&#xA;चतुसच्चदसो नाथो, चतुधा धम्मसङ्गणिम्।&lt;br&gt;&#xA;पकासयित्वा सम्बुद्धो, तस्सेव समनन्तरं॥&lt;br&gt;&#xA;उपेतो बुद्धधम्मेहि, अट्ठारसहि नायको।&lt;br&gt;&#xA;अट्ठारसन्नं खन्धादि-विभङ्गानं वसेन यं॥&lt;br&gt;&#xA;विभङ्गं देसयी सत्था, तस्स संवण्णनाक्कमो।&lt;br&gt;&#xA;इदानि यस्मा सम्पत्तो, तस्मा तस्सत्थवण्णनं॥&lt;br&gt;&#xA;करिस्सामि विगाहेत्वा, पोराणट्ठकथानयम्।&lt;br&gt;&#xA;सद्धम्मे गारवं कत्वा, तं सुणाथ समाहिताति॥&lt;br&gt;&#xA;१. पञ्चक्खन्धा – रूपक्खन्धो…पे॰… विञ्ञाणक्खन्धोति इदं विभङ्गप्पकरणस्स आदिभूते खन्धविभङ्गे सुत्तन्तभाजनीयं नाम। तत्थ पञ्चाति गणनपरिच्छेदो। तेन न ततो हेट्ठा न उद्धन्ति दस्सेति। खन्धाति परिच्छिन्नधम्मनिदस्सनम्। तत्रायं खन्ध-सद्दो सम्बहुलेसु ठानेसु दिस्सति – रासिम्हि, गुणे, पण्णत्तियं, रुळ्हियन्ति। ‘‘सेय्यथापि, भिक्खवे, महासमुद्दे न सुकरं उदकस्स पमाणं गहेतुं – एत्तकानि उदकाळ्हकानीति वा एत्तकानि उदकाळ्हकसतानीति वा एत्तकानि उदकाळ्हकसहस्सानीति वा एत्तकानि उदकाळ्हकसतसहस्सानीति वा, अथ खो असङ्ख्येय्यो अप्पमेय्यो महाउदकक्खन्धोत्वेव सङ्ख्यं गच्छती’’तिआदीसु (अ॰ नि॰ ४.५१; ६.३७) हि रासितो खन्धो नाम। नहि परित्तकं उदकं उदकक्खन्धोति वुच्चति, बहुकमेव वुच्चति। तथा न परित्तको रजो रजक्खन्धो, न अप्पमत्तका गावो गवक्खन्धो, न अप्पमत्तकं बलं बलक्खन्धो, न अप्पमत्तकं पुञ्ञं पुञ्ञक्खन्धोति वुच्चति। बहुकमेव हि रजो रजक्खन्धो, बहुकाव गवादयो गवक्खन्धो, बलक्खन्धो, पुञ्ञक्खन्धोति वुच्चन्ति। ‘‘सीलक्खन्धो समाधिक्खन्धो’’तिआदीसु (दी॰ नि॰ ३.३५५) पन गुणतो खन्धो नाम। ‘‘अद्दसा खो भगवा महन्तं दारुक्खन्धं गङ्गाय नदिया सोतेन वुय्हमान’’न्ति (सं॰ नि॰ ४.२४१)। एत्थ पण्णत्तितो खन्धो नाम। ‘‘यं चित्तं मनो मानसं…पे॰… विञ्ञाणं विञ्ञाणक्खन्धो’’तिआदीसु (ध॰ स॰ ६३, ६५) रुळ्हितो खन्धो नाम। स्वायमिध रासितो अधिप्पेतो। अयञ्हि खन्धट्ठो नाम पिण्डट्ठो पूगट्ठो घटट्ठो रासट्ठो। तस्मा ‘रासिलक्खणा खन्धा’ति वेदितब्बा। कोट्ठासट्ठोतिपि वत्तुं वट्टति; लोकस्मिञ्हि इणं गहेत्वा चोदियमाना ‘द्वीहि खन्धेहि दस्साम, तीहि खन्धेहि दस्सामा’ति वदन्ति। इति ‘कोट्ठासलक्खणा खन्धा’तिपि वत्तुं वट्टति। एवमेत्थ रूपक्खन्धोति रूपरासि रूपकोट्ठासो, वेदनाक्खन्धोति वेदनारासि वेदनाकोट्ठासोति इमिना नयेन सञ्ञाक्खन्धादीनं अत्थो वेदितब्बो।&lt;br&gt;&#xA;एत्तावता सम्मासम्बुद्धो य्वायं ‘‘चत्तारो च महाभूता चतुन्नञ्च महाभूतानं उपादायरूप’’न्ति अतीतानागतपच्चुप्पन्नादीसु एकादससु ओकासेसु विभत्तो ‘पञ्चवीसति रूपकोट्ठासा’ति च ‘छन्नवुति रूपकोट्ठासा’ति च एवंपभेदो रूपरासि, तं सब्बं परिपिण्डेत्वा रूपक्खन्धो नामाति दस्सेसि। यो पनायं ‘‘सुखा वेदना, दुक्खा वेदना, अदुक्खमसुखा वेदना’’ति तेसुयेव एकादससु ओकासेसु विभत्तो चतुभूमिकवेदनारासि, तं सब्बं परिपिण्डेत्वा वेदनाक्खन्धो नामाति दस्सेसि। यो पनायं ‘‘चक्खुसम्फस्सजा सञ्ञा…पे॰… मनोसम्फस्सजा सञ्ञा’’ति तेसुयेव एकादससु ओकासेसु विभत्तो चतुभूमिकसञ्ञारासि , तं सब्बं परिपिण्डेत्वा सञ्ञाक्खन्धो नामाति दस्सेसि। यो पनायं ‘‘चक्खुसम्फस्सजा चेतना…पे॰… मनोसम्फस्सजा चेतना’’ति तेसुयेव एकादससु ओकासेसु विभत्तो चतुभूमिकचेतनारासि, तं सब्बं परिपिण्डेत्वा सङ्खारक्खन्धो नामाति दस्सेसि। यो पनायं ‘‘चक्खुविञ्ञाणं, सोतघानजिव्हाकायविञ्ञाणं, मनोधातु, मनोविञ्ञाणधातू’’ति तेसुयेव एकादससु ओकासेसु विभत्तो चतुभूमिकचित्तरासि, तं सब्बं परिपिण्डेत्वा विञ्ञाणक्खन्धो नामाति दस्सेसि।&lt;br&gt;&#xA;अपिचेत्थ सब्बम्पि चतुसमुट्ठानिकं रूपं रूपक्खन्धो, कामावचरअट्ठकुसलचित्तादीहि एकूननवुतिचित्तेहि सहजाता वेदना वेदनाक्खन्धो, सञ्ञा सञ्ञाक्खन्धो, फस्सादयो धम्मा सङ्खारक्खन्धो, एकूननवुति चित्तानि विञ्ञाणक्खन्धोति। एवम्पि पञ्चसु खन्धेसु धम्मपरिच्छेदो वेदितब्बो।&lt;/p&gt;</description>
    </item>
    <item>
      <title>०२. आयतनविभङ्गो</title>
      <link>https://vishvAsa.github.io/pALi/02_aTThakathA/03_abhidhammapiTaka/02_sammohavinodanI-aTThakathA/02_Ayatanavibhango/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/03_abhidhammapiTaka/02_sammohavinodanI-aTThakathA/02_Ayatanavibhango/</guid>
      <description>&lt;p&gt;२. आयतनविभङ्गो&lt;br&gt;&#xA;१. सुत्तन्तभाजनीयवण्णना&lt;br&gt;&#xA;१५४. इदानि तदनन्तरे आयतनविभङ्गनिद्देसे सुत्तन्तभाजनीयं ताव दस्सेन्तो द्वादसायतनानि चक्खायतनं रूपायतनन्तिआदिमाह। तत्थ पाळिमुत्तकेन ताव नयेन –&lt;br&gt;&#xA;अत्थलक्खणतावत्व, कमसङ्खेपवित्थारा।&lt;br&gt;&#xA;तथा दट्ठब्बतो चेव, विञ्ञातब्बो विनिच्छयो॥&lt;br&gt;&#xA;तत्थ विसेसतो ताव चक्खतीति चक्खु; रूपं अस्सादेति, विभावेति चाति अत्थो। रूपयतीति रूपं; वण्णविकारं आपज्जमानं हदयङ्गतभावं पकासेतीति अत्थो। सुणातीति सोतम्। सप्पतीति सद्दो; उदाहरियतीति अत्थो। घायतीति घानम्। गन्धयतीति गन्धो; अत्तनो वत्थुं सूचयतीति अत्थो। जीवितं अव्हायतीति जिव्हा। रसन्ति तं सत्ताति रसो; अस्सादेन्तीति अत्थो। कुच्छितानं सासवधम्मानं आयोति कायो। आयोति उप्पत्तिदेसो। फुसीयतीति फोट्ठब्बम्। मनतीति मनो। अत्तनो लक्खणं धारयन्तीति धम्मा।&lt;br&gt;&#xA;अविसेसतो पन आयतनतो, आयानं तननतो, आयतस्स च नयनतो आयतनन्ति वेदितब्बम्। चक्खुरूपादीसु हि तंतंद्वारारम्मणा चित्तचेतसिका धम्मा सेन सेन अनुभवनादिना किच्चेन आयतन्ति उट्ठहन्ति घट्टेन्ति वायमन्तीति वुत्तं होति। ते च पन आयभूते धम्मे एतानि तनोन्ति वित्थारेन्तीति वुत्तं होति। इदञ्च अनमतग्गे संसारे पवत्तं अतीव आयतं संसारदुक्खं याव न निवत्तति ताव नयन्तेव, पवत्तयन्तीति वुत्तं होति। इति सब्बेपि मे धम्मा आयतनतो आयानं तननतो आयतस्स च नयनतो ‘आयतनं आयतन’न्ति वुच्चन्ति।&lt;br&gt;&#xA;अपिच निवासट्ठानट्ठेन, आकरट्ठेन, समोसरणट्ठानट्ठेन , सञ्जातिदेसट्ठेन, कारणट्ठेन च आयतनं वेदितब्बम्। तथा हि लोके ‘‘इस्सरायतनं वासुदेवायतन’’न्तिआदीसु निवासट्ठानं आयतनन्ति वुच्चति । ‘‘सुवण्णायतनं रजतायतन’’न्तिआदीसु आकरो। सासने पन ‘‘मनोरमे आयतने सेवन्ति नं विहङ्गमा’’तिआदीसु (अ॰ नि॰ ५.३८) समोसरणट्ठानम्। ‘‘दक्खिणापथो गुन्नं आयतन’’न्तिआदीसु सञ्जातिदेसो। ‘‘तत्र तत्रेव सक्खिभब्बतं पापुणाति सति सतिआयतने’’तिआदीसु (अ॰ नि॰ ५.२३) कारणम्।&lt;br&gt;&#xA;चक्खुरूपादीसु चापि ते ते चित्तचेतसिका धम्मा निवसन्ति तदायत्तवुत्तितायाति चक्खादयो नेसं निवासनट्ठानम्। चक्खादीसु च ते आकिण्णा तं निस्सितत्ता तदारम्मणत्ता चाति चक्खादयो नेसं आकरो। चक्खादयो च नेसं समोसरणट्ठानं, तत्थ तत्थ वत्थुद्वारारम्मणवसेन समोसरणतो। चक्खादयो च नेसं सञ्जातिदेसो; तं निस्सयारम्मणभावेन तत्थेव उप्पत्तितो। चक्खादयो च नेसं कारणं, तेसं अभावे अभावतोति। इति निवासट्ठानट्ठेन, आकरट्ठेन, समोसरणट्ठानट्ठेन, सञ्जातिदेसट्ठेन, कारणट्ठेनाति इमेहि कारणेहि एते धम्मा ‘आयतनं आयतन’न्ति वुच्चन्ति। तस्मा यथावुत्तेनत्थेन चक्खु च तं आयतनञ्चाति चक्खायतनं…पे॰… धम्मा च ते आयतनञ्चाति धम्मायतनन्ति एवं तावेत्थ ‘अत्थतो’ विञ्ञातब्बो विनिच्छयो।&lt;br&gt;&#xA;‘लक्खणतो’ति चक्खादीनं लक्खणतोपेत्थ विञ्ञातब्बो विनिच्छयो। तानि च पन नेसं लक्खणानि हेट्ठा रूपकण्डनिद्देसे वुत्तनयेनेव वेदितब्बानि।&lt;br&gt;&#xA;‘तावत्वतो’ति तावभावतो। इदं वुत्तं होति – चक्खादयोपि हि धम्मा एव। एवं सति धम्मायतनमिच्चेव अवत्वा कस्मा द्वादसायतनानि वुत्तानीति चे? छ विञ्ञाणकायुप्पत्तिद्वारारम्मणववत्थानतो। इध छन्नं विञ्ञाणकायानं द्वारभावेन आरम्मणभावेन च ववत्थानतो अयमेव तेसं भेदो होतीति द्वादस वुत्तानि। चक्खुविञ्ञाणवीथिपरियापन्नस्स हि विञ्ञाणकायस्स चक्खायतनमेव उप्पत्तिद्वारं, रूपायतनमेव चारम्मणम्। तथा इतरानि इतरेसम्। छट्ठस्स पन भवङ्गमनसङ्खातो मनायतनेकदेसोव उप्पत्तिद्वारं, असाधारणञ्च धम्मायतनं आरम्मणन्ति । इति छन्नं विञ्ञाणकायानं उप्पत्तिद्वारारम्मणववत्थानतो द्वादस वुत्तानीति। एवमेत्थ ‘तावत्वतो’ विञ्ञातब्बो विनिच्छयो।&lt;br&gt;&#xA;‘कमतो’ति इधापि पुब्बे वुत्तेसु उप्पत्तिक्कमादीसु देसनाक्कमोव युज्जति। अज्झत्तिकेसु हि आयतनेसु सनिदस्सनसप्पटिघविसयत्ता चक्खायतनं पाकटन्ति पठमं देसितम्। ततो अनिदस्सनसप्पटिघविसयानि सोतायतनादीनि। अथ वा दस्सनानुत्तरियसवनानुत्तरियहेतुभावेन बहूपकारत्ता अज्झत्तिकेसु चक्खायतनसोतायतनानि पठमं देसितानि। ततो घानायतनादीनि तीणि। पञ्चन्नम्पि गोचरविसयत्ता अन्ते मनायतनम्। चक्खादीनं पन गोचरत्ता तस्स तस्स अनन्तरानि बाहिरेसु रूपायतनादीनि। अपिच विञ्ञाणुप्पत्तिकारणववत्थानतोपि अयमेव तेसं कमो वेदितब्बो। वुत्तञ्हेतं ‘‘चक्खुञ्च पटिच्च रूपे च उप्पज्जति चक्खुविञ्ञाणं…पे॰… मनञ्च पटिच्च धम्मे च उप्पज्जति मनोविञ्ञाण’’न्ति (म॰ नि॰ ३.४२१) एवं ‘कमतो’पेत्थ विञ्ञातब्बो विनिच्छयो।&lt;br&gt;&#xA;‘सङ्खेपवित्थारा’ति सङ्खेपतो हि मनायतनस्स चेव धम्मायतनेकदेसस्स च नामेन, तदवसेसानञ्च आयतनानं रूपेन सङ्गहितत्ता द्वादसापि आयतनानि नामरूपमत्तमेव होन्ति।&lt;br&gt;&#xA;वित्थारतो पन अज्झत्तिकेसु ताव चक्खायतनं जातिवसेन चक्खुपसादमत्तमेव, पच्चयगतिनिकायपुग्गलभेदतो पन अनन्तप्पभेदम्। तथा सोतायतनादीनि चत्तारि। मनायतनं तेभूमककुसलाकुसलविपाककिरियविञ्ञाणभेदेन एकासीतिप्पभेदं, वत्थुपटिपदादिभेदतो पन अनन्तप्पभेदम्। रूपगन्धरसायतनानि समुट्ठानभेदतो चतुप्पभेदानि, सद्दायतनं द्विप्पभेदम्। सभागविसभागभेदतो पन सब्बानिपि अनन्तप्पभेदानि। फोट्ठब्बायतनं पथवीधातुतेजोधातुवायोधातुवसेन तिप्पभेदं, समुट्ठानतो चतुप्पभेदं, सभागविसभागतो अनेकप्पभेदम्। धम्मायतनं तेभूमकधम्मारम्मणवसेन अनेकप्पभेदन्ति। एवं सङ्खेपवित्थारा विञ्ञातब्बो विनिच्छयो।&lt;br&gt;&#xA;‘दट्ठब्बतो’ति एत्थ पन सब्बानेवेतानि आयतनानि अनागमनतो अनिग्गमनतो च दट्ठब्बानि। न हि तानि पुब्बे उदया कुतोचि आगच्छन्ति, नापि उद्धं वया कुहिञ्चि गच्छन्ति; अथ खो पुब्बे उदया अप्पटिलद्धसभावानि, उद्धं वया परिभिन्नसभावानि, पुब्बन्तापरन्तवेमज्झे पच्चयायत्तवुत्तिताय अवसानि पवत्तन्ति। तस्मा अनागमनतो अनिग्गमनतो च दट्ठब्बानि। तथा निरीहतो अब्यापारतो च। न हि चक्खुरूपादीनं एवं होति – ‘अहो वत अम्हाकं सामग्गिया विञ्ञाणं नाम उप्पज्जेय्या’ति, न च तानि विञ्ञाणुप्पादनत्थं द्वारभावेन वत्थुभावेन आरम्मणभावेन वा ईहन्ति, न ब्यापारमापज्जन्ति; अथ खो धम्मतावेसा यं चक्खुरूपादीनं सामग्गियं चक्खुविञ्ञाणादीनि सम्भवन्ति। तस्मा निरीहतो अब्यापारतो च दट्ठब्बानि। अपिच अज्झत्तिकानि सुञ्ञगामो विय दट्ठब्बानि धुवसुभसुखत्तभावविरहितत्ता, बाहिरानि गामघातकचोरा विय अज्झत्तिकानं अभिघातकत्ता। वुत्तञ्हेतं – ‘‘चक्खु, भिक्खवे, हञ्ञति मनापामनापेहि रूपेहीति वित्थारो। अपिच अज्झत्तिकानि छ पाणका विय दट्ठब्बानि, बाहिरानि तेसं गोचरा वियाति। एवम्पेत्थ ‘दट्ठब्बतो’ विञ्ञातब्बो विनिच्छयोति।&lt;br&gt;&#xA;इदानि तेसं विपस्सितब्बाकारं दस्सेतुं चक्खुं अनिच्चन्तिआदि आरद्धम्। तत्थ चक्खु ताव हुत्वा अभावट्ठेन अनिच्चन्ति वेदितब्बम्। अपरेहिपि चतूहि कारणेहि अनिच्चं – उप्पादवयवन्ततो, विपरिणामतो, तावकालिकतो, निच्चपटिक्खेपतोति।&lt;br&gt;&#xA;तदेव पटिपीळनट्ठेन दुक्खम्। यस्मा वा एतं उप्पन्नं ठितिं पापुणाति, ठितियं जराय किलमति, जरं पत्वा अवस्सं भिज्जति; तस्मा अभिण्हसम्पटिपीळनतो, दुक्खमतो, दुक्खवत्थुतो, सुखपटिक्खेपतोति इमेहि चतूहि कारणेहि दुक्खम्।&lt;br&gt;&#xA;अवसवत्तनट्ठेन पन अनत्ता। यस्मा वा एतं उप्पन्नं ठितिं मा पापुणातु, ठानप्पत्तं मा जिरतु, जरप्पतं मा भिज्जतूति इमेसु तीसु ठानेसु कस्सचि वसवत्तिभावो नत्थि, सुञ्ञं तेन वसवत्तनाकारेन; तस्मा सुञ्ञतो, अस्सामिकतो, अकामकारियतो, अत्तपटिक्खेपतोति इमेहि चतूहि कारणेहि अनत्ता।&lt;br&gt;&#xA;विभवगतिकतो , पुब्बापरवसेन भवसङ्कन्तिगमनतो, पकतिभावविजहनतो च विपरिणामधम्मम्। इदं अनिच्चवेवचनमेव। रूपा अनिच्चातिआदीसुपि एसेव नयो। अपिचेत्थ ठपेत्वा चक्खुं तेभूमकधम्मा अनिच्चा, नो चक्खु। चक्खु पन चक्खु चेव अनिच्चञ्च। तथा सेसधम्मा दुक्खा, नो चक्खु। चक्खु पन चक्खु चेव दुक्खञ्च। सेसधम्मा अनत्ता, नो चक्खु। चक्खु पन चक्खु चेव अनत्ता चाति। रूपादीसुपि एसेव नयो।&lt;br&gt;&#xA;इमस्मिं पन सुत्तन्तभाजनीये तथागतेन किं दस्सितन्ति? द्वादसन्नं आयतनानं अनत्तलक्खणम्। सम्मासम्बुद्धो हि अनत्तलक्खणं दस्सेन्तो अनिच्चेन वा दस्सेति, दुक्खेन वा, अनिच्चदुक्खेहि वा। तत्थ ‘‘चक्खु, अत्ताति यो वदेय्य, तं न उपपज्जति। चक्खुस्स उप्पादोपि वयोपि पञ्ञायति। यस्स खो पन उप्पादोपि वयोपि पञ्ञायति ‘अत्ता मे उप्पज्जति च वेति चा’ति इच्चस्स एवमागतं होति। तस्मा तं न उपपज्जति – चक्खु अत्ताति यो वदेय्य इति चक्खु अनत्ता’’ति (म॰ नि॰ ३.४२२)। इमस्मिं सुत्ते अनिच्चेन अनत्तलक्खणं दस्सेसि। ‘‘रूपं, भिक्खवे, अनत्ता। रूपञ्च हिदं, भिक्खवे, अत्ता अभविस्स, न यिदं रूपं आबाधाय संवत्तेय्य; लब्भेथ च रूपे – एवं मे रूपं होतु, एवं मे रूपं मा अहोसीति। यस्मा च खो, भिक्खवे, रूपं अनत्ता तस्मा रूपं आबाधाय संवत्तति; न च लब्भति रूपे – एवं मे रूपं होतु, एवं मे रूपं मा अहोसी’’ति (सं॰ नि॰ ३.५९; महाव॰ २०) इमस्मिं सुत्ते दुक्खेन अनत्तलक्खणं दस्सेसि। ‘‘रूपं, भिक्खवे, अनिच्चं, यदनिच्चं तं दुक्खं, यं दुक्खं तदनत्ता, यदनत्ता तं नेतं मम, नेसोहमस्मि, न मेसो अत्ता’’तिआदीसु (सं॰ नि॰ ३.१५) अनिच्चदुक्खेहि अनत्तलक्खणं दस्सेसि। कस्मा? अनिच्चदुक्खानं पाकटत्ता।&lt;br&gt;&#xA;हत्थतो हि तट्टके वा सरके वा किस्मिञ्चिदेव वा पतित्वा भिन्ने ‘अहो अनिच्च’न्ति वदन्ति। एवं अनिच्चं पाकटं नाम। अत्तभावस्मिं पन गण्डपिळकादीसु वा उट्ठितासु खाणुकण्टकादीहि वा विद्धासु ‘अहो दुक्ख’न्ति वदन्ति। एवं दुक्खं पाकटं नाम। अनत्तलक्खणं अपाकटं अन्धकारं अविभूतं दुप्पटिविज्झं दुद्दीपनं दुप्पञ्ञापनम्। अनिच्चदुक्खलक्खणानि उप्पादा वा तथागतानं अनुप्पादा वा पञ्ञायन्ति। अनत्तलक्खणं विना बुद्धुप्पादा न पञ्ञायति, बुद्धुप्पादेयेव पञ्ञायति। महिद्धिका हि महानुभावा तापसपरिब्बाजका सरभङ्गसत्थारादयोपि ‘अनिच्चं दुक्ख’न्ति वत्तुं सक्कोन्ति, ‘अनत्ता’ति वत्तुं न सक्कोन्ति। सचे हि ते सम्पत्तपरिसाय अनत्ताति वत्तुं सक्कुणेय्युं, सम्पत्तपरिसाय मग्गफलपटिवेधो भवेय्य। अनत्तलक्खणपञ्ञापनञ्हि अञ्ञस्स कस्सचि अविसयो, सब्बञ्ञुबुद्धानमेव विसयो। एवमेतं अनत्तलक्खणं अपाकटम्। तस्मा सत्था अनत्तलक्खणं दस्सेन्तो अनिच्चेन वा दस्सेसि, दुक्खेन वा, अनिच्चदुक्खेहि वा। इध पन तं अनिच्चदुक्खेहि दस्सेसीति वेदितब्बम्।&lt;br&gt;&#xA;इमानि पन लक्खणानि किस्स अमनसिकारा अप्पटिवेधा, केन पटिच्छन्नत्ता, न उपट्ठहन्ति? अनिच्चलक्खणं ताव उदयब्बयानं अमनसिकारा अप्पटिवेधा, सन्ततिया पटिच्छन्नत्ता, न उपट्ठाति। दुक्खलक्खणं अभिण्हसम्पटिपीळनस्स अमनसिकारा अप्पटिवेधा, इरियापथेहि पटिच्छन्नत्ता, न उपट्ठाति। अनत्तलक्खणं नानाधातुविनिब्भोगस्स अमनसिकारा अप्पटिवेधा, घनेन पटिच्छन्नत्ता, न उपट्ठाति। उदयब्बयं पन परिग्गहेत्वा सन्ततिया विकोपिताय अनिच्चलक्खणं याथावसरसतो उपट्ठाति। अभिण्हसम्पटिपीळनं मनसिकत्वा इरियापथे उग्घाटिते दुक्खलक्खणं याथावसरसतो उपट्ठाति। नानाधातुयो विनिब्भुजित्वा घनविनिब्भोगे कते अनत्तलक्खणं याथावसरसतो उपट्ठाति।&lt;br&gt;&#xA;एत्थ च अनिच्चं अनिच्चलक्खणं, दुक्खं दुक्खलक्खणं, अनत्ता अनत्तलक्खणन्ति अयं विभागो वेदितब्बो। तत्थ अनिच्चन्ति खन्धपञ्चकम्। कस्मा? उप्पादवयञ्ञथत्तभावा, हुत्वा अभावतो वा; उप्पादवयञ्ञथत्तं अनिच्चलक्खणं, हुत्वा अभावसङ्खातो आकारविकारो वा। ‘‘यदनिच्चं तं दुक्ख’’न्ति वचनतो पन तदेव खन्धपञ्चकं दुक्खम्। कस्मा? अभिण्हसम्पटिपीळनतो; अभिण्हसम्पटिपीळनाकारो दुक्खलक्खणम्। ‘‘यं दुक्खं तं अनत्ता’’ति पन वचनतो तदेव खन्धपञ्चकं अनत्ता। कस्मा? अवसवत्तनतो; अवसवत्तनाकारो अनत्तलक्खणम्। इति अञ्ञदेव अनिच्चं दुक्खं अनत्ता, अञ्ञानि अनिच्चदुक्खानत्तलक्खणानि। पञ्चक्खन्धा, द्वादसायतनानि, अट्ठारस धातुयोति इदञ्हि सब्बम्पि अनिच्चं दुक्खं अनत्ता नाम। वुत्तप्पकाराकारविकारा अनिच्चदुक्खानत्तलक्खणानीति।&lt;br&gt;&#xA;सङ्खेपतो पनेत्थ दसायतनानि कामावचरानि, द्वे तेभूमकानि। सब्बेसुपि सम्मसनचारो कथितोति वेदितब्बो।&lt;br&gt;&#xA;सुत्तन्तभाजनीयवण्णना।&lt;br&gt;&#xA;२. अभिधम्मभाजनीयवण्णना&lt;br&gt;&#xA;१५५. अभिधम्मभाजनीये यथा हेट्ठा विपस्सकानं उपकारत्थाय ‘‘चक्खायतनं रूपायतन’’न्ति युगलतो आयतनानि वुत्तानि, तथा अवत्वा अज्झत्तिकबाहिरानं सब्बाकारतो सभावदस्सनत्थं ‘‘चक्खायतनं सोतायतन’’न्ति एवं अज्झत्तिकबाहिरववत्थाननयेन वुत्तानि।&lt;br&gt;&#xA;१५६. तेसं निद्देसवारे तत्थ कतमं चक्खायतनन्तिआदीनि हेट्ठा वुत्तनयेनेव वेदितब्बानि।&lt;br&gt;&#xA;१६७. यं पनेतं धम्मायतननिद्देसे ‘‘तत्थ कतमा असङ्खता धातु? रागक्खयो दोसक्खयो मोहक्खयो’’ति वुत्तं, तत्रायमत्थो – असङ्खता धातूति असङ्खतसभावं निब्बानम्। यस्मा पनेतं आगम्म रागादयो खीयन्ति, तस्मा रागक्खयो दोसक्खयो मोहक्खयोति वुत्तम्। अयमेत्थ आचरियानं समानत्थकथा।&lt;br&gt;&#xA;वितण्डवादी पनाह – ‘पाटियेक्कं निब्बानं नाम नत्थि, किलेसक्खयोव निब्बान’न्ति। ‘सुत्तं आहरा’ति च वुत्ते ‘‘निब्बानं निब्बानन्ति खो, आवुसो सारिपुत्त, वुच्चति; कतमं नु खो, आवुसो, निब्बानन्ति? यो खो, आवुसो, रागक्खयो दोसक्खयो मोहक्खयो – इदं वुच्चति निब्बान’’न्ति एतं जम्बुखादकसुत्तं आहरित्वा ‘इमिना सुत्तेन वेदितब्बं पाटियेक्कं निब्बानं नाम नत्थि, किलेसक्खयोव निब्बान’न्ति आह। सो वत्तब्बो – ‘किं पन यथा चेतं सुत्तं तथा अत्थो’ति? अद्धा वक्खति – ‘आम , नत्थि सुत्ततो मुञ्चित्वा अत्थो’ति। ततो वत्तब्बो – ‘इदं ताव ते सुत्तं आभतं; अनन्तरसुत्तं आहरा’ति। अनन्तरसुत्तं नाम – ‘‘अरहत्तं अरहत्तन्ति, आवुसो सारिपुत्त, वुच्चति; कतमं नु खो, आवुसो, अरहत्तन्ति? यो खो, आवुसो, रागक्खयो दोसक्खयो मोहक्खयो – इदं वुच्चति अरहत्त’’न्ति (सं॰ नि॰ ४.३१५) इदं तस्सेवानन्तरं आभतसुत्तम्।&lt;br&gt;&#xA;इमस्मिं पन नं आभते आहंसु – ‘निब्बानं नाम धम्मायतनपरियापन्नो धम्मो, अरहत्तं चत्तारो खन्धा। निब्बानं सच्छिकत्वा विहरन्तो धम्मसेनापति निब्बानं पुच्छितोपि अरहत्तं पुच्छितोपि किलेसक्खयमेव आह। किं पन निब्बानञ्च अरहत्तञ्च एकं उदाहु नान’न्ति? ‘एकं वा होतु नानं वा। को एत्थ तया अतिबहुं चुण्णीकरणं करोन्तेन अत्थो’? ‘न त्वं एकं नानं जानासीति। ननु ञाते साधु होती’ति एवं पुनप्पुनं पुच्छितो वञ्चेतुं असक्कोन्तो आह – ‘रागादीनं खीणन्ते उप्पन्नत्ता अरहत्तं रागक्खयो दोसक्खयो मोहक्खयो’ति वुच्चतीति। ततो नं आहंसु – ‘महाकम्मं ते कतम्। लञ्जं दत्वापि तं वदापेन्तो एतदेव वदापेय्य। यथेव च ते एतं विभजित्वा कथितं, एवं इदम्पि सल्लक्खेहि – निब्बानञ्हि आगम्म रागादयो खीणाति निब्बानं रागक्खयो दोसक्खयो मोहक्खयोति वुत्तम्। तीणिपि हि एतानि निब्बानस्सेव अधिवचनानी’ति।&lt;br&gt;&#xA;सचे एवं वुत्ते सञ्ञत्तिं गच्छति इच्चेतं कुसलं; नो चे, बहुनिब्बानताय कारेतब्बो। कथं? एवं ताव पुच्छितब्बो – ‘रागक्खयो नाम रागस्सेव खयो उदाहु दोसमोहानम्पि? दोसक्खयो नाम दोसस्सेव खयो उदाहु रागमोहानम्पि? मोहक्खयो नाम मोहस्सेव खयो उदाहु रागदोसानम्पी’ति? अद्धा वक्खति – ‘रागक्खयो नाम रागस्सेव खयो, दोसक्खयो नाम दोसस्सेव खयो, मोहक्खयो नाम मोहस्सेव खयो’ति।&lt;br&gt;&#xA;ततो वत्तब्बो – ‘तव वादे रागक्खयो एकं निब्बानं होति, दोसक्खयो एकं, मोहक्खयो एकं; तिण्णं अकुसलमूलानं खये तीणि निब्बानानि होन्ति, चतुन्नं उपादानानं खये चत्तारि, पञ्चन्नं नीवरणानं खये पञ्च, छन्नं तण्हाकायानं खये छ, सत्तन्नं अनुसयानं खये सत्त, अट्ठन्नं मिच्छत्तानं खये अट्ठ, नवन्नं तण्हामूलकधम्मानं खये नव, दसन्नं संयोजनानं खये दस, दियड्ढकिलेससहस्सस्स खये पाटियेक्कं पाटियेक्कं निब्बानन्ति बहूनि निब्बानानि होन्ति। नत्थि पन ते निब्बानानं पमाणन्ति। एवं पन अग्गहेत्वा निब्बानं आगम्म रागादयो खीणाति एकमेव निब्बानं रागक्खयो दोसक्खयो मोहक्खयोति वुच्चति। तीणिपि हेतानि निब्बानस्सेव अधिवचनानीति गण्ह’।&lt;br&gt;&#xA;सचे पन एवं वुत्तेपि न सल्लक्खेति, ओळारिकताय कारेतब्बो। कथं? ‘अन्धबाला हि अच्छदीपिमिगमक्कटादयोपि किलेसपरियुट्ठिता वत्थुं पटिसेवन्ति। अथ नेसं पटिसेवनपरियन्ते किलेसो वूपसम्मति। तव वादे अच्छदीपिमिगमक्कटादयो निब्बानप्पत्ता नाम होन्ति। ओळारिकं वत ते निब्बानं थूलं, कण्णेहि पिळन्धितुं न सक्काति। एवं पन अग्गहेत्वा निब्बानं आगम्म रागादयो खीणाति एकमेव निब्बानं रागक्खयो दोसक्खयो मोहक्खयोति वुच्चति। तीणिपि हेतानि निब्बानस्सेव अधिवचनानीति गण्ह’।&lt;br&gt;&#xA;सचे पन एवं वुत्तेपि न सल्लक्खेति, गोत्रभुनापि कारेतब्बो। कथं? एवं ताव पुच्छितब्बो – ‘त्वं गोत्रभु नाम अत्थीति वदेसी’ति? ‘आम वदामी’ति। ‘गोत्रभुक्खणे किलेसा खीणा, खीयन्ति, खीयिस्सन्ती’ति? न खीणा, न खीयन्ति; अपिच खो खीयिस्सन्तीति। ‘गोत्रभु पन किं आरम्मणं करोती’ति? ‘निब्बानं’। ‘तव गोत्रभुक्खणे किलेसा न खीणा, न खीयन्ति; अथ खो खीयिस्सन्ति। त्वं अखीणेसुयेव किलेसेसु किलेसक्खयं निब्बानं पञ्ञपेसि, अप्पहीनेसु अनुसयेसु अनुसयप्पहानं निब्बानं पञ्ञपेसि। तं ते न समेति। एवं पन अग्गहेत्वा निब्बानं आगम्म रागादयो खीणाति एकमेव निब्बानं रागक्खयो दोसक्खयो मोहक्खयोति वुच्चति। तीणिपि हेतानि निब्बानस्सेव अधिवचनानीति गण्ह’।&lt;br&gt;&#xA;सचे पन एवं वुत्तेपि न सल्लक्खेति, मग्गेन कारेतब्बो। कथं? एवं ताव पुच्छितब्बो – ‘त्वं मग्गं नाम वदेसी’ति? ‘आम वदेमी’ति। ‘मग्गक्खणे किलेसा खीणा, खीयन्ति, खियिस्सन्ती’ति? जानमानो वक्खति – ‘खीणाति वा खीयिस्सन्तीति वा वत्तुं न वट्टति, खीयन्तीति वत्तुं वट्टती’ति। ‘यदि एवं, मग्गस्स किलेसक्खयं निब्बानं कतमं? मग्गेन खीयनककिलेसा कतमे? मग्गो कतमं किलेसक्खयं निब्बानं आरम्मणं कत्वा कतमे किलेसे खेपेति? तस्मा मा एवं गण्ह। निब्बानं पन आगम्म रागादयो खीणाति एकमेव निब्बानं रागक्खयो दोसक्खयो मोहक्खयोति वुच्चति। तीणिपि हेतानि निब्बानस्सेव अधिवचनानी’ति।&lt;br&gt;&#xA;एवं वुत्ते एवमाह – ‘त्वं आगम्म आगम्माति वदेसी’ति? ‘आम वदेमी’ति। ‘आगम्म नामाति इदं ते कुतो लद्ध’न्ति? ‘सुत्ततो लद्ध’न्ति । ‘आहर सुत्त’न्ति। ‘‘एवं अविज्जा च तण्हा च तं आगम्म, तम्हि खीणा, तम्हि भग्गा, न च किञ्चि कदाची’’ति। एवं वुत्ते परवादी तुण्हीभावं आपन्नोति।&lt;br&gt;&#xA;इधापि दसायतनानि कामावचरानि, द्वे पन चतुभूमकानि लोकियलोकुत्तरमिस्सकानीति वेदितब्बानि।&lt;br&gt;&#xA;अभिधम्मभाजनीयवण्णना।&lt;br&gt;&#xA;३. पञ्हापुच्छकवण्णना&lt;br&gt;&#xA;१६८. इधापि पञ्हापुच्छके यं लब्भति यञ्च न लब्भति, तं सब्बं पुच्छित्वा लब्भमानवसेनेव विस्सज्जनं वुत्तं; न केवलञ्च इध, सब्बेसुपि पञ्हापुच्छकेसु एसेव नयो। इध पन दसन्नं आयतनानं रूपभावेन अब्याकतता वेदितब्बा। द्विन्नं आयतनानं खन्धविभङ्गे चतुन्नं खन्धानं विय कुसलादिभावो वेदितब्बो। केवलञ्हि चत्तारो खन्धा सप्पच्चयाव सङ्खताव धम्मायतनं पन ‘‘सिया अप्पच्चयं, सिया असङ्खत’’न्ति आगतम्। आरम्मणत्तिकेसु च अनारम्मणं सुखुमरूपसङ्खातं धम्मायतनं न-वत्तब्बकोट्ठासं भजति। तञ्च खो अनारम्मणत्ता न परित्तादिभावेन नवत्तब्बधम्मारम्मणत्ताति अयमेत्थ विसेसो। सेसं तादिसमेव। इधापि हि चत्तारो खन्धा विय द्वायतना पञ्चपण्णास कामावचरधम्मे आरब्भ रज्जन्तस्स दुस्सन्तस्स मुय्हन्तस्स संवरन्तस्स सम्मसन्तस्स पच्चवेक्खन्तस्स च परित्तारम्मणाति सब्बं खन्धेसु वुत्तसदिसमेवाति।&lt;br&gt;&#xA;सम्मोहविनोदनिया विभङ्गट्ठकथाय&lt;br&gt;&#xA;आयतनविभङ्गवण्णना निट्ठिता।&lt;/p&gt;</description>
    </item>
    <item>
      <title>०३. धातुविभङ्गो</title>
      <link>https://vishvAsa.github.io/pALi/02_aTThakathA/03_abhidhammapiTaka/02_sammohavinodanI-aTThakathA/03_dhAtuvibhango/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/03_abhidhammapiTaka/02_sammohavinodanI-aTThakathA/03_dhAtuvibhango/</guid>
      <description>&lt;p&gt;३. धातुविभङ्गो&lt;br&gt;&#xA;१. सुत्तन्तभाजनीयवण्णना&lt;br&gt;&#xA;१७२. इदानि तदनन्तरे धातुविभङ्गे सब्बा धातुयो छहि छहि धातूहि सङ्खिपित्वा तीहि छक्केहि सुत्तन्तभाजनीयं दस्सेन्तो छ धातुयोतिआदिमाह। तत्थ छाति गणनपरिच्छेदो। धातुयोति परिच्छिन्नधम्मनिदस्सनम्। पथवीधातूतिआदीसु धात्वट्ठो नाम सभावट्ठो, सभावट्ठो नाम सुञ्ञतट्ठो, सुञ्ञतट्ठो नाम निस्सत्तट्ठोति एवं सभावसुञ्ञतनिस्सत्तट्ठेन पथवीयेव धातु पथवीधातु। आपोधातुआदीसुपि एसेव नयो। एवमेत्थ पदसमासं विदित्वा एवमत्थो वेदितब्बो – पथवीधातूति पतिट्ठानधातु। आपोधातूति आबन्धनधातु। तेजोधातूति परिपाचनधातु। वायोधातूति वित्थम्भनधातु। आकासधातूति असम्फुट्ठधातु। विञ्ञाणधातूति विजाननधातु।&lt;br&gt;&#xA;१७३. पथवीधातुद्वयन्ति पथवीधातु द्वे अयम्। अयं पथवीधातु नाम न एका एव अज्झत्तिकबाहिरभेदेन पन द्वे धातुयो एवाति अत्थो। तेनेवाह – ‘‘अत्थि अज्झत्तिका अत्थि बाहिरा’’ति। तत्थ अज्झत्तिकाति सत्तसन्तानपरियापन्ना नियकज्झत्ता। बाहिराति सङ्खारसन्तानपरियापन्ना अनिन्द्रियबद्धा। अज्झत्तं पच्चत्तन्ति उभयम्पेतं नियकज्झत्ताधिवचनमेव। इदानि तं सभावाकारतो दस्सेतुं कक्खळन्तिआदि वुत्तम्। तत्थ कक्खळन्ति थद्धम्। खरिगतन्ति फरुसम्। कक्खळत्तन्ति कक्खळभावो। कक्खळभावोति कक्खळसभावो। अज्झत्तं उपादिन्नन्ति नियकज्झत्तसङ्खातं उपादिन्नम्। उपादिन्नं नाम सरीरट्ठकम्। सरीरट्ठकञ्हि कम्मसमुट्ठानं वा होतु मा वा, तं सन्धाय उपादिन्नम्पि अत्थि अनुपादिन्नम्पि; आदिन्नग्गहितपरामट्ठवसेन पन सब्बम्पेतं उपादिन्नमेवाति दस्सेतुं ‘‘अज्झत्तं उपादिन्न’’न्ति आह।&lt;br&gt;&#xA;इदानि तमेव पथवीधातुं वत्थुवसेन दस्सेतुं सेय्यथिदं केसा लोमातिआदि वुत्तम्। तत्थ सेय्यथिदन्ति निपातो। तस्सत्थो – या सा अज्झत्तिका पथवीधातु सा कतमा? यं वा अज्झत्तं पच्चत्तं कक्खळं नाम तं कतमन्ति? केसा लोमातिआदि तस्सा अज्झत्तिकाय पथवीधातुया वत्थुवसेन पभेददस्सनम्। इदं वुत्तं होति – केसा नाम अज्झत्ता उपादिन्ना सरीरट्ठका कक्खळत्तलक्खणा इमस्मिं सरीरे पाटियेक्को कोट्ठासो। लोमा नाम…पे॰… करीसं नाम। इध पन अवुत्तम्पि पटिसम्भिदामग्गे (पटि॰ म॰ १.४) पाळिआरुळ्हं मत्थलुङ्गं आहरित्वा मत्थलुङ्गं नाम अज्झत्तं उपादिन्नं सरीरट्ठकं कक्खळत्तलक्खणं इमस्मिं सरीरे पाटियेक्को कोट्ठासो। परतो आपोधातुआदीनं निद्देसे पित्तादीसुपि एसेव नयो।&lt;br&gt;&#xA;इमिना किं दस्सितं होति? धातुमनसिकारो। इमस्मिं पन धातुमनसिकारे कम्मं कत्वा विपस्सनं पट्ठपेत्वा उत्तमत्थं अरहत्तं पापुणितुकामेन किं कत्तब्बं? चतुपारिसुद्धिसीलं सोधेतब्बम्। सीलवतो हि कम्मट्ठानभावना इज्झति। तस्स सोधनविधानं विसुद्धिमग्गे वुत्तनयेनेव वेदितब्बम्। विसुद्धसीलेन पन सीले पतिट्ठाय दस पुब्बपलिबोधा छिन्दितब्बा। तेसम्पि छिन्दनविधानं विसुद्धिमग्गे वुत्तनयेनेव वेदितब्बम्। छिन्नपलिबोधेन धातुमनसिकारकम्मट्ठानं उग्गण्हितब्बम्। आचरियेनापि धातुमनसिकारकम्मट्ठानं उग्गण्हापेन्तेन सत्तविधं उग्गहकोसल्लं दसविधञ्च मनसिकारकोसल्लं आचिक्खितब्बम्। अन्तेवासिकेनापि आचरियस्स सन्तिके बहुवारे सज्झायं कत्वा निज्जटं पगुणं कम्मट्ठानं कातब्बम्। वुत्तञ्हेतं अट्ठकथायं – ‘‘आदिकम्मिकेन भिक्खुना जरामरणा मुच्चितुकामेन सत्तहाकारेहि उग्गहकोसल्लं इच्छितब्बं, दसहाकारेहि मनसिकारकोसल्लं इच्छितब्ब’’न्ति।&lt;br&gt;&#xA;तत्थ वचसा, मनसा, वण्णतो, सण्ठानतो, दिसतो, ओकासतो, परिच्छेदतोति इमेहि सत्तहाकारेहि इमस्मिं धातुमनसिकारकम्मट्ठाने ‘उग्गहकोसल्लं’ इच्छितब्बम्। अनुपुब्बतो, नातिसीघतो, नातिसणिकतो, विक्खेपपटिबाहनतो , पण्णत्तिसमतिक्कमतो, अनुपुब्बमुञ्चनतो, लक्खणतो, तयो च सुत्तन्ताति इमेहि दसहाकारेहि ‘मनसिकारकोसल्लं’ इच्छितब्बम्। तदुभयम्पि परतो सतिपट्ठानविभङ्गे आवि भविस्सति।&lt;br&gt;&#xA;एवं उग्गहितकम्मट्ठानेन पन विसुद्धिमग्गे वुत्ते अट्ठारस सेनासनदोसे वज्जेत्वा पञ्चङ्गसमन्नागते सेनासने वसन्तेन अत्तनापि पञ्चहि पधानियङ्गेहि समन्नागतेन पच्छाभत्तं पिण्डपातपटिक्कन्तेन विवित्तोकासगतेन कम्मट्ठानं मनसिकातब्बम्। मनसिकरोन्तेन च वण्णसण्ठानदिसोकासपरिच्छेदवसेन केसादीसु एकेककोट्ठासं मनसिकरित्वा अवसाने एवं मनसिकारो पवत्तेतब्बो – इमे केसा नाम सीसकटाहपलिवेठनचम्मे जाता। तत्थ यथा वम्मिकमत्थके जातेसु कुण्ठतिणेसु न वम्मिकमत्थको जानाति ‘मयि कुण्ठतिणानि जातानी’ति, नापि कुण्ठतिणानि जानन्ति ‘मयं वम्मिकमत्थके जातानी’ति, एवमेव न सीसकटाहपलिवेठनचम्मं जानाति ‘मयि केसा जाता’ति, नापि केसा जानन्ति ‘मयं सीसकटाहपलिवेठनचम्मे जाता’ति। अञ्ञमञ्ञं आभोगपच्चवेक्खणरहिता एते धम्मा। इति केसा नाम इमस्मिं सरीरे पाटियेक्को कोट्ठासो अचेतनो अब्याकतो सुञ्ञो निस्सत्तो थद्धो पथवीधातूति।&lt;br&gt;&#xA;लोमा सरीरवेठनचम्मे जाता। तत्थ यथा सुञ्ञगामट्ठाने जातेसु दब्बतिणेसु न सुञ्ञगामट्ठानं जानाति ‘मयि दब्बतिणानि जातानी’ति, नापि दब्बतिणानि जानन्ति ‘मयं सुञ्ञगामट्ठाने जातानी’ति, एवमेव न सरीरवेठनचम्मं जानाति ‘मयि लोमा जाता’ति, नापि लोमा जानन्ति ‘मयं सरीरवेठनचम्मे जाता’ति। अञ्ञमञ्ञं आभोगपच्चवेक्खणरहिता एते धम्मा। इति लोमा नाम इमस्मिं सरीरे पाटियेक्को कोट्ठासो अचेतनो अब्याकतो सुञ्ञो निस्सत्तो थद्धो पथवीधातूति।&lt;br&gt;&#xA;नखा अङ्गुलीनं अग्गेसु जाता। तत्थ यथा कुमारकेसु दण्डकेहि मधुकट्ठिके विज्झित्वा कीळन्तेसु न दण्डका जानन्ति ‘अम्हेसु मधुकट्ठिका ठपिता’ति, नापि मधुकट्ठिका जानन्ति ‘मयं दण्डकेसु ठपिता’ति, एवमेव न अङ्गुलियो जानन्ति ‘अम्हाकं अग्गेसु नखा जाता’ति, नापि नखा जानन्ति ‘मयं अङ्गुलीनं अग्गेसु जाता’ति। अञ्ञमञ्ञं आभोगपच्चवेक्खणरहिता एते धम्मा। इति नखा नाम इमस्मिं सरीरे पाटियेक्को कोट्ठासो अचेतनो अब्याकतो सुञ्ञो निस्सत्तो थद्धो पथवीधातूति।&lt;br&gt;&#xA;दन्ता हनुकट्ठिकेसु जाता। तत्थ यथा वड्ढकीहि पासाणउदुक्खलेसु केनचिदेव सिलेसजातेन बन्धित्वा ठपितथम्भेसु न उदुक्खलानि जानन्ति ‘अम्हेसु थम्भा ठिता’ति, नापि थम्भा जानन्ति ‘मयं उदुक्खलेसु ठिता’ति, एवमेव न हनुकट्ठिका जानन्ति ‘अम्हेसु दन्ता जाता’ति , नापि दन्ता जानन्ति ‘मयं हनुकट्ठिकेसु जाता’ति। अञ्ञमञ्ञं आभोगपच्चवेक्खणरहिता एते धम्मा। इति दन्ता नाम इमस्मिं सरीरे पाटियेक्को कोट्ठासो अचेतनो अब्याकतो सुञ्ञो निस्सत्तो थद्धो पथवीधातूति।&lt;br&gt;&#xA;तचो सकलसरीरं परियोनन्धित्वा ठितो। तत्थ यथा अल्लगोचम्मपरियोनद्धाय महावीणाय न महावीणा जानाति ‘अहं अल्लगोचम्मेन परियोनद्धा’ति, नापि अल्लगोचम्मं जानाति ‘मया महावीणा परियोद्धा’ति, एवमेव न सरीरं जानाति ‘अहं तचेन परियोनद्ध’न्ति, नापि तचो जानाति ‘मया सरीरं परियोनद्धन्ति। अञ्ञमञ्ञं आभोगपच्चवेक्खणरहिता एते धम्मा। इति तचो नाम इमस्मिं सरीरे पाटियेक्को कोट्ठासो अचेतनो अब्याकतो सुञ्ञो निस्सत्तो थद्धो पथवीधातूति।&lt;br&gt;&#xA;मंसं अट्ठिसङ्घाटं अनुलिम्पित्वा ठितम्। तत्थ यथा महामत्तिकाय लित्ताय भित्तिया न भित्ति जानाति ‘अहं महामत्तिकाय लित्ता’ति, नापि महामत्तिका जानाति ‘मया महाभित्ति लित्ता’ति, एवमेव न अट्ठिसङ्घाटो जानाति ‘अहं नवमंसपेसिसतप्पभेदेन मंसेन लित्तो’ति, नापि मंसं जानाति ‘मया अट्ठिसङ्घाटो लित्तो’ति। अञ्ञमञ्ञं आभोगपच्चवेक्खणरहिता एते धम्मा। इति मंसं नाम इमस्मिं सरीरे पाटियेक्को कोट्ठासो अचेतनो अब्याकतो सुञ्ञो निस्सत्तो थद्धो पथवीधातूति।&lt;br&gt;&#xA;न्हारु सरीरब्भन्तरे अट्ठीनि आबन्धमाना ठिता। तत्थ यथा वल्लीहि विनद्धेसु कुट्टदारूसु न कुट्टदारूनि जानन्ति ‘मयं वल्लीहि विनद्धानी’ति, नापि वल्लियो जानन्ति ‘अम्हेहि कुट्टदारूनि विनद्धानी’ति, एवमेव न अट्ठीनि जानन्ति ‘मयं न्हारूहि आबद्धानी’ति, नापि न्हारू जानन्ति ‘अम्हेहि अट्ठीनि आबद्धानी’ति। अञ्ञमञ्ञं आभोगपच्चवेक्खणरहिता एते धम्मा। इति न्हारु नाम इमस्मिं सरीरे पाटियेक्को कोट्ठासो अचेतनो अब्याकतो सुञ्ञो निस्सत्तो थद्धो पथवीधातूति।&lt;br&gt;&#xA;अट्ठीसु पण्हिकट्ठि गोप्फकट्ठिं उक्खिपित्वा ठितम्। गोप्फकट्ठि जङ्घट्ठिं उक्खिपित्वा ठितम्। जङ्घट्ठि ऊरुट्ठिं उक्खिपित्वा ठितम्। ऊरुट्ठि कटिट्ठिं उक्खिपित्वा ठितम्। कटिट्ठि पिट्ठिकण्टकं उक्खिपित्वा ठितम्। पिट्ठिकण्टको गीवट्ठिं उक्खिपित्वा ठितो। गीवट्ठि सीसट्ठिं उक्खिपित्वा ठितम्। सीसट्ठि गीवट्ठिके पतिट्ठितम्। गीवट्ठि पिट्ठिकण्टके पतिट्ठितम्। पिट्ठिकण्टको कटिट्ठिम्हि पतिट्ठितो। कटिट्ठि ऊरुट्ठिके पतिट्ठितम्। ऊरुट्ठि जङ्घट्ठिके पतिट्ठितम्। जङ्घट्ठि गोप्फकट्ठिके पतिट्ठितम्। गोप्फकट्ठि पण्हिकट्ठिके पतिट्ठितम्।&lt;br&gt;&#xA;तत्थ यथा इट्ठकदारुगोमयादिसञ्चयेसु न हेट्ठिमा हेट्ठिमा जानन्ति ‘मयं उपरिमे उपरिमे उक्खिपित्वा ठिता’ति, नापि उपरिमा उपरिमा जानन्ति ‘मयं हेट्ठिमेसु हेट्ठिमेसु पतिट्ठिता’ति, एवमेव न पण्हिकट्ठि जानाति ‘अहं गोप्फकट्ठिं उक्खिपित्वा ठित’न्ति, न गोप्फकट्ठि जानाति ‘अहं जङ्घट्ठिं उक्खिपित्वा ठित’न्ति, न जङ्घट्ठि जानाति ‘अहं ऊरुट्ठिं उक्खिपित्वा ठित’न्ति, न ऊरुट्ठि जानाति ‘अहं कटिट्ठिं उक्खिपित्वा ठित’न्ति, न कटिट्ठि जानाति ‘अहं पिट्ठिकण्टकं उक्खिपित्वा ठित’न्ति, न पिट्ठिकण्टको जानाति ‘अहं गीवट्ठिं उक्खिपित्वा ठितो’ति, न गीवट्ठि जानाति ‘अहं सीसट्ठिं उक्खिपित्वा ठित’न्ति, न सीसट्ठि जानाति ‘अहं गीवट्ठिम्हि पतिट्ठित’न्ति, न गीवट्ठि जानाति ‘अहं पिट्ठिकण्टके पतिट्ठित’न्ति, न पिट्ठिकण्टको जानाति ‘अहं कटिट्ठिम्हि पतिट्ठितो’ति, न कटिट्ठि जानाति ‘अहं ऊरुट्ठिम्हि पतिट्ठित’न्ति, न ऊरुट्ठि जानाति ‘अहं जङ्घट्ठिम्हि पतिट्ठित’न्ति, न जङ्घट्ठि जानाति ‘अहं गोप्फकट्ठिम्हि पतिट्ठित’न्ति, न गोप्फकट्ठि जानाति ‘अहं पण्हिकट्ठिम्हि पतिट्ठित’न्ति। अञ्ञमञ्ञं आभोगपच्चवेक्खणरहिता एते धम्मा। इति अट्ठि नाम इमस्मिं सरीरे पाटियेक्को कोट्ठासो अचेतनो अब्याकतो सुञ्ञो निस्सत्तो थद्धो पथवीधातूति।&lt;br&gt;&#xA;अट्ठिमिञ्जं तेसं तेसं अट्ठीनं अब्भन्तरे ठितम्। तत्थ यथा वेळुपब्बादीनं अन्तो पक्खित्तेसु सिन्नवेत्तग्गादीसु न वेळुपब्बादीनि जानन्ति ‘अम्हेसु वेत्तग्गादीनि पक्खित्तानी’ति, नापि वेत्तग्गादीनि जानन्ति ‘मयं वेळुपब्बादीसु ठितानीति, एवमेव न अट्ठीनि जानन्ति ‘अम्हाकं अन्तो अट्ठिमिञ्जं ठित’न्ति, नापि अट्ठिमिञ्जं जानाति ‘अहं अट्ठीनं अन्तो ठित’न्ति। अञ्ञमञ्ञं आभोगपच्चवेक्खणरहिता एते धम्मा। इति अट्ठिमिञ्जं नाम इमस्मिं सरीरे पाटियेक्को कोट्ठासो अचेतनो अब्याकतो सुञ्ञो निस्सत्तो थद्धो पथवीधातूति।&lt;br&gt;&#xA;वक्कं गलवाटकतो निक्खन्तेन एकमूलेन थोकं गन्त्वा द्विधा भिन्नेन थूलन्हारुना विनिबद्धं हुत्वा हदयमंसं परिक्खिपित्वा ठितम्। तत्थ यथा वण्टुपनिबद्धे अम्बफलद्वये न वण्टं जानाति ‘मया अम्बफलद्वयं उपनिबद्ध’न्ति, नापि अम्बफलद्वयं जानाति ‘अहं वण्टेन उपनिबद्ध’न्ति, एवमेव न थूलन्हारु जानाति ‘मया वक्कं उपनिबद्ध’न्ति, नापि वक्कं जानाति ‘अहं थूलन्हारुना उपनिबद्ध’न्ति। अञ्ञमञ्ञं आभोगपच्चवेक्खणरहिता एते धम्मा। इति वक्कं नाम इमस्मिं सरीरे पाटियेक्को कोट्ठासो अचेतनो अब्याकतो सुञ्ञो निस्सत्तो थद्धो पथवीधातूति।&lt;br&gt;&#xA;हदयं सरीरब्भन्तरे उरट्ठिपञ्जरमज्झं निस्साय ठितम्। तत्थ यथा जिण्णसन्दमानिकपञ्जरब्भन्तरं निस्साय ठपिताय मंसपेसिया न जिण्णसन्दमानिकपञ्जरब्भन्तरं जानाति ‘मं निस्साय मंसपेसि ठपिता’ति, नापि मंसपेसि जानाति ‘अहं जिण्णसन्दमानिकपञ्जरब्भन्तरं निस्साय ठिता’ति, एवमेव न उरट्ठिपञ्जरब्भन्तरं जानाति ‘मं निस्साय हदयं ठित’न्ति, नापि हदयं जानाति ‘अहं उरट्ठिपञ्जरब्भन्तरं निस्साय ठित’न्ति। अञ्ञमञ्ञं आभोगपच्चवेक्खणरहिता एते धम्मा। इति हदयं नाम इमस्मिं सरीरे पाटियेक्को कोट्ठासो अचेतनो अब्याकतो सुञ्ञो निस्सत्तो थद्धो पथवीधातूति।&lt;br&gt;&#xA;यकनं अन्तोसरीरे द्विन्नं थनानं अब्भन्तरे दक्खिणपस्सं निस्साय ठितम्। तत्थ यथा उक्खलिकपालपस्सम्हि लग्गे यमकमंसपिण्डे न उक्खलिकपालपस्सं जानाति ‘मयि यमकमंसपिण्डो लग्गो’ति, नापि यमकमंसपिण्डो जानाति ‘अहं उक्खलिकपालपस्से लग्गो’ति, एवमेव न थनानं अब्भन्तरे दक्खिणपस्सं जानाति ‘मं निस्साय यकनं ठित’न्ति, नापि यकनं जानाति ‘अहं थनानं अब्भन्तरे दक्खिणपस्सं निस्साय ठित’न्ति। अञ्ञमञ्ञं आभोगपच्चवेक्खणरहिता एते धम्मा। इति यकनं नाम इमस्मिं सरीरे पाटियेक्को कोट्ठासो अचेतनो अब्याकतो सुञ्ञो निस्सत्तो थद्धो पथवीधातूति।&lt;br&gt;&#xA;किलोमकेसु पटिच्छन्नकिलोमकं हदयञ्च वक्कञ्च परिवारेत्वा ठितं, अपटिच्छन्नकिलोमकं सकलसरीरे चम्मस्स हेट्ठतो मंसं परियोनन्धित्वा ठितम्। तत्थ यथा पिलोतिकपलिवेठिते मंसे न मंसं जानाति ‘अहं पिलोतिकाय पलिवेठित’न्ति, नापि पिलोतिका जानाति ‘मया मंसं पलिवेठित’न्ति, एवमेव न वक्कहदयानि सकलसरीरे मंसञ्च जानाति ‘अहं किलोमकेन पटिच्छन्न’न्ति, नापि किलोमकं जानाति ‘मया वक्कहदयानि सकलसरीरे मंसञ्च पटिच्छन्न’न्ति। अञ्ञमञ्ञं आभोगपच्चवेक्खणरहिता एते धम्मा। इति किलोमकं नाम इमस्मिं सरीरे पाटियेक्को कोट्ठासो अचेतनो अब्याकतो सुञ्ञो निस्सत्तो थद्धो पथवीधातूति।&lt;br&gt;&#xA;पिहकं हदयस्स वामपस्से उदरपटलस्स मत्थकपस्सं निस्साय ठितम्। तत्थ यथा कोट्ठकमत्थकपस्सं निस्साय ठिताय गोमयपिण्डिया न कोट्ठकमत्थकपस्सं जानाति ‘गोमयपिण्डि मं निस्साय ठिता’ति, नापि गोमयपिण्डि जानाति ‘अहं कोट्ठकमत्थकपस्सं निस्साय ठिता’ति, एवमेव न उदरपटलस्स मत्थकपस्सं जानाति ‘पिहकं मं निस्साय ठित’न्ति, नापि पिहकं जानाति ‘अहं उदरपटलस्स मत्थकपस्सं निस्साय ठित’न्ति। अञ्ञमञ्ञं आभोगपच्चवेक्खणरहिता एते धम्मा। इति पिहकं नाम इमस्मिं सरीरे पाटियेक्को कोट्ठासो अचेतनो अब्याकतो सुञ्ञो निस्सत्तो थद्धो पथवीधातूति।&lt;br&gt;&#xA;पप्फासं सरीरब्भन्तरे द्विन्नं थनानं अब्भन्तरे हदयञ्च यकनञ्च उपरिछादेत्वा ओलम्बन्तं ठितम्। तत्थ यथा जिण्णकोट्ठब्भन्तरे ओलम्बमाने सकुणकुलावके न जिण्णकोट्ठब्भन्तरं जानाति ‘मयि सकुणकुलावको ओलम्बमानो ठितो’ति, नापि सकुणकुलावको जानाति ‘अहं जिण्णकोट्ठब्भन्तरे ओलम्बमानो ठितो’ति , एवमेव न सरीरब्भन्तरं जानाति ‘मयि पप्फासं ओलम्बमानं ठित’न्ति, नापि पप्फासं जानाति ‘अहं एवरूपे सरीरब्भन्तरे ओलम्बमानं ठित’न्ति। अञ्ञमञ्ञं आभोगपच्चवेक्खणरहिता एते धम्मा। इति पप्फासं नाम इमस्मिं सरीरे पाटियेक्को कोट्ठासो अचेतनो अब्याकतो सुञ्ञो निस्सत्तो थद्धो पथवीधातूति।&lt;br&gt;&#xA;अन्तं गलवाटकतो करीसमग्गपरियन्ते सरीरब्भन्तरे ठितम्। तत्थ यथा लोहितदोणिकाय ओभुजित्वा ठपिते छिन्नसीसधमनिकळेवरे न लोहितदोणि जानाति ‘मयि धमनिकळेवरं ठित’न्ति, नापि धमनिकळेवरं जानाति ‘अहं लोहितदोणिकायं ठित’न्ति, एवमेव न सरीरब्भन्तरं जानाति ‘मयि अन्तं ठित’न्ति, नापि अन्तं जानाति ‘अहं सरीरब्भन्तरे ठित’न्ति। अञ्ञमञ्ञं आभोगपच्चवेक्खणरहिता एते धम्मा। इति अन्तं नाम इमस्मिं सरीरे पाटियेक्को कोट्ठासो अचेतनो अब्याकतो सुञ्ञो निस्सत्तो थद्धो पथवीधातूति।&lt;br&gt;&#xA;अन्तगुणं अन्तन्तरे एकवीसति अन्तभोगे बन्धित्वा ठितम्। तत्थ यथा पादपुञ्छनरज्जुमण्डलकं सिब्बेत्वा ठितेसु रज्जुकेसु न पादपुञ्छनरज्जुमण्डलकं जानाति ‘रज्जुका मं सिब्बेत्वा ठिता’ति, नापि रज्जुका जानन्ति ‘मयं पादपुञ्छनरज्जुमण्डलकं सिब्बेत्वा ठिता’ति, एवमेव न अन्तं जानाति ‘अन्तगुणं मं आबन्धित्वा ठित’न्ति, नापि अन्तगुणं जानाति ‘अहं अन्तं बन्धित्वा ठित’न्ति। अञ्ञमञ्ञं आभोगपच्चवेक्खणरहिता एते धम्मा। इति अन्तगुणं नाम इमस्मिं सरीरे पाटियेक्को कोट्ठासो अचेतनो अब्याकतो सुञ्ञो निस्सत्तो थद्धो पथवीधातूति।&lt;br&gt;&#xA;उदरियं उदरे ठितं असितपीतखायितसायितम्। तत्थ यथा सुवानदोणियं ठिते सुवानवमथुम्हि न सुवानदोणि जानाति ‘मयि सुवानवमथु ठितो’ति, नापि सुवानवमथु जानाति ‘अहं सुवानदोणियं ठितो’ति, एवमेव न उदरं जानाति ‘मयि उदरियं ठित’न्ति, नापि उदरियं जानाति ‘अहं उदरे ठित’न्ति। अञ्ञमञ्ञं आभोगपच्चवेक्खणरहिता एते धम्मा। इति उदरियं नाम इमस्मिं सरीरे पाटियेक्को कोट्ठासो अचेतनो अब्याकतो सुञ्ञो निस्सत्तो थद्धो पथवीधातूति।&lt;br&gt;&#xA;करीसं पक्कासयसङ्खाते अट्ठङ्गुलवेळुपब्बसदिसे अन्तपरियोसाने ठितम्। तत्थ यथा वेळुपब्बे ओमद्दित्वा पक्खित्ताय सण्हपण्डुमत्तिकाय न वेळुपब्बं जानाति ‘मयि पण्डुमत्तिका ठिता’ति, नापि पण्डुमत्तिका जानाति ‘अहं वेळुपब्बे ठिता’ति, एवमेव न पक्कासयो जानाति ‘मयि करीसं ठित’न्ति, नापि करीसं जानाति ‘अहं पक्कासये ठित’न्ति। अञ्ञमञ्ञं आभोगपच्चवेक्खणरहिता एते धम्मा। इति करीसं नाम इमस्मिं सरीरे पाटियेक्को कोट्ठासो अचेतनो अब्याकतो सुञ्ञो निस्सत्तो थद्धो पथवीधातूति।&lt;br&gt;&#xA;मत्थलुङ्गं सीसकटाहब्भन्तरे ठितम्। तत्थ यथा पुराणलाबुकटाहे पक्खित्ताय पिट्ठपिण्डिया न लाबुकटाहं जानाति ‘मयि पिट्ठपिण्डि ठिता’ति, नापि पिट्ठपिण्डि जानाति ‘अहं लाबुकटाहे ठिता’ति, एवमेव न सीसकटाहब्भन्तरं जानाति ‘मयि मत्थलुङ्गं ठित’न्ति, नापि मत्थलुङ्गं जानाति ‘अहं सीसकटाहब्भन्तरे ठित’न्ति। अञ्ञमञ्ञं आभोगपच्चवेक्खणरहिता एते धम्मा। इति मत्थलुङ्गं नाम इमस्मिं सरीरे पाटियेक्को कोट्ठासो अचेतनो अब्याकतो सुञ्ञो निस्सत्तो थद्धो पथवीधातूति।&lt;br&gt;&#xA;यं वा पनञ्ञम्पीति इमिना आपोकोट्ठासादीसु तीसु अनुगतं पथवीधातुं लक्खणवसेन येवापनकं पथविं कत्वा दस्सेति।&lt;br&gt;&#xA;बाहिरपथवीधातुनिद्देसे अयोति काळलोहम्। लोहन्ति जातिलोहं, विजातिलोहं, कित्तिमलोहं, पिसाचलोहन्ति चतुब्बिधम्। तत्थ अयो, सज्झु, सुवण्णं, तिपु, सीसं, तम्बलोहं, वेकन्तकन्ति इमानि सत्त जातिलोहानि नाम। नागनासिकलोहं विजातिलोहं नाम। कंसलोहं, वट्टलोहं, आरकूटन्ति तीणि कित्तिमलोहानि नाम। मोरक्खकं, पुथुकं, मलिनकं, चपलकं, सेलकं, आटकं, भल्लकं, दूसिलोहन्ति अट्ठ पिसाचलोहानि नाम। तेसु पञ्च जातिलोहानि पाळियं विसुं वुत्तानेव। तम्बलोहं, वेकन्तकलोहन्ति इमेहि पन द्वीहि जातिलोहेहि सद्धिं सेसं सब्बम्पि इध लोहन्ति वेदितब्बम्।&lt;br&gt;&#xA;तिपूति सेततिपु। सीसन्ति काळतिपु। सज्झूति रजतम्। मुत्ताति सामुद्दिकमुत्ता। मणीति ठपेत्वा पाळिआगते वेळुरियादयो सेसो जोतिरसादिभेदो सब्बोपि मणि। वेळुरियोति वंसवण्णमणि। सङ्खोति सामुद्दिकसङ्खो। सिलाति काळसिला, पण्डुसिला, सेतसिलातिआदिभेदा सब्बापि सिला। पवाळन्ति पवाळमेव। रजतन्ति कहापणो। जातरूपन्ति सुवण्णम्। लोहितङ्कोति रत्तमणि। मसारगल्लन्ति कबरमणि। तिणादीसु बहिसारा अन्तमसो नाळिकेरादयोपि तिणं नाम। अन्तोसारं अन्तमसो दारुखण्डम्पि कट्ठं नाम। सक्खराति मुग्गमत्ततो याव मुट्ठिप्पमाणा मरुम्बा सक्खरा नाम। मुग्गमत्ततो पन हेट्ठा वालिकाति वुच्चति। कठलन्ति यं किञ्चि कपालम्। भूमीति पथवी। पासाणोति अन्तोमुट्ठियं असण्ठहनतो पट्ठाय हत्थिप्पमाणं असम्पत्तो पासाणो नाम। हत्थिप्पमाणतो पट्ठाय पन उपरि पब्बतो नाम। यं वा पनाति इमिना तालट्ठि-नाळिकेर-फलादिभेदं सेसपथविं गण्हाति। या च अज्झत्तिका पथवीधातु या च बाहिराति इमिना द्वेपि पथवीधातुयो कक्खळट्ठेन लक्खणतो एका पथवीधातु एवाति दस्सेति।&lt;br&gt;&#xA;१७४. आपोधातुनिद्देसादीसु हेट्ठा वुत्तनयेनेव वेदितब्बम्। आपो आपोगतन्तिआदीसु आबन्धनवसेन आपो। तदेव आपोसभावं गतत्ता आपोगतं नाम। स्नेहवसेन स्नेहो। सोयेव स्नेहसभावं गतत्ता स्नेहगतं नाम। बन्धनत्तं रूपस्साति अविनिब्भोगरूपस्स बन्धनभावो। पित्तं सेम्हन्तिआदीनिपि वण्णसण्ठानदिसोकासपरिच्छेदवसेन परिग्गहेत्वा धातुवसेनेव मनसिकातब्बानि।&lt;br&gt;&#xA;तत्रायं नयो – पित्तेसु हि अबद्धपित्तं जीवितिन्द्रियपटिबद्धं सकलसरीरं ब्यापेत्वा ठितं, बद्धपित्तं पित्तकोसके ठितम्। तत्थ यथा पूवं ब्यापेत्वा ठिते तेले न पूवं जानाति ‘तेलं मं ब्यापेत्वा ठित’न्ति, नापि तेलं जानाति ‘अहं पूवं ब्यापेत्वा ठित’न्ति, एवमेव न सरीरं जानाति ‘अबद्धपित्तं मं ब्यापेत्वा ठित’न्ति, नापि अबद्धपित्तं जानाति ‘अहं सरीरं ब्यापेत्वा ठित’न्ति। यथा च वस्सोदकेन पुण्णे कोसातकीकोसके न कोसातकीकोसको जानाति ‘मयि वस्सोदकं ठित’न्ति, नापि वस्सोदकं जानाति ‘अहं कोसातकीकोसके ठित’न्ति, एवमेव न पित्तकोसको जानाति मयि बद्धपित्तं ठितन्ति, नापि बद्धपित्तं जानाति ‘अहं पित्तकोसके ठित’न्ति। अञ्ञमञ्ञं आभोगपच्चवेक्खणरहिता एते धम्मा। इति पित्तं नाम इमस्मिं सरीरे पाटियेक्को कोट्ठासो अचेतनो अब्याकतो सुञ्ञो निस्सत्तो यूसभूतो आबन्धनाकारो आपोधातूति।&lt;br&gt;&#xA;सेम्हं एकपत्थपूरप्पमाणं उदरपटले ठितम्। तत्थ यथा उपरि सञ्जातफेणपटलाय चन्दनिकाय न चन्दनिका जानाति ‘मयि फेणपटलं ठित’न्ति, नापि फेणपटलं जानाति ‘अहं चन्दनिकाय ठित’न्ति, एवमेव न उदरपटलं जानाति ‘मयि सेम्हं ठित’न्ति, नापि सेम्हं जानाति ‘अहं उदरपटले ठित’न्ति। अञ्ञमञ्ञं आभोगपच्चवेक्खणरहिता एते धम्मा। इति सेम्हं नाम इमस्मिं सरीरे पाटियेक्को कोट्ठासो अचेतनो अब्याकतो सुञ्ञो निस्सत्तो यूसभूतो आबन्धनाकारो आपोधातूति।&lt;br&gt;&#xA;पुब्बो अनिबद्धोकासो, यत्थ यत्थेव खाणुकण्टकप्पहरणअग्गिजालादीहि अभिहटे सरीरप्पदेसे लोहितं सण्ठहित्वा पच्चति, गण्डपीळकादयो वा उप्पज्जन्ति, तत्थ तत्थेव तिट्ठति। तत्थ यथा फरसुप्पहारादिवसेन पग्घरितनियासे रुक्खे न रुक्खस्स फरसुप्पहारादिप्पदेसा जानन्ति ‘अम्हेसु निय्यासो ठितो’ति, नापि निय्यासो जानाति ‘अहं रुक्खस्स फरसुप्पहारादिप्पदेसेसु ठितो’ति, एवमेव न सरीरस्स खाणुकण्टकादीहि अभिहटप्पदेसा जानन्ति ‘अम्हेसु पुब्बो ठितो’ति, नापि पुब्बो जानाति ‘अहं तेसु पदेसेसु ठितो’ति। अञ्ञमञ्ञं आभोगपच्चवेक्खणरहिता एते धम्मा। इति पुब्बो नाम इमस्मिं सरीरे पाटियेक्को कोट्ठासो अचेतनो अब्याकतो सुञ्ञो निस्सत्तो यूसभूतो आबन्धनाकारो आपोधातूति।&lt;br&gt;&#xA;लोहितेसु संसरणलोहितं अबद्धपित्तं विय सकलसरीरं ब्यापेत्वा ठितम्। सन्निचितलोहितं यकनट्ठानस्स हेट्ठाभागं पूरेत्वा एकपत्तपूरणप्पमाणं वक्कहदययकनपप्फासानि तेमेन्तं ठितम्। तत्थ संसरणलोहिते अबद्धपित्तसदिसोव विनिच्छयो। इतरं पन यथा जज्जरकपालट्ठे उदके हेट्ठा लेड्डुखण्डानि तेमयमाने न लेड्डुखण्डानि जानन्ति ‘मयं उदकेन तेमियमाना ठिता’ति, नापि उदकं जानाति ‘अहं लेड्डुखण्डानि तेमेमी’ति, एवमेव न यकनस्स हेट्ठाभागट्ठानं वक्कादीनि वा जानन्ति ‘मयि लोहितं ठितं, अम्हे वा तेमयमानं ठित’न्ति, नापि लोहितं जानाति ‘अहं यकनस्स हेट्ठाभागं पूरेत्वा वक्कादीनि तेमयमानं ठित’न्ति। अञ्ञमञ्ञं आभोगपच्चवेक्खणरहिता एते धम्मा। इति लोहितं नाम इमस्मिं सरीरे पाटियेक्को कोट्ठासो अचेतनो अब्याकतो सुञ्ञो निस्सत्तो यूसभूतो आबन्धनाकारो आपोधातूति।&lt;br&gt;&#xA;सेदो अग्गिसन्तापादिकालेसु केसलोमकूपविवरानि पूरेत्वा तिट्ठति चेव पग्घरति च। तत्थ यथा उदका अब्बूळ्हमत्तेसु भिसमुळालकुमुदनाळकलापेसु न भिसादिकलापविवरानि जानन्ति ‘अम्हेहि उदकं पग्घरती’ति, नापि भिसादिकलापविवरेहि पग्घरन्तं उदकं जानाति ‘अहं भिसादिकलापविवरेहि पग्घरामी’ति, एवमेव न केसलोमकूपविवरानि जानन्ति ‘अम्हेहि सेदो पग्घरती’ति, नापि सेदो जानाति ‘अहं केसलोमकूपविवरेहि पग्घरामी’ति। अञ्ञमञ्ञं आभोगपच्चवेक्खणरहिता एते धम्मा। इति सेदो नाम इमस्मिं सरीरे पाटियेक्को कोट्ठासो अचेतनो अब्याकतो सुञ्ञो निस्सत्तो यूसभूतो आबन्धनाकारो आपोधातूति।&lt;br&gt;&#xA;मेदो थूलस्स सकलसरीरं फरित्वा किसस्स जङ्घमंसादीनि निस्साय ठितो पत्थिन्नस्नेहो। तत्थ यथा हलिद्दिपिलोतिकपटिच्छन्ने मंसपुञ्जे न मंसपुञ्जो जानाति ‘मं निस्साय हलिद्दिपिलोतिका ठिता’ति, नापि हलिद्दिपिलोतिका जानाति ‘अहं मंसपुञ्जं निस्साय ठिता’ति, एवमेव न सकलसरीरे जङ्घादीसु वा मंसं जानाति ‘मं निस्साय मेदो ठितो’ति, नापि मेदो जानाति ‘अहं सकलसरीरे जङ्घादीसु वा मंसं निस्साय ठितो’ति। अञ्ञमञ्ञं आभोगपच्चवेक्खणरहिता एते धम्मा। इति मेदो नाम इमस्मिं सरीरे पाटियेक्को कोट्ठासो अचेतनो अब्याकतो सुञ्ञो निस्सत्तो पत्थिन्नस्नेहो पत्थिन्नयूसभूतो आबन्धनाकारो आपोधातूति।&lt;br&gt;&#xA;अस्सु यदा सञ्जायति तदा अक्खिकूपके पूरेत्वा तिट्ठति वा पग्घरति वा। तत्थ यथा उदकपुण्णेसु तरुणतालट्ठिकूपकेसु न तरुणतालट्ठिकूपका जानन्ति ‘अम्हेसु उदकं ठित’न्ति, नापि उदकं जानाति ‘अहं तरुणतालट्ठिकूपकेसु ठित’न्ति, एवमेव न अक्खिकूपका जानन्ति ‘अम्हेसु अस्सु ठित’न्ति, नापि अस्सु जानाति ‘अहं अक्खिकूपकेसु ठित’न्ति। अञ्ञमञ्ञं आभोगपच्चवेक्खणरहिता एते धम्मा। इति अस्सु नाम इमस्मिं सरीरे पाटियेक्को कोट्ठासो अचेतनो अब्याकतो सुञ्ञो निस्सत्तो यूसभूतो आबन्धनाकारो आपोधातूति।&lt;br&gt;&#xA;वसा अग्गिसन्तापादिकाले हत्थतलहत्थपिट्ठिपादतलपादपिट्ठिनासपुटनलाटअंसकूटेसु ठितविलीनस्नेहो। तत्थ यथा पक्खित्ततेले आचामे न आचामो जानाति ‘मं तेलं अज्झोत्थरित्वा ठित’न्ति, नापि तेलं जानाति ‘अहं आचामं अज्झोत्थरित्वा ठित’न्ति, एवमेव न हत्थतलादिप्पदेसो जानाति ‘मं वसा अज्झोत्थरित्वा ठिता’ति, नापि वसा जानाति ‘अहं हत्थतलादिप्पदेसे अज्झोत्थरित्वा ठिता’ति। अञ्ञमञ्ञं आभोगपच्चवेक्खणरहिता एते धम्मा। इति वसा नाम इमस्मिं सरीरे पाटियेक्को कोट्ठासो अचेतनो अब्याकतो सुञ्ञो निस्सत्तो यूसभूतो आबन्धनाकारो आपोधातूति।&lt;br&gt;&#xA;खेळो तथारूपे खेळुप्पत्तिपच्चये सति उभोहि कपोलपस्सेहि ओरोहित्वा जिव्हाय तिट्ठति। तत्थ यथा अब्बोच्छिन्नउदकनिस्सन्दे नदीतीरकूपके न कूपतलं जानाति ‘मयि उदकं सन्तिट्ठती’ति, नापि उदकं जानाति ‘अहं कूपतले सन्तिट्ठामी’ति , एवमेव न जिव्हातलं जानाति ‘मयि उभोहि कपोलपस्सेहि ओरोहित्वा खेळो ठितो’ति, नापि खेळो जानाति ‘अहं उभोहि कपोलपस्सेहि ओरोहित्वा जिव्हातले ठितो’ति। अञ्ञमञ्ञं आभोगपच्चवेक्खणरहिता एते धम्मा। इति खेळो नाम इमस्मिं सरीरे पाटियेक्को कोट्ठासो अचेतनो अब्याकतो सुञ्ञो निस्सत्तो यूसभूतो आबन्धनाकारो आपोधातूति।&lt;br&gt;&#xA;सिङ्घाणिका यदा सञ्जायति तदा नासापुटे पूरेत्वा तिट्ठति वा पग्घरति वा। तत्थ यथा पूतिदधिभरिताय सिप्पिकाय न सिप्पिका जानाति ‘मयि पूतिदधि ठित’न्ति, नापि पूतिदधि जानाति ‘अहं सिप्पिकाय ठित’न्ति, एवमेव न नासापुटा जानन्ति ‘अम्हेसु सिङ्घाणिका ठिता’ति, नापि सिङ्घाणिका जानाति ‘अहं नासापुटेसु ठिता’ति। अञ्ञमञ्ञं आभोगपच्चवेक्खणरहिता एते धम्मा। इति सिङ्घाणिका नाम इमस्मिं सरीरे पाटियेक्को कोट्ठासो अचेतनो अब्याकतो सुञ्ञो निस्सत्तो यूसभूतो आबन्धनाकारो आपोधातूति।&lt;br&gt;&#xA;लसिका अट्ठिकसन्धीनं अब्भञ्जनकिच्चं साधयमाना असीतिसतसन्धीसु ठिता। तत्थ यथा तेलब्भञ्जिते अक्खे न अक्खो जानाति ‘मं तेलं अब्भञ्जित्वा ठित’न्ति, नापि तेलं जानाति ‘अहं अक्खं अब्भञ्जित्वा ठित’न्ति, एवमेव न असीतिसतसन्धयो जानन्ति ‘लसिका अम्हे अब्भञ्जित्वा ठिता’ति, नापि लसिका जानाति ‘अहं असीतिसतसन्धयो अब्भञ्जित्वा ठिता’ति। अञ्ञमञ्ञं आभोगपच्चवेक्खणरहिता एते धम्मा। इति लसिका नाम इमस्मिं सरीरे पाटियेक्को कोट्ठासो अचेतनो अब्याकतो सुञ्ञो निस्सत्तो यूसभूतो आबन्धनाकारो आपोधातूति।&lt;br&gt;&#xA;मुत्तं वत्थिस्स अब्भन्तरे ठितम्। तत्थ यथा चन्दनिकाय पक्खित्ते अधोमुखे रवणघटे न रवणघटो जानाति ‘मयि चन्दनिकारसो ठितो’ति, नापि चन्दनिकारसो जानाति ‘अहं रवणघटे ठितो’ति, एवमेव न वत्थि जानाति ‘मयि मुत्तं ठित’न्ति, नापि मुत्तं जानाति ‘अहं वत्थिम्हि ठित’न्ति। अञ्ञमञ्ञं आभोगपच्चवेक्खणरहिता एते धम्मा। इति मुत्तं नाम इमस्मिं सरीरे पाटियेक्को कोट्ठासो अचेतनो अब्याकतो सुञ्ञो निस्सत्तो यूसभूतो आबन्धनाकारो आपोधातूति। यं वा पनाति अवसेसेसु तीसु कोट्ठासेसु आपोधातुं सन्धाय वुत्तम्।&lt;br&gt;&#xA;बाहिरआपोधातुनिद्देसे मूलं पटिच्च निब्बत्तो रसो मूलरसो नाम। खन्धरसादीसुपि एसेव नयो। खीरादीनि पाकटानेव। यथा पन भेसज्जसिक्खापदे एवमिध नियमो नत्थि। यं किञ्चि खीरं खीरमेव। सेसेसुपि एसेव नयो। भुम्मानीति आवाटादीसु ठितउदकानि। अन्तलिक्खानीति पथविं अप्पत्तानि वस्सोदकानि। यं वा पनाति हिमोदककप्पविनासकउदकपथवीसन्धारकउदकादीनि इध येवापनकट्ठानं पविट्ठानि।&lt;br&gt;&#xA;१७५. तेजोधातुनिद्देसे तेजनवसेन तेजो। तेजोव तेजोभावं गतत्ता तेजोगतम्। उस्माति उण्हाकारो। उस्माव उस्माभावं गतत्ता उस्मागतम्। उसुमन्ति चण्डउसुमम्। तदेव उसुमभावं गतत्ता उसुमगतम्। येन चाति येन तेजोगतेन कुप्पितेन। सन्तप्पतीति अयं कायो सन्तप्पति, एकाहिकजरादिभावेन उसुमजातो होति। येन च जीरीयतीति येन अयं कायो जीरीयति, इन्द्रियवेकल्लतं बलपरिक्खयं वलिपलितादिभावञ्च पापुणाति। येन च परिडय्हतीति येन कुप्पितेन अयं कायो डय्हति, सो च पुग्गलो ‘डय्हामि डय्हामी’ति कन्दन्तो सतधोतसप्पिगोसीतचन्दनादिलेपनञ्चेव तालवण्टवातञ्च पच्चासीसति। येन च असितपीतखायितसायितं सम्मा परिणामं गच्छतीति येनेतं असितं वा ओदनादि, पीतं वा पानकादि, खायितं वा पिट्ठखज्जकादि, सायितं वा अम्बपक्कमधुफाणितादि सम्मा परिपाकं गच्छति, रसादिभावेन विवेकं गच्छतीति अत्थो। एत्थ च पुरिमा तयो तेजोधातू चतुसमुट्ठाना, पच्छिमो कम्मसमुट्ठानोव। अयं तावेत्थ पदसंवण्णना।&lt;br&gt;&#xA;इदं पन मनसिकारविधानं – इध भिक्खु ‘येन सन्तप्पति, अयं इमस्मिं सरीरे पाटियेक्को कोट्ठासो अचेतनो अब्याकतो सुञ्ञो निस्सत्तो परिपाचनाकारो तेजोधातू’ति मनसि करोति; ‘येन जीरीयति, येन परिडय्हति, येन असितपीतखायितसायितं सम्मा परिणामं गच्छति, अयं इमस्मिं सरीरे पाटियेक्को कोट्ठासो अचेतनो अब्याकतो सुञ्ञो निस्सत्तो परिपाचनाकारो तेजोधातू’ति मनसि करोति। यं वा पनाति इमस्मिं सरीरे पाकतिको एको उतु अत्थि, सो येवापनकट्ठानं पविट्ठो।&lt;br&gt;&#xA;बाहिरतेजोधातुनिद्देसे कट्ठं पटिच्च पज्जलितो कट्ठुपादानो अग्गि कट्ठग्गि नाम। सकलिकग्गिआदीसुपि एसेव नयो। सङ्कारग्गीति कचवरं संकड्ढित्वा जालापितो कचवरग्गि। इन्दग्गीति असनिअग्गि। अग्गिसन्तापोति जालाय वा वीतच्चिकङ्गारानं वा सन्तापो। सूरियसन्तापोति आतपो। कट्ठसन्निचयसन्तापोति कट्ठरासिट्ठाने सन्तापो। सेसेसुपि एसेव नयो। यं वा पनाति पेतग्गि कप्पविनासग्गि निरयग्गिआदयो इध येवापनकट्ठानं पविट्ठा।&lt;br&gt;&#xA;१७६. वायोधातुनिद्देसे वायनवसेन वायो। वायोव वायोभावं गतत्ता वायोगतम्। थम्भितत्तं रूपस्साति अविनिब्भोगरूपस्स थम्भितभावो। उद्धङ्गमा वाताति उग्गारहिक्कादि पवत्तका उद्धं आरोहनवाता । अधोगमा वाताति उच्चारपस्सावादिनीहरणका अधो ओरोहनवाता। कुच्छिसया वाताति अन्तानं बहिवाता। कोट्ठासया वाताति अन्तानं अन्तोवाता। अङ्गमङ्गानुसारिनो वाताति धमनिजालानुसारेन सकलसरीरे अङ्गमङ्गानि अनुसटा समिञ्जनपसारणादिनिब्बत्तका वाता। सत्थकवाताति सन्धिबन्धनानि कत्तरिया छिन्दन्ता विय पवत्तवाता। खुरकवाताति खुरेन विय हदयं फालनवाता। उप्पलकवाताति हदयमंसमेव उप्पाटनकवाता। अस्सासोति अन्तोपविसननासिकावतो। पस्सासोति बहिनिक्खमननासिकावतो। एत्थ च पुरिमा सब्बे चतुसमुट्ठाना, अस्सासपस्सासा चित्तसमुट्ठानाव। अयमेत्थ पदवण्णना।&lt;br&gt;&#xA;इदं पन मनसिकारविधानं – इध भिक्खु उद्धङ्गमादिभेदे वाते उद्धङ्गमादिवसेन परिग्गहेत्वा ‘उद्धङ्गमा वाता नाम इमस्मिं सरीरे पाटियेक्को कोट्ठासो अचेतनो अब्याकतो सुञ्ञो निस्सत्तो वित्थम्भनाकारो वायोधातू’ति मनसि करोति। सेसेसुपि एसेव नयो। यं वा पनाति सेसे वायोकोट्ठासे अनुगता वाता इध येवापनकट्ठानं पविट्ठा।&lt;br&gt;&#xA;बाहिरवायोधातुनिद्देसे पुरत्थिमा वाताति पुरत्थिमदिसतो आगता वाता। पच्छिमुत्तरदक्खिणेसुपि एसेव नयो। सरजा वाताति सह रजेन सरजा। अरजा वाताति रजविरहिता सुद्धा अरजा नाम। सीताति सीतउतुसमुट्ठाना सीतवलाहकन्तरे समुट्ठिता। उण्हाति उण्हउतुसमुट्ठाना उण्हवलाहकन्तरे समुट्ठिता। परित्ताति मन्दा तनुकवाता। अधिमत्ताति बलववाता। काळाति काळवलाहकन्तरे समुट्ठिता, येहि अब्भाहतो छविवण्णो काळको होति। तेसं एतं अधिवचनन्तिपि एके। वेरम्भवाताति योजनतो उपरि वायनवाता। पक्खवाताति अन्तमसो मक्खिकायपि पक्खायूहनसमुट्ठिता वाता। सुपण्णवाताति गरुळवाता। कामञ्च इमेपि पक्खवाताव उस्सदवसेन पन विसुं गहिता। तालवण्टवाताति तालपण्णेहि वा अञ्ञेन वा केनचि मण्डलसण्ठानेन समुट्ठापिता वाता। विधूपनवाताति बीजनपत्तकेन समुट्ठापिता वाता। इमानि च तालवण्टविधूपनानि अनुप्पन्नम्पि वातं उप्पादेन्ति, उप्पन्नम्पि परिवत्तेन्ति। यं वा पनाति इध पाळिआगते ठपेत्वा सेसवाता येवापनकट्ठानं पविट्ठा।&lt;br&gt;&#xA;१७७. आकासधातुनिद्देसे अप्पटिघट्टनट्ठेन न कस्सतीति आकासो। आकासोव आकासभावं गतत्ता आकासगतम्। अघट्टनीयताय अघम्। अघमेव अघभावं गतत्ता अघगतम्। विवरोति अन्तरम्। तदेव विवरभावं गतत्ता विवरगतम्। असम्फुट्ठं मंसलोहितेहीति मंसलोहितेहि निस्सटम्। कण्णच्छिद्दन्तिआदि पन तस्सेव पभेददस्सनम्। तत्थ कण्णच्छिद्दन्ति कण्णस्मिं छिद्दं विवरं मंसलोहितेहि असम्फुट्ठोकासो। सेसेसुपि एसेव नयो। येनाति येन विवरेन एतं असितादिभेदं अज्झोहरणीयं अज्झोहरति, अन्तो पवेसेति। यत्थाति यस्मिं अन्तोउदरपटलसङ्खाते ओकासे एतदेव चतुब्बिधं अज्झोहरणीयं तिट्ठति। येनाति येन विवरेन सब्बम्पेतं विपक्कं कसटभावं आपन्नं निक्खमति, तं उदरपटलतो याव करीसमग्गा विदत्थिचतुरङ्गुलमत्तं छिद्दं मंसलोहितेहि असम्फुट्ठं निस्सटं आकासधातूति वेदितब्बम्। यं वा पनाति एत्थ चम्मन्तरं मंसन्तरं न्हारुन्तरं अट्ठिन्तरं लोमन्तरन्ति इदं सब्बं येवापनकट्ठानं पविट्ठम्।&lt;br&gt;&#xA;बाहिरकआकासधातुनिद्देसे असम्फुट्ठं चतूहि महाभूतेहीति चतूहि महाभूतेहि निस्सटं भित्तिछिद्दकवाटछिद्दादिकं वेदितब्बम्। इमिना यस्मिं आकासे परिकम्मं करोन्तस्स चतुक्कपञ्चकज्झानानि उप्पज्जन्ति तं कथितम्।&lt;br&gt;&#xA;१७८. विञ्ञाणधातुनिद्देसे चक्खुविञ्ञाणसङ्खाता धातु चक्खुविञ्ञाणधातु। सेसासुपि एसेव नयो। इति इमासु छसु धातूसु परिग्गहितासु अट्ठारस धातुयो परिग्गहिताव होन्ति। कथं? पथवीतेजोवायोधातुग्गहणेन ताव फोट्ठब्बधातु गहिताव होति, आपोधातुआकासधातुग्गहणेन धम्मधातु, विञ्ञाणधातुग्गहणेन तस्सा पुरेचारिकपच्छाचारिकत्ता मनोधातु गहिताव होति। चक्खुविञ्ञाणधातुआदयो सुत्ते आगता एव। सेसा नव आहरित्वा दस्सेतब्बा । चक्खुविञ्ञाणधातुग्गहणेन हि तस्सा निस्सयभूता चक्खुधातु, आरम्मणभूता रूपधातु च गहिताव होन्ति। एवं सोतविञ्ञाणधातुआदिग्गहणेन सोतधातुआदयोति अट्ठारसापि गहिताव होन्ति। तासु दसहि धातूहि रूपपरिग्गहो कथितो होति। सत्तहि अरूपपरिग्गहो। धम्मधातुया सिया रूपपरिग्गहो, सिया अरूपपरिग्गहो। इति अड्ढेकादसहि धातूहि रूपपरिग्गहो, अड्ढट्ठधातूहि अरूपपरिग्गहोति रूपारूपपरिग्गहो कथितो होति। रूपारूपं पञ्चक्खन्धा। तं होति दुक्खसच्चम्। तंसमुट्ठापिका पुरिमतण्हा समुदयसच्चम्। उभिन्नं अप्पवत्ति निरोधसच्चम्। तंपजाननो मग्गो मग्गसच्चन्ति इदं चतुसच्चकम्मट्ठानं अट्ठारसधातुवसेन अभिनिविट्ठस्स भिक्खुनो याव अरहत्ता मत्थकं पापेत्वा निगमनं कथितन्ति वेदितब्बम्।&lt;br&gt;&#xA;१७९. इदानि दुतियछक्कं दस्सेन्तो अपरापि छ धातुयोतिआदिमाह। तत्थ सुखधातु दुक्खधातूति कायप्पसादवत्थुकानि सुखदुक्खानि सप्पटिपक्खवसेन युगळकतो दस्सितानि। सुखञ्हि दुक्खस्स पटिपक्खो, दुक्खं सुखस्स। यत्तकं सुखेन फरितट्ठानं तत्तकं दुक्खं फरति। यत्तकं दुक्खेन फरितट्ठानं तत्तकं सुखं फरति। सोमनस्सधातु दोमनस्सधातूति इदम्पि तथेव युगळकं कतम्। सोमनस्सञ्हि दोमनस्सस्स पटिपक्खो, दोमनस्सं सोमनस्सस्स। यत्तकं सोमनस्सेन फरितट्ठानं तत्तकं दोमनस्सं फरति। यत्तकं दोमनस्सेन फरितट्ठानं तत्तकं सोमनस्सं फरति।&lt;br&gt;&#xA;उपेक्खाधातु अविज्जाधातूति इदं पन द्वयं सरिक्खकवसेन युगळकं कतम्। उभयम्पि हेतं अविभूतत्ता सरिक्खकं होति। तत्थ सुखदुक्खधातुग्गहणेन तं सम्पयुत्ता कायविञ्ञाणधातु, वत्थुभूता कायधातु, आरम्मणभूता फोट्ठब्बधातु च गहिताव होन्ति। सोमनस्सदोमनस्सधातुग्गहणेन तं सम्पयुत्ता मनोविञ्ञाणधातु गहिता होति। अविज्जाधातुग्गहणेन धम्मधातु गहिता। उपेक्खाधातुग्गहणेन चक्खुसोतघानजिव्हाविञ्ञाणधातुमनोधातुयो , तासंयेव वत्थारम्मणभूता चक्खुधातुरूपधातुआदयो च गहिताति एवं अट्ठारसपि धातुयो गहिताव होन्ति। इदानि तासु दसहि धातूहि रूपपरिग्गहोतिआदि सब्बं हेट्ठा वुत्तनयेनेव वेदितब्बम्। एवम्पि एकस्स भिक्खुनो याव अरहत्ता मत्थकं पापेत्वा निगमनं कथितं होतीति वेदितब्बम्। तत्थ कतमा सुखधातु यं कायिकं सातन्ति आदीनि हेट्ठा वुत्तनयानेव।&lt;br&gt;&#xA;१८१. ततियछक्के कामोति द्वे कामा – वत्थुकामो च किलेसकामो च। तत्थ किलेसकामं सन्धाय कामपटिसंयुत्ता धातु कामधातु, कामवितक्कस्सेतं नामम्। वत्थुकामं सन्धाय कामोयेव धातु कामधातु, कामावचरधम्मानमेतं नामम्। ब्यापादपटिसंयुत्ता धातु ब्यापादधातु, ब्यापादवितक्कस्सेतं नामम्। ब्यापादोव धातु ब्यापादधातु, दसआघातवत्थुकस्स पटिघस्सेतं नामम्। विहिंसा पटिसंयुत्ता धातु विहिंसाधातु, विहिंसावितक्कस्सेतं नामम्। विहिंसायेव धातु विहिंसाधातु, परसत्तविहेसनस्सेतं नामम्। अयं पन हेट्ठा अनागतत्ता एवं अत्थादिविभागतो वेदितब्बा – विहिंसन्ति एताय सत्ते, विहिंसनं वा एतं सत्तानन्ति विहिंसा। सा विहेठनलक्खणा, करुणापटिपक्खलक्खणा वा; परसन्ताने उब्बेगजननरसा, सकसन्ताने करुणाविद्धंसनरसा वा; दुक्खायतनपच्चुपट्ठाना; पटिघपदट्ठानाति वेदितब्बा। नेक्खम्मं वुच्चति लोभा निक्खन्तत्ता अलोभो, नीवरणेहि निक्खन्तत्ता पठमज्झानं, सब्बाकुसलेहि निक्खन्तत्ता सब्बकुसलम्। नेक्खम्मपटिसंयुत्ता धातु नेक्खम्मधातु, नेक्खम्मवितक्कस्सेतं नामम्। नेक्खम्ममेव धातु नेक्खम्मधातु, सब्बस्सापि कुसलस्सेतं नामम्। अब्यापादपटिसंयुत्ता धातु अब्यापादधातु, अब्यापादवितक्कस्सेतं नामम्। अब्यापादोव धातु अब्यापादधातु, मेत्तायेतं नामम्। अविहिंसापटिसंयुत्ता धातु अविहिंसाधातु, अविहिंसा वितक्कस्सेतं नामम्। अविहिंसाव धातु अविहिंसाधातु, करुणायेतं नामम्।&lt;br&gt;&#xA;१८२. इदानि तमेवत्थं दस्सेतुं तत्थ कतमा कामधातूति पदभाजनं आरद्धम्। तत्थ पटिसंयुत्तोति संपयोगवसेन पटिसंयुत्तो। तक्को वितक्कोतिआदीनि वुत्तत्थानेव। विहेठेतीति बाधेति, दुक्खापेति। हेठनाति पाणिप्पहारादीहि बाधना, दुक्खुप्पादना। बलवहेठना विहेठना। हिंसन्ति एतायाति हिंसना। बलवहिंसना विहिंसना। रोसनाति घट्टना। विरोसनाति बलवघट्टना। सब्बत्थ वा ‘वि’ उपसग्गेन पदं वड्ढितम्। उपहनन्ति एतेनाति उपघातो, परेसं उपघातो परूपघातो।&lt;br&gt;&#xA;मेत्तायन्ति एतायाति मेत्ति। मेत्तायनाकारो मेत्तायना। मेत्ताय अयितस्स मेत्तासमङ्गिनो भावो मेत्तायितत्तम्। ब्यापादेन विमुत्तस्स चेतसो विमुत्ति चेतोविमुत्ति। एत्थ च पुरिमेहि तीहि उपचारप्पत्तापि अप्पनापतापि मेत्ता कथिता, पच्छिमेन अप्पनापत्ताव।&lt;br&gt;&#xA;करुणायन्ति एतायाति करुणा। करुणायनाकारो करुणायना। करुणाय अयितस्स करुणासमङ्गिनो भावो करुणायितत्तम्। विहिंसाय विमुत्तस्स चेतसो विमुत्ति चेतोविमुत्ति। इधापि पुरिमनयेनेव उपचारप्पनाभेदो वेदितब्बो। उभयत्थापि च परियोसानपदे मेत्ताकरुणाति चेतोविमुत्तिविसेसनत्थं वुत्तम्।&lt;br&gt;&#xA;एत्थ च कामवितक्को सत्तेसुपि उप्पज्जति सङ्खारेसुपि। उभयत्थ उप्पन्नोपि कम्मपथभेदोव। ब्यापादो पन सत्तेसु उप्पन्नोयेव कम्मपथं भिन्दति, न इतरो। विहिंसायपि एसेव नयो। एत्थ च दुविधा कथा – सब्बसङ्गाहिका चेव असम्भिन्ना च। कामधातुग्गहणेन हि ब्यापादविहिंसाधातुयोपि गहिता। कामधातुयायेव पन नीहरित्वा नीहरित्वा द्वेपि एता दस्सिताति। अयं तावेत्थ सब्बसङ्गाहिककथा । ठपेत्वा पन ब्यापादविहिंसाधातुयो सेसा सब्बापि कामधातु एवाति। अयं असम्भिन्नकथा नाम। नेक्खम्मधातुग्गहणेनापि अब्यापादअविहिंसाधातुयो गहितायेव। नेक्खम्मधातुतो पन नीहरित्वा नीहरित्वा तदुभयम्पि दस्सितन्ति अयमेत्थापि सब्बसङ्गाहिककथा। ठपेत्वा अब्यापादअविहिंसाधातुयो अवसेसा नेक्खम्मधातूति अयं असम्भिन्नकथा नाम।&lt;br&gt;&#xA;इमाहि च छहि धातूहि परिग्गहिता हि अट्ठारस धातुयो परिग्गहिताव होन्ति। सब्बापि हि ता कामधातुतोव नीहरित्वा नीहरित्वा लभापेतब्बा अट्ठारस धातुयोव होन्तीति तिण्णं छक्कानं वसेन अट्ठारस होन्ति। एवं पन अग्गहेत्वा एकेकस्मिं छक्के वुत्तनयेन अट्ठारस अट्ठारस कत्वा सब्बानिपि तानि अट्ठारसकानि एकज्झं अभिसङ्खिपित्वा अट्ठारसेव होन्तीति वेदितब्बा। इति इमस्मिं सुत्तन्तभाजनीये सोळस धातुयो कामावचरा, द्वे तेभूमिकाति एवमेत्थ सम्मसनचारोव कथितोति वेदितब्बो।&lt;br&gt;&#xA;सुत्तन्तभाजनीयवण्णना।&lt;br&gt;&#xA;२. अभिधम्मभाजनीयवण्णना&lt;br&gt;&#xA;१८३. अभिधम्मभाजनीये सरूपेनेव सब्बापि धातुयो दस्सेन्तो अट्ठारस धातुयो – चक्खुधातु रूपधातूतिआदिमाह। तत्थ उद्देसवारे ताव –&lt;br&gt;&#xA;अत्थतो लक्खणादितो, कमतावत्वसङ्खतो।&lt;br&gt;&#xA;पच्चया अथ दट्ठब्बा, वेदितब्बो विनिच्छयो॥&lt;br&gt;&#xA;तत्थ ‘अत्थतो’ति चक्खतीति चक्खु। रूपयतीति रूपम्। चक्खुस्स विञ्ञाणं चक्खुविञ्ञाणन्ति एवमादिना ताव नयेन चक्खादीनं विसेसत्थतो वेदितब्बो विनिच्छयो। अविसेसेन पन विदहति, धीयते, विधानं, विधीयते एताय, एत्थ वा धीयतीति धातु। लोकिया हि धातुयो कारणभावेन ववत्थिता हुत्वा सुवण्णरजतादिधातुयो विय सुवण्णरजतादिं अनेकप्पकारं संसारदुक्खं विदहन्ति ; भारहारेहि च भारो विय सत्तेहि धीयन्ते धारीयन्तेति अत्थो। दुक्खविधानमत्तमेव चेता अवसवत्तनतो। एताहि च करणभूताहि संसारदुक्खं सत्तेहि अनुविधीयति; तथाविहितञ्चेतं एतास्वेव धीयति ठपीयतीति अत्थो। इति चक्खादीसु एकेको धम्मो यथासम्भवं विदहति धीयतेतिआदिअत्थवसेन धातूति वुच्चति।&lt;br&gt;&#xA;अपिच यथा तित्थियानं अत्ता नाम सभावतो नत्थि, न एवमेता। एता पन अत्तनो सभावं धारेन्तीति धातुयो। यथा च लोके विचित्ता हरितालमनोसिलादयो सिलावयवा धातुयोति वुच्चन्ति, एवमेतापि धातुयो विय धातुयो। विचित्ता हेता ञाणञेय्यावयवाति। यथा वा सरीरसङ्खातस्स समुदायस्स अवयवभूतेसु रससोणितादीसु अञ्ञमञ्ञं विसभागलक्खणपरिच्छिन्नेसु धातुसमञ्ञा, एवमेतेसुपि पञ्चक्खन्धसङ्खातस्स अत्तभावस्स अवयवेसु धातुसमञ्ञा वेदितब्बा। अञ्ञमञ्ञविसभागलक्खणपरिच्छिन्ना हेते चक्खादयोति। अपिच धातूति निज्जीवमत्तस्सेतं अधिवचनम्। तथा हि भगवा – ‘‘छ धातुरो अयं, भिक्खु, पुरिसो’’तिआदीसु (म॰ नि॰ ३.३४३-३४४) जीवसञ्ञासमूहनत्थं धातुदेसनं अकासीति। तस्मा यथावुत्तेनत्थेन चक्खु च तं धातु चाति चक्खुधातु …पे॰… मनोविञ्ञाणञ्च तं धातु चाति मनोविञ्ञाणधातूति एवं तावेत्थ अत्थतो विञ्ञातब्बो विनिच्छयो।&lt;br&gt;&#xA;‘लक्खणादितो’ति चक्खादीनं लक्खणादितो पेत्थ वेदितब्बो विनिच्छयो। तानि च पन तेसं लक्खणादीनि हेट्ठा वुत्तनयेनेव वेदितब्बानि।&lt;br&gt;&#xA;‘कमतो’ति इधापि पुब्बे वुत्तेसु उप्पत्तिक्कमादीसु देसनाक्कमोव युज्जति। सो च पनायं हेतुफलानुपुब्बववत्थानवसेन वुत्तो। चक्खुधातु रूपधातूति इदञ्हि द्वयं हेतु। चक्खुविञ्ञाणधातूति फलम्। एवं सब्बत्थ कमतो वेदितब्बो विनिच्छयो।&lt;br&gt;&#xA;‘तावत्वतो’ति तावभावतो। इदं वुत्तं होति – तेसु तेसु हि सुत्ताभिधम्मपदेसेसु आभाधातु, सुभधातु, आकासानञ्चायतनधातु, विञ्ञाणञ्चायतनधातु, आकिञ्चञ्ञायतनधातु , नेवसञ्ञानासञ्ञायतनधातु, सञ्ञावेदयितनिरोधधातु, कामधातु, ब्यापादधातु, विहिंसाधातु, नेक्खम्मधातु, अब्यापादधातु, अविहिंसाधातु, सुखधातु, दुक्खधातु, सोमनस्सधातु, दोमनस्सधातु, उपेक्खाधातु , अविज्जाधातु, आरम्भधातु, निक्कमधातु, परक्कमधातु, हीनधातु, मज्झिमधातु, पणीतधातु, पथवीधातु, आपोधातु, तेजोधातु, वायोधातु, आकासधातु, विञ्ञाणधातु, सङ्खतधातु, असङ्खतधातु, अनेकधातुनानाधातुलोकोति एवमादयो अञ्ञापि धातुयो दिस्सन्ति।&lt;br&gt;&#xA;एवं सति सब्बासं वसेन परिच्छेदं अकत्वा कस्मा अट्ठारसाति अयमेव परिच्छेदो कतोति चे? सभावतो विज्जमानानं सब्बधातूनं तदन्तोगधत्ता। रूपधातुयेव हि आभाधातु। सुभधातु पन रूपादिप्पटिबद्धा। कस्मा? सुभनिमित्तत्ता। सुभनिमित्तञ्हि सुभधातु। तञ्च रूपादिविनिमुत्तं न विज्जति, कुसलविपाकारम्मणा वा रूपादयो एव सुभधातूति रूपादिमत्तमेवेसा। आकासानञ्चायतनधातुआदीसु चित्तं मनोविञ्ञाणधातु। सेसा धम्मा धम्मधातु। सञ्ञावेदयितनिरोधधातु पन सभावतो नत्थि; धातुद्वयनिरोधमत्तमेव हि सा। कामधातु धम्मधातुमत्तं वा होति, यथाह ‘‘तत्थ कतमा कामधातु? कामपटिसंयुत्तो तक्को …पे॰… मिच्छासङ्कप्पो’’ति; अट्ठारसपि धातुयो वा, यथाह ‘‘हेट्ठतो अवीचिनिरयं परियन्तं कत्वा उपरितो परनिम्मितवसवत्तिदेवे अन्तोकरित्वा यं एतस्मिं अन्तरे एत्थावचरा एत्थ परियापन्ना खन्धधातुआयतना, रूपा, वेदना, सञ्ञा, सङ्खारा, विञ्ञाणं – अयं वुच्चति कामधातू’’ति। नेक्खम्मधातु धम्मधातु एव; ‘‘सब्बेपि कुसला धम्मा नेक्खम्मधातू’’ति वा वचनतो मनोविञ्ञाणधातुपि होतियेव। ब्यापादविहिंसाअब्यापादअविहिंसासुखदुक्खसोमनस्सदोमनस्सुपेक्खाअविज्जाआरम्भनिक्कमपरक्कमधातुयो धम्मधातुयेव।&lt;br&gt;&#xA;हीनमज्झिमपणीतधातुयो अट्ठारसधातुमत्तमेव। हीना हि चक्खादयो हीनधातु। मज्झिमपणीता चक्खादयो मज्झिमा चेव पणीता च धातू। निप्परियायेन पन अकुसला धम्मधातुमनोविञ्ञाणधातुयो हीनधातु। लोकिया कुसलाब्याकता उभोपि चक्खुधातुआदयो च मज्झिमधातु। लोकुत्तरा पन धम्मधातुमनोविञ्ञाणधातुयो पणीतधातु। पथवीतेजोवायोधातुयो फोट्ठब्बधातुयेव। आपोधातु आकासधातु च धम्मधातुयेव। विञ्ञाणधातु चक्खुविञ्ञाणादिसत्तविञ्ञाणधातुसङ्खेपोयेव। सत्तरस धातुयो धम्मधातुएकदेसो च सङ्खतधातु। असङ्खतधातु पन धम्मधातुएकदेसोव। अनेकधातुनानाधातुलोको पन अट्ठारसधातुप्पभेदमत्तमेवाति। इति सभावतो विज्जमानानं सब्बधातूनं तदन्तोगधत्ता अट्ठारसेव वुत्ताति।&lt;br&gt;&#xA;अपिच विजाननसभावे विञ्ञाणे जीवसञ्ञीनं जीवसञ्ञासमूहनत्थम्पि अट्ठारसेव वुत्ता । सन्ति हि सत्ता विजाननसभावे विञ्ञाणे जीवसञ्ञिनो। तेसं चक्खुसोतघानजिव्हाकायविञ्ञाणमनोविञ्ञाणधातुभेदेन तस्सा अनेकत्तं, चक्खुरूपादिपच्चयायत्तवुत्तिताय अनिच्चतञ्च पकासेत्वा दीघरत्तानुसयितं जीवसञ्ञं समूहनितुकामेन भगवता अट्ठारस धातुयो पकासिता। किञ्च भिय्यो? तथा वेनेय्यज्झासयवसेन; ये च इमाय नातिसङ्खेपवित्थाराय देसनाय वेनेय्या सत्ता, तदज्झासयवसेन च अट्ठारसेव पकासिता।&lt;br&gt;&#xA;सङ्खेपवित्थारनयेन तथा तथा हि,&lt;br&gt;&#xA;धम्मं पकासयति एस यथा यथास्स।&lt;br&gt;&#xA;सद्धम्मतेजविहतं विलयं खणेन,&lt;br&gt;&#xA;वेनेय्यसत्तहदयेसु तमो पयातीति॥&lt;br&gt;&#xA;एवमेत्थ ‘तावत्वतो’ वेदितब्बो विनिच्छयो।&lt;br&gt;&#xA;‘सङ्खतो’ति चक्खुधातु ताव जातितो एको धम्मोत्वेव सङ्खं गच्छति चक्खुपसादवसेन। तथा सोतघानजिव्हाकायरूपसद्दगन्धरसधातुयो सोतपसादादिवसेन। फोट्ठब्बधातु पन पथवीतेजोवायोवसेन तयो धम्माति सङ्खं गच्छति। चक्खुविञ्ञाणधातु कुसलाकुसलविपाकवसेन द्वे धम्माति सङ्खं गच्छति। तथा सोतघानजिव्हाकायविञ्ञाणधातुयो। मनोधातु पन पञ्चद्वारावज्जनकुसलाकुसलविपाकसम्पटिच्छनवसेन तयो धम्माति सङ्खं गच्छति। धम्मधातु तिण्णं अरूपक्खन्धानं, सोळसन्नं सुखुमरूपानं, असङ्खताय च धातुया वसेन वीसतिधम्माति सङ्खं गच्छति। मनोविञ्ञाणधातु सेसकुसलाकुसलाब्याकतविञ्ञाणवसेन छसत्ततिधम्माति सङ्खं गच्छतीति एवमेत्थ ‘सङ्खतो’ वेदितब्बो विनिच्छयो।&lt;br&gt;&#xA;‘पच्चया’ति चक्खुधातुआदीनं चक्खुविञ्ञाणधातुआदीसु पच्चयतो वेदितब्बो विनिच्छयो। सो पनेतेसं पच्चयभावो निद्देसवारे आवि भविस्सति।&lt;br&gt;&#xA;‘दट्ठब्बा’ति दट्ठब्बतोपेत्थ विनिच्छयो वेदितब्बोति अत्थो। सब्बा एव हि सङ्खता धातुयो पुब्बन्तापरन्तविवित्ततो, धुवसुभसुखत्तभावसुञ्ञतो, पच्चयायत्तवुत्तितो च दट्ठब्बा। विसेसतो पनेत्थ भेरितलं विय चक्खुधातु दट्ठब्बा, दण्डो विय रूपधातु, सद्दो विय चक्खुविञ्ञाणधातु । तथा आदासतलं विय चक्खुधातु, मुखं विय रूपधातु, मुखनिमित्तं विय चक्खुविञ्ञाणधातु। अथ वा उच्छुतिलानि विय चक्खुधातु, यन्तचक्कयट्ठि विय रूपधातु, उच्छुरसतेलानि विय चक्खुविञ्ञाणधातु। तथा अधरारणी विय चक्खुधातु, उत्तरारणी विय रूपधातु, अग्गि विय चक्खुविञ्ञाणधातु। एस नयो सोतधातुआदीसुपि।&lt;br&gt;&#xA;मनोधातु पन यथासम्भवतो चक्खुविञ्ञाणधातुआदीनं पुरेचरानुचरा विय दट्ठब्बा। धम्मधातुया वेदनाक्खन्धो सल्लमिव सूलमिव च दट्ठब्बो ; सञ्ञासङ्खारक्खन्धा वेदनासल्लसूलयोगा आतुरा विय; पुथुज्जनानं वा सञ्ञा आसादुक्खजननतो रित्तमुट्ठि विय, अयथाभुच्चनिमित्तग्गाहकतो वनमिगो विय; सङ्खारा पटिसन्धियं पक्खिपनतो अङ्गारकासुयं खिपनकपुरिसो विय, जातिदुक्खानुबन्धनतो राजपुरिसानुबन्धचोरा विय, सब्बानत्थावहस्स खन्धसन्तानस्स हेतुतो विसरुक्खबीजानि विय; रूपं नानाविधूपद्दवनिमित्ततो खुरचक्कं विय दट्ठब्बम्।&lt;br&gt;&#xA;असङ्खता पन धातु अमततो सन्ततो खेमतो च दट्ठब्बा। कस्मा? सब्बानत्थपटिपक्खभूतत्ता। मनोविञ्ञाणधातु गहितारम्मणं मुञ्चित्वापि अञ्ञं गहेत्वाव पवतनतो वनमक्कटो विय, दुद्दमनतो अस्सखळुङ्को विय, यत्थकामनिपातितो वेहासं खित्तदण्डो विय, लोभदोसादिनानप्पकारकिलेसयोगतो रङ्गनटो विय दट्ठब्बोति।&lt;br&gt;&#xA;१८४. निद्देसवारे चक्खुञ्च पटिच्च रूपे चाति इदञ्च द्वयं पटिच्च अञ्ञञ्च किरियामनोधातुञ्चेव सम्पयुत्तखन्धत्तयञ्चाति अत्थो। चक्खुविञ्ञाणधातुया हि चक्खु निस्सयपच्चयो होति, रूपं आरम्मणपच्चयो, किरियमनोधातु विगतपच्चयो, तयो अरूपक्खन्धा सहजातपच्चयो। तस्मा एसा चक्खुविञ्ञाणधातु इमे चत्तारो पटिच्च उप्पज्जति नाम। सोतञ्च पटिच्चातिआदीसुपि एसेव नयो।&lt;br&gt;&#xA;निरुद्धसमनन्तराति निरुद्धाय समनन्तरा। तज्जा मनोधातूति तस्मिं आरम्मणे जाता कुसलाकुसलविपाकतो दुविधा मनोधातु सम्पटिच्छनकिच्चा। सब्बधम्मेसु वा पन पठमसमन्नाहारोति एतेसु चक्खुविञ्ञाणादीसु सब्बधम्मेसु उप्पज्जमानेसु पठमसमन्नाहारो; चक्खुविञ्ञाणधातुआदीनं वा आरम्मणसङ्खातेसु सब्बधम्मेसु पठमसमन्नाहारोति अयमेत्थ अत्थो वेदितब्बो। एतेन पञ्चद्वारावज्जनकिच्चा किरियमनोधातु गहिताति वेदितब्बा।&lt;br&gt;&#xA;मनोधातुयापि उप्पज्जित्वा निरुद्धसमनन्तराति एत्थ पि-कारो सम्पिण्डनत्थो। तस्मा मनोधातुयापि मनोविञ्ञाणधातुयापीति अयमेत्थ अत्थो वेदितब्बो। तेन या च विपाकमनोधातुया उप्पज्जित्वा निरुद्धाय समनन्तरा उप्पज्जति सन्तीरणकिच्चा विपाकमनोविञ्ञाणधातु, या च तस्सा उप्पज्जित्वा निरुद्धाय समनन्तरा उप्पज्जति वोट्ठब्बनकिच्चा किरियमनोविञ्ञाणधातु, या च तस्सा उप्पज्जित्वा निरुद्धाय समनन्तरा उप्पज्जति जवनकिच्चा मनोविञ्ञाणधातु – ता सब्बापि कथिता होतीति वेदितब्बा। मनञ्च पटिच्चाति भवङ्गमनम्। धम्मे चाति चतुभूमिकधम्मारम्मणम्। उप्पज्जति मनोविञ्ञाणन्ति सहावज्जनकं जवनं निब्बत्तति।&lt;br&gt;&#xA;इमस्मिं पन ठाने हत्थे गहितपञ्हं नाम गण्हिंसु। महाधम्मरक्खितत्थेरो किर नाम दीघभाणकाभयत्थेरं हत्थे गहेत्वा आह – ‘पटिच्चाति नाम आगतट्ठाने आवज्जनं विसुं न कातब्बं, भवङ्गनिस्सितकमेव कातब्ब’न्ति। तस्मा इध मनोति सहावज्जनकं भवङ्गम्। मनोविञ्ञाणन्ति जवनमनोविञ्ञाणम्। इमस्मिं पन अभिधम्मभाजनीये सोळस धातुयो कामावचरा, द्वे चतुभूमिका लोकियलोकुत्तरमिस्सका कथिताति।&lt;br&gt;&#xA;अभिधम्मभाजनीयवण्णना।&lt;br&gt;&#xA;३. पञ्हापुच्छकवण्णना&lt;br&gt;&#xA;१८५. पञ्हापुच्छके अट्ठारसन्नं धातूनं हेट्ठा वुत्तनयानुसारेनेव कुसलादिभावो वेदितब्बो। आरम्मणत्तिकेसु पन छ धातुयो परित्तारम्मणाति इदं पन पञ्चन्नं चक्खुविञ्ञाणादीनं मनोधातुया च एकन्तेन पञ्चसु रूपारम्मणादीसु पवत्तिं सन्धाय वुत्तम्। द्वे धातुयोति वुत्तानं पन धम्मधातुमनोविञ्ञाणधातूनं मनायतनधम्मायतनेसु वुत्तनयेनेव परित्तारम्मणादिता वेदितब्बा। इति इमस्मिम्पि पञ्हापुच्छके सोळस धातुयो कामावचरा, द्वे चतुभूमिका लोकियलोकुत्तरमिस्सका कथिता। एवमयं धातुविभङ्गोपि तेपरिवट्टं नीहरित्वाव भाजेत्वा देसितोति।&lt;br&gt;&#xA;सम्मोहविनोदनिया विभङ्गट्ठकथाय&lt;br&gt;&#xA;धातुविभङ्गवण्णना निट्ठिता।&lt;/p&gt;</description>
    </item>
    <item>
      <title>०४. सच्चविभङ्गो</title>
      <link>https://vishvAsa.github.io/pALi/02_aTThakathA/03_abhidhammapiTaka/02_sammohavinodanI-aTThakathA/04_sachchavibhango/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/03_abhidhammapiTaka/02_sammohavinodanI-aTThakathA/04_sachchavibhango/</guid>
      <description>&lt;p&gt;४. सच्चविभङ्गो&lt;br&gt;&#xA;१. सुत्तन्तभाजनीयवण्णना&lt;br&gt;&#xA;१८९. इदानि तदनन्तरे सच्चविभङ्गे चत्तारीति गणनपरिच्छेदो। अरियसच्चानीति परिच्छिन्नधम्मनिदस्सनम्। दुक्खं अरियसच्चन्तिआदिम्हि पन उद्देसवारे –&lt;br&gt;&#xA;विभागतो निब्बचन-लक्खणादिप्पभेदतो।&lt;br&gt;&#xA;अत्थत्थुद्धारतो चेव, अनूनाधिकतो तथा॥&lt;br&gt;&#xA;कमतो अरियसच्चेसु, यं ञाणं तस्स किच्चतो।&lt;br&gt;&#xA;अन्तोगधानं पभेदो, उपमातो चतुक्कतो॥&lt;br&gt;&#xA;सुञ्ञतेकविधादीहि, सभागविसभागतो।&lt;br&gt;&#xA;विनिच्छयो वेदितब्बो, विञ्ञुना सासनक्कमे॥&lt;br&gt;&#xA;तत्थ ‘विभागतो’ति दुक्खादीनञ्हि चत्तारो चत्तारो अत्था विभत्ता तथा अवितथा अनञ्ञथा, ये दुक्खादीनि अभिसमेन्तेहि अभिसमेतब्बा। यथाह, ‘‘दुक्खस्स पीळनट्ठो, सङ्खतट्ठो, सन्तापट्ठो, विपरिणामट्ठो – इमे चत्तारो दुक्खस्स दुक्खट्ठा तथा अवितथा अनञ्ञथा। समुदयस्स आयूहनट्ठो, निदानट्ठो, संयोगट्ठो, पलिबोधट्ठो…पे॰… निरोधस्स निस्सरणट्ठो, विवेकट्ठो, असङ्खतट्ठो, अमतट्ठो…पे॰… मग्गस्स निय्यानट्ठो, हेत्वट्ठो, दस्सनट्ठो, आधिपतेय्यट्ठो – इमे चत्तारो मग्गस्स मग्गट्ठा तथा अवितथा अनञ्ञथा’’ति (पटि॰ म॰ २.८)। तथा ‘‘दुक्खस्स पीळनट्ठो, सङ्खतट्ठो, सन्तापट्ठो, विपरिनामट्ठो, अभिसमयट्ठो’’ति (पटि॰ म॰ २.११) एवमादि। इति एवं विभत्तानं चतुन्नं चतुन्नं अत्थानं वसेन दुक्खादीनि वेदितब्बानीति। अयं तावेत्थ विभागतो विनिच्छयो वेदितब्बो।&lt;br&gt;&#xA;‘निब्बचनलक्खणादिप्पभेदतो’ति एत्थ पन ‘निब्बचनतो’ ताव इध ‘दु’इति अयं सद्दो कुच्छिते दिस्सति; कुच्छितञ्हि पुत्तं दुपुत्तोति वदन्ति। ‘खं’सद्दो पन तुच्छे; तुच्छञ्हि आकासं खन्ति वुच्चति। इदञ्च पठमसच्चं कुच्छितं अनेकउपद्दवाधिट्ठानतो, तुच्छं बालजनपरिकप्पितधुवसुभसुखत्तभावविरहिततो। तस्मा कुच्छितत्ता तुच्छत्ता च दुक्खन्ति वुच्चति। ‘सं’इति च अयं सद्दो ‘‘समागमो समेत’’न्तिआदीसु (विभ॰ १९९; दी॰ नि॰ २.३९६) संयोगं दीपेति; ‘उ’इति अयं सद्दो ‘‘उप्पन्नं उदित’’न्तिआदीसु (पारा॰ १७२; चूळनि॰ खग्गविसाणसुत्तनिद्देस १४१) उप्पत्तिम्। ‘अय’सद्दो पन कारणं दीपेति। इदञ्चापि दुतियसच्चं अवसेसपच्चयसमायोगे सति दुक्खस्सुप्पत्तिकारणम्। इति दुक्खस्स संयोगे उप्पत्तिकारणत्ता दुक्खसमुदयन्ति वुच्चति।&lt;br&gt;&#xA;ततियसच्चं पन यस्मा ‘नि’सद्दो अभावं ‘रोध’सद्दो च चारकं दीपेति, तस्मा अभावो एत्थ संसारचारकसङ्खातस्स दुक्खरोधस्स सब्बगतिसुञ्ञत्ता, समधिगते वा तस्मिं संसारचारकसङ्खातस्स दुक्खरोधस्स अभावो होति तप्पटिपक्खत्तातिपि दुक्खनिरोधन्ति वुच्चति, दुक्खस्स वा अनुप्पादनिरोधपच्चयत्ता दुक्खनिरोधन्ति। चतुत्थसच्चं पन यस्मा एतं दुक्खनिरोधं गच्छति आरम्मणवसेन तदभिमुखीभूतत्ता, पटिपदा च होति दुक्खनिरोधप्पत्तिया, तस्मा दुक्खनिरोधगामिनी पटिपदाति वुच्चति।&lt;br&gt;&#xA;यस्मा पनेतानि बुद्धादयो अरिया पटिविज्झन्ति, तस्मा अरियसच्चानीति वुच्चन्ति। यथाह – ‘‘चतारिमानि, भिक्खवे, अरियसच्चानि (सं॰ नि॰ ५.१०९७)। कतमानि…पे॰… इमानि खो, भिक्खवे, चत्तारि अरियसच्चानि। अरिया इमानि पटिविज्झन्ति, तस्मा अरियसच्चानीति वुच्चन्ती’’ति। अपिच अरियस्स सच्चानीतिपि अरियसच्चानि। यथाह – ‘‘सदेवके, भिक्खवे, लोके…पे॰… सदेवमनुस्साय तथागतो अरियो, तस्मा अरियसच्चानीति वुच्चन्ती’’ति। अथ वा एतेसं अभिसम्बुद्धत्ता अरियभावसिद्धितोपि अरियसच्चानि। यथाह – ‘‘इमेसं खो, भिक्खवे, चतुन्नं अरियसच्चानं यथाभूतं अभिसम्बुद्धत्ता तथागतो अरहं सम्मासम्बुद्धो ‘अरियो’ति वुच्चती’’ति। अपिच खो पन अरियानि सच्चानीतिपि अरियसच्चानि; अरियानीति तथानि अवितथानि अविसंवादकानीति अत्थो। यथाह – ‘‘इमानि खो, भिक्खवे, चत्तारि अरियसच्चानि तथानि अवितथानि अनञ्ञथानि, तस्मा अरियसच्चानीति वुच्चन्ती’’ति। एवमेत्थ निब्बचनतो विनिच्छयो वेदितब्बो।&lt;br&gt;&#xA;कथं ‘लक्खणादिप्पभेदतो’? एत्थ हि बाधनलक्खणं दुक्खसच्चं, सन्तापनरसं, पवत्तिपच्चुपट्ठानम्। पभवलक्खणं समुदयसच्चं, अनुपच्छेदकरणरसं, पलिबोधपच्चुपट्ठानम्। सन्तिलक्खणं निरोधसच्चं, अच्चुतिरसं, अनिमित्तपच्चुपट्ठानम्। निय्यानलक्खणं मग्गसच्चं, किलेसप्पहानकरणरसं, वुट्ठानपच्चुपट्ठानम्। अपिच पवत्तिपवत्तकनिवत्तिनिवत्तकलक्खणानि पटिपाटिया। तथा सङ्खततण्हाअसङ्खतदस्सनलक्खणानि चाति एवमेत्थ ‘लक्खणादिप्पभेदतो’ विनिच्छयो वेदितब्बो।&lt;br&gt;&#xA;‘अत्थत्थुद्धारतो चेवा’ति एत्थ पन अत्थतो ताव को सच्चट्ठोति चे? यो पञ्ञाचक्खुना उपपरिक्खमानानं मायाव विपरीतको, मरीचीव विसंवादको, तित्थियानं अत्ताव अनुपलब्भसभावो च न होति; अथ खो बाधनपभवसन्तिनिय्यानप्पकारेन तच्छाविपरीतभूतभावेन अरियञाणस्स गोचरो होतियेव; एस अग्गिलक्खणं विय, लोकपकति विय च तच्छाविपरीतभूतभावो सच्चट्ठोति वेदितब्बो। यथाह – ‘‘इदं दुक्खन्ति खो, भिक्खवे, तथमेतं अवितथमेतं अनञ्ञथमेत’’न्ति (सं॰ नि॰ ५.१०९०) वित्थारो। अपिच –&lt;br&gt;&#xA;नाबाधकं यतो दुक्खं, दुक्खा अञ्ञं न बाधकम्।&lt;br&gt;&#xA;बाधकत्तनियामेन, ततो सच्चमिदं मतं॥&lt;br&gt;&#xA;तं विना नाञ्ञतो दुक्खं, न होति न च तं ततो।&lt;br&gt;&#xA;दुक्खहेतुनियामेन, इति सच्चं विसत्तिका॥&lt;br&gt;&#xA;नाञ्ञा निब्बानतो सन्ति, सन्तं न च न तं यतो।&lt;br&gt;&#xA;सन्तभावनियामेन, ततो सच्चमिदं मतं॥&lt;br&gt;&#xA;मग्गा अञ्ञं न निय्यानं, अनिय्यानो न चापि सो।&lt;br&gt;&#xA;तच्छनिय्यानभावत्ता, इति सो सच्चसम्मतो॥&lt;br&gt;&#xA;इति तच्छाविपल्लास-भूतभावं चतूसुपि।&lt;br&gt;&#xA;दुक्खादीस्वविसेसेन, सच्चट्ठं आहु पण्डिताति॥&lt;br&gt;&#xA;एवं ‘अत्थतो’ विनिच्छयो वेदितब्बो।&lt;br&gt;&#xA;कथं ‘अत्थुद्धारतो’? इधायं ‘सच्च’सद्दो अनेकेसु अत्थेसु दिस्सति, सेय्यथिदं – ‘‘सच्चं भणे, न कुज्झेय्या’’तिआदीसु (ध॰ प॰ २२४) वाचासच्चे। ‘‘सच्चे ठिता समणब्राह्मणा चा’’तिआदीसु (जा॰ २.२१.४३३) विरतिसच्चे। ‘‘कस्मा नु सच्चानि वदन्ति नाना, पवादियासे कुसलावदाना’’तिआदीसु (सु॰ नि॰ ८९१) दिट्ठिसच्चे। ‘‘एकञ्हि सच्चं न दुतियमत्थी’’तिआदीसु (सु॰ नि॰ ८९०) परमत्थसच्चे निब्बाने चेव मग्गे च। ‘‘चतुन्नं अरियसच्चानं कति कुसला’’तिआदीसु (विभ॰ २१६) अरियसच्चे। स्वायमिधापि अरियसच्चे वत्ततीति एवमेत्थ ‘अत्थुद्धारतो’पि विनिच्छयो वेदितब्बो।&lt;br&gt;&#xA;‘अनूनाधिकतो’ति कस्मा पन चत्तारेव अरियसच्चानि वुत्तानि, अनूनानि अनधिकानीति चे? अञ्ञस्सासम्भवतो, अञ्ञतरस्स च अनपनेय्यभावतो; न हि एतेहि अञ्ञं अधिकं वा एतेसं वा एकम्पि अपनेतब्बं सम्भोति। यथाह – ‘‘इध, भिक्खवे, आगच्छेय्य समणो वा ब्राह्मणो वा ‘नेतं दुक्खं अरियसच्चं, अञ्ञं दुक्खं अरियसच्चं यं समणेन गोतमेन देसितम्। अहमेतं दुक्खं अरियसच्चं ठपेत्वा अञ्ञं दुक्खं अरियसच्चं पञ्ञपेस्सामी’ति नेतं ठानं विज्जती’’तिआदि। यथा चाह – ‘‘यो हि कोचि, भिक्खवे, समणो वा ब्राह्मणो वा एवं वदेय्य ‘नेतं दुक्खं पठमं अरियसच्चं, यं समणेन गोतमेन देसितम्। अहमेतं दुक्खं पठमं अरियसच्चं पच्चक्खाय अञ्ञं दुक्खं पठमं अरियसच्चं पञ्ञपेस्सामी’ति नेतं ठानं विज्जती’’तिआदि (सं॰ नि॰ ५.१०८६)।&lt;br&gt;&#xA;अपिच पवत्तिमाचिक्खन्तो भगवा सहेतुकं आचिक्खि, निवत्तिञ्च सउपायम्। इति पवत्तिनिवत्तितदुभयहेतूनं एतप्परमतो चत्तारेव वुत्तानि। तथा परिञ्ञेय्य पहातब्ब सच्छिकातब्ब भावेतब्बानं, तण्हावत्थुतण्हातण्हानिरोधतण्हानिरोधुपायानं, आलयालयरामताआलयसमुग्घातआलयसमुग्घातूपायानञ्च वसेनापि चत्तारेव वुत्तानीति। एवमेत्थ ‘अनूनाधिकतो’ विनिच्छयो वेदितब्बो।&lt;br&gt;&#xA;‘कमतो’ति अयम्पि देसनाक्कमोव। एत्थ च ओळारिकत्ता सब्बसत्तसाधारणत्ता च सुविञ्ञेय्यन्ति दुक्खसच्चं पठमं वुत्तं, तस्सेव हेतुदस्सनत्थं तदनन्तरं समुदयसच्चं, हेतुनिरोधा फलनिरोधोति ञापनत्थं ततो निरोधसच्चं, तदधिगमुपायदस्सनत्थं अन्ते मग्गसच्चम्। भवसुखस्सादगधितानं वा सत्तानं संवेगजननत्थं पठमं दुक्खमाह। तं नेव अकतं आगच्छति, न इस्सरनिम्मानादितो होति, इतो पन होतीति ञापनत्थं तदनन्तरं समुदयम्। ततो सहेतुकेन दुक्खेन अभिभूतत्ता संविग्गमानसानं दुक्खनिस्सरणगवेसीनं निस्सरणदस्सनेन अस्सासजननत्थं निरोधम्। ततो निरोधाधिगमत्थं निरोधसम्पापकं मग्गन्ति एवमेत्थ ‘कमतो’ विनिच्छयो वेदितब्बो।&lt;br&gt;&#xA;‘अरियसच्चेसु यं ञाणं तस्स किच्चतो’ति सच्चञाणकिच्चतोपि विनिच्छयो वेदितब्बोति अत्थो। दुविधञ्हि सच्चञाणं – अनुबोधञाणञ्च पटिवेधञाणञ्च। तत्थ अनुबोधञाणं लोकियं अनुस्सवादिवसेन निरोधे मग्गे च पवत्तति। पटिवेधञाणं लोकुत्तरं निरोधारम्मणं कत्वा किच्चतो चत्तारिपि सच्चानि पटिविज्झति। यथाह – ‘‘यो, भिक्खवे, दुक्खं पस्सति दुक्खसमुदयम्पि सो पस्सति, दुक्खनिरोधम्पि पस्सति, दुक्खनिरोधगामिनिं पटिपदम्पि पस्सती’’ति (सं॰ नि॰ ५.११००) सब्बं वत्तब्बम्। यं पनेतं लोकियं, तत्थ दुक्खञाणं परियुट्ठानाभिभवनवसेन पवत्तमानं सक्कायदिट्ठिं निवत्तेति, समुदयञाणं उच्छेददिट्ठिं, निरोधञाणं सस्सतदिट्ठिं, मग्गञाणं अकिरियदिट्ठिं; दुक्खञाणं वा धुवसुभसुखत्तभावरहितेसु खन्धेसु धुवसुभसुखत्तभावसञ्ञासङ्खातं फले विप्पटिपत्तिं, समुदयञाणं इस्सरप्पधानकालसभावादीहि लोको पवत्ततीति अकारणे कारणाभिमानप्पवत्तं हेतुम्हि विप्पटिपत्तिं, निरोधञाणं अरूपलोकलोकथूपिकादीसु अपवग्गग्गाहभूतं निरोधे विप्पटिपत्तिं, मग्गञाणं कामसुखल्लिकअत्तकिलमथानुयोगप्पभेदे अविसुद्धिमग्गे विसुद्धिमग्गग्गाहवसेन पवत्तं उपाये विप्पटिपत्तिं निवत्तेति। तेनेतं वुच्चति –&lt;br&gt;&#xA;लोके लोकप्पभवे, लोकत्थगमे सिवे च तदुपाये।&lt;br&gt;&#xA;सम्मुय्हति ताव नरो, न विजानाति याव सच्चानीति॥&lt;br&gt;&#xA;एवमेत्थ ‘ञाणकिच्चतो’पि विनिच्छयो वेदितब्बो।&lt;br&gt;&#xA;‘अन्तोगधानं पभेदा’ति दुक्खसच्चस्मिञ्हि, ठपेत्वा तण्हञ्चेव अनासवधम्मे च, सेसा सब्बधम्मा अन्तोगधा; समुदयसच्चे छत्तिंस तण्हाविचरितानि; निरोधसच्चं असम्मिस्सं; मग्गसच्चे सम्मादिट्ठिमुखेन वीमंसिद्धिपादपञ्ञिन्द्रियपञ्ञाबलधम्मविचयसम्बोज्झङ्गानि। सम्मासङ्कप्पापदेसेन तयो नेक्खम्मवितक्कादयो, सम्मावाचापदेसेन चत्तारि वचीसुचरितानि, सम्माकम्मन्तापदेसेन तीणि कायसुचरितानि, सम्माआजीवमुखेन अप्पिच्छता सन्तुट्ठिता च, सब्बेसंयेव वा एतेसं सम्मावाचाकम्मन्ताजीवानं अरियकन्तसीलत्ता सीलस्स च सद्धाहत्थेन पटिग्गहेतब्बत्ता तेसं अत्थिताय च अत्थिभावतो सद्धिन्द्रियसद्धाबलछन्दिद्धिपादा, सम्मावायामापदेसेन चतुब्बिधसम्मप्पधानवीरियिन्द्रियवीरियबलवीरियसम्बोज्झङ्गानि, सम्मासतिअपदेसेन चतुब्बिधसतिपट्ठानसतिन्द्रियसतिबलसतिसम्बोज्झङ्गानि, सम्मासमाधिअपदेसेन सवितक्कसविचारादयो तयो तयो समाधी, चित्तसमाधिसमाधिन्द्रियसमाधिबलपीतिपस्सद्धिसमाधिउपेक्खासम्बोज्झङ्गानि अन्तोगधानीति। एवमेत्थ ‘अन्तोगधानं पभेदा’पि विनिच्छयो वेदितब्बो।&lt;br&gt;&#xA;‘उपमातो’ति भारो विय हि दुक्खसच्चं दट्ठब्बं, भारादानमिव समुदयसच्चं, भारनिक्खेपनमिव निरोधसच्चं, भारनिक्खेपनूपायो विय मग्गसच्चं; रोगो विय च दुक्खसच्चं, रोगनिदानमिव समुदयसच्चं, रोगवूपसमो विय निरोधसच्चं, भेसज्जमिव मग्गसच्चं; दुब्भिक्खमिव वा दुक्खसच्चं, दुब्बुट्ठि विय समुदयसच्चं, सुभिक्खमिव निरोधसच्चं , सुवुट्ठि विय मग्गसच्चम्। अपिच वेरीवेरमूलवेरसमुग्घातवेरसमुग्घातुपायेहि, विसरुक्खरुक्खमूलमूलुपच्छेदतदुपच्छेदुपायेहि, भयभयमूलनिब्भयतदधिगमुपायेहि, ओरिमतीरमहोघपारिमतीरतंसम्पापकवायामेहि च योजेत्वापेतानि उपमातो वेदितब्बानीति। एवमेत्थ ‘उपमातो’ विनिच्छयो वेदितब्बो।&lt;br&gt;&#xA;‘चतुक्कतो’ति अत्थि चेत्थ दुक्खं न अरियसच्चं, अत्थि अरियसच्चं न दुक्खं, अत्थि दुक्खञ्चेव अरियसच्चञ्च, अत्थि नेव दुक्खं न अरियसच्चम्। एस नयो समुदयादीसु। तत्थ मग्गसम्पयुत्ता धम्मा सामञ्ञफलानि च ‘‘यदनिच्चं तं दुक्ख’’न्ति (सं॰ नि॰ ३.१५) वचनतो सङ्खारदुक्खताय दुक्खं न अरियसच्चम्। निरोधो अरियसच्चं न दुक्खम्। इतरं पन अरियसच्चद्वयं सिया दुक्खं अनिच्चतो, न पन यस्स परिञ्ञाय भगवति ब्रह्मचरियं वुस्सति तथत्थेन। सब्बाकारेन पन उपादानक्खन्धपञ्चकं दुक्खञ्चेव अरियसच्चञ्च अञ्ञत्र तण्हाय। मग्गसम्पयुत्ता धम्मा सामञ्ञफलानि च यस्स परिञ्ञत्थं भगवति ब्रह्मचरियं वुस्सति तथत्थेन नेव दुक्खं न अरियसच्चम्। एवं समुदयादीसुपि यथायोगं योजेत्वा ‘चतुक्कतो’पेत्थ विनिच्छयो वेदितब्बो।&lt;br&gt;&#xA;‘सुञ्ञतेकविधादीही’ति एत्थ सुञ्ञतो ताव परमत्थेन हि सब्बानेव सच्चानि वेदककारकनिब्बुतगमकाभावतो सुञ्ञानीति वेदितब्बानि। तेनेतं वुच्चति –&lt;br&gt;&#xA;दुक्खमेव हि न कोचि दुक्खितो, कारको न किरियाव विज्जति।&lt;br&gt;&#xA;अत्थि निब्बुति न निब्बुतो पुमा, मग्गमत्थि गमको न विज्जतीति॥&lt;br&gt;&#xA;अथ वा –&lt;br&gt;&#xA;धुवसुभसुखत्तसुञ्ञं, पुरिमद्वयमत्तसुञ्ञममतपदम्।&lt;br&gt;&#xA;धुवसुखअत्तविरहितो, मग्गो इति सुञ्ञतो तेसु॥&lt;br&gt;&#xA;निरोधसुञ्ञानि वा तीणि, निरोधो च सेसत्तयसुञ्ञो। फलसुञ्ञो वा एत्थ हेतु समुदये दुक्खस्साभावतो मग्गे च निरोधस्स, न फलेन सगब्भो पकतिवादीनं पकति विय। हेतुसुञ्ञञ्च फलं दुक्खसमुदयानं निरोधमग्गानञ्च असमवाया, न हेतुसमवेतं हेतुफलं हेतुफलसमवायवादीनं द्विअणुकादीनि विय। तेनेतं वुच्चति –&lt;br&gt;&#xA;तयमिध निरोधसुञ्ञं, तयेन तेनापि निब्बुति सुञ्ञा।&lt;br&gt;&#xA;सुञ्ञो फलेन हेतु, फलम्पि तं हेतुना सुञ्ञन्ति॥&lt;br&gt;&#xA;एवं ताव ‘सुञ्ञतो’ विनिच्छयो वेदितब्बो।&lt;br&gt;&#xA;‘एकविधादीही’ति सब्बमेव चेत्थ दुक्खं एकविधं पवत्तिभावतो, दुविधं नामरूपतो, तिविधं कामरूपारूपूपपतिभवभेदतो, चतुब्बिधं चतुआहारभेदतो, पञ्चविधं पञ्चुपादानक्खन्धभेदतो। समुदयोपि एकविधो पवत्तकभावतो, दुविधो दिट्ठिसम्पयुत्तासम्पयुत्ततो, तिविधो कामभवविभवतण्हाभेदतो, चतुब्बिधो चतुमग्गप्पहेय्यतो, पञ्चविधो रूपाभिनन्दनादिभेदतो, छब्बिधो छतण्हाकायभेदतो। निरोधोपि एकविधो असङ्खतधातुभावतो, परियायेन पन दुविधो सउपादिसेसअनुपादिसेसतो, तिविधो भवत्तयवूपसमतो, चतुब्बिधो चतुमग्गाधिगमनीयतो, पञ्चविधो पञ्चाभिनन्दनवूपसमतो, छब्बिधो छतण्हाकायक्खयभेदतो। मग्गोपि एकविधो भावेतब्बतो, दुविधो समथविपस्सनाभेदतो दस्सनभावनाभेदतो वा , तिविधो खन्धत्तयभेदतो। अयञ्हि सप्पदेसत्ता नगरं विय रज्जेन निप्पदेसेहि तीहि खन्धेहि सङ्गहितो। यथाह –&lt;br&gt;&#xA;‘‘न खो, आवुसो विसाख, अरियेन अट्ठङ्गिकेन मग्गेन तयो खन्धा सङ्गहिता। तीहि च खो, आवुसो विसाख, खन्धेहि अरियो अट्ठङ्गिको मग्गो सङ्गहितो। या चावुसो विसाख, सम्मावाचा, यो च सम्माकम्मन्तो, यो च सम्माआजीवो – इमे धम्मा सीलक्खन्धे सङ्गहिता; यो च सम्मावायामो, या च सम्मासति, यो च सम्मासमाधि – इमे धम्मा समाधिक्खन्धे सङ्गहिता; या च सम्मादिट्ठि, यो च सम्मासङ्कप्पो – इमे धम्मा पञ्ञाक्खन्धे सङ्गहिता’’ति (म॰ नि॰ १.४६२)।&lt;br&gt;&#xA;एत्थ हि सम्मावाचादयो तयो सीलमेव। तस्मा ते सजातितो सीलक्खन्धेन सङ्गहिता। किञ्चापि हि पाळियं सीलक्खन्धेति भुम्मेन निद्देसो कतो, अत्थो पन करणवसेनेव वेदितब्बो। सम्मावायामादीसु पन तीसु समाधि अत्तनो धम्मताय आरम्मणे एकग्गभावेन अप्पेतुं न सक्कोति, वीरिये पन पग्गहकिच्चं साधेन्ते सतिया च अपिलापनकिच्चं साधेन्तिया लद्धूपकारो हुत्वा सक्कोति।&lt;br&gt;&#xA;तत्रायं उपमा – यथा हि नक्खत्तं कीळिस्सामाति उय्यानं पविट्ठेसु तीसु सहायेसु एको सुपुप्फितं चम्पकरुक्खं दिस्वा हत्थं उक्खिपित्वापि गहेतुं न सक्कुणेय्य। अथस्स दुतियो ओनमित्वा पिट्ठिं ददेय्य। सो तस्स पिट्ठियं ठत्वापि कम्पमानो गहेतुं न सक्कुणेय्य। अथस्स इतरो अंसकूटं उपनामेय्य। सो एकस्स पिट्ठियं ठत्वा एकस्स अंसकूटं ओलुब्भ यथारुचि पुप्फानि ओचिनित्वा पिळन्धित्वा नक्खत्तं कीळेय्य। एवंसम्पदमिदं दट्ठब्बम्।&lt;br&gt;&#xA;एकतो उय्यानं पविट्ठा तयो सहाया विय हि एकतो जाता सम्मावायामादयो तयो धम्मा, सुपुप्फितचम्पकरुक्खो विय आरम्मणं, हत्थं उक्खिपित्वापि गहेतुं असक्कोन्तो विय अत्तनो धम्मताय आरम्मणे एकग्गभावेन अप्पेतुं असक्कोन्तो समाधि, पिट्ठिं दत्वा ओनतसहायो विय वायामो, अंसकूटं दत्वा ठितसहायो विय सति। यथा तेसु एकस्स पिट्ठियं ठत्वा एकस्स अंसकूटं ओलुब्भ इतरो यथारुचि पुप्फं गहेतुं सक्कोति, एवमेव वीरिये पग्गहकिच्चं साधेन्ते सतिया च अपिलापनकिच्चं साधेन्तिया लद्धूपकारो समाधि सक्कोति आरम्मणे एकग्गभावेन अप्पेतुम्। तस्मा समाधियेवेत्थ सजातितो समाधिक्खन्धेन सङ्गहितो। वायामसतियो पन किरियतो सङ्गहिता होन्ति।&lt;br&gt;&#xA;सम्मादिट्ठिसम्मासङ्कप्पेसुपि पञ्ञा अत्तनो धम्मताय ‘अनिच्चं दुक्खं अनत्ता’ति आरम्मणं निच्छेतुं न सक्कोति, वितक्के पन आकोटेत्वा आकोटेत्वा देन्ते सक्कोति। कथं? यथा हि हेरञ्ञिको कहापणं हत्थे ठपेत्वा सब्बभागेसु ओलोकेतुकामो समानोपि न चक्खुतलेनेव परिवत्तेतुं सक्कोति, अङ्गुलिपब्बेहि पन परिवत्तेत्वा परिवत्तेत्वा इतो चितो च ओलोकेतुं सक्कोति; एवमेव न पञ्ञा अत्तनो धम्मताय अनिच्चादिवसेन आरम्मणं निच्छेतुं सक्कोति, अभिनिरोपनलक्खणेन पन आहननपरियाहननरसेन वितक्केन आकोटेन्तेन विय परिवत्तेन्तेन विय च आदाय आदाय दिन्नमेव निच्छेतुं सक्कोति। तस्मा इधापि सम्मादिट्ठियेव सजातितो पञ्ञाक्खन्धेन सङ्गहिता, सम्मासङ्कप्पो पन किरियतो सङ्गहितो होति। इति इमेहि तीहि खन्धेहि मग्गो सङ्गहं गच्छति। तेन वुत्तं – ‘‘तिविधो खन्धत्तयभेदतो’’ति। चतुब्बिधो सोतापत्तिमग्गादिवसेन।&lt;br&gt;&#xA;अपिच सब्बानेव सच्चानि एकविधानि अवितथत्ता अभिञ्ञेय्यत्ता वा, दुविधानि लोकियलोकुत्तरतो सङ्खतासङ्खततो च, तिविधानि दस्सनभावनाहि पहातब्बतो अप्पहातब्बतो नेवपहातब्बनापहातब्बतो च, चतुब्बिधानि परिञ्ञेय्यादिभेदतोति। एवमेत्थ ‘एकविधादीहि’ विनिच्छयो वेदितब्बो।&lt;br&gt;&#xA;‘सभागविसभागतो’ति सब्बानेव च सच्चानि अञ्ञमञ्ञं सभागानि अवितथतो अत्तसुञ्ञतो दुक्करपटिवेधतो च। यथाह –&lt;br&gt;&#xA;‘‘तं किं मञ्ञसि, आनन्द, कतमं नु खो दुक्करतरं वा दुरभिसम्भवतरं वा – यो दूरतोव सुखुमेन तालच्छिग्गळेन असनं अतिपातेय्य पोङ्खानुपोङ्खं अविराधितं, यो वा सत्तधा भिन्नस्स वालस्स कोटिया कोटिं पटिविज्झेय्या’’ति? ‘‘एतदेव, भन्ते, दुक्करतरञ्चेव दुरभिसम्भवतरञ्च – यो सत्तधा भिन्नस्स वालस्स कोटिया कोटिं पटिविज्झेय्या’’ति। ‘‘ततो खो ते, आनन्द, दुप्पटिविज्झतरं पटिविज्झन्ति ये इदं दुक्खन्ति यथाभूतं पटिविज्झन्ति…पे॰… अयं दुक्खनिरोधगामिनी पटिपदाति यथाभूतं पटिविज्झन्ती’’ति (सं॰ नि॰ ५.१११५)।&lt;br&gt;&#xA;विसभागानि सलक्खणववत्थानतो। पुरिमानि च द्वे सभागानि दुरवगाहत्थेन गम्भीरत्ता लोकियत्ता सासवत्ता च, विसभागानि फलहेतुभेदतो परिञ्ञेय्यप्पहातब्बतो च। पच्छिमानिपि द्वे सभागानि गम्भीरत्थेन दुरवगाहत्ता लोकुत्तरत्ता अनासवत्ता च, विसभागानि विसयविसयीभेदतो सच्छिकातब्बभावेतब्बतो च। पठमततियानि चापि सभागानि फलापदेसतो, विसभागानि सङ्खतासङ्खततो। दुतियचतुत्थानि चापि सभागानि हेतुअपदेसतो, विसभागानि एकन्तकुसलाकुसलतो। पठमचतुत्थानि चापि सभागानि सङ्खततो, विसभागानि लोकियलोकुत्तरतो। दुतियततियानि चापि सभागानि नेवसेक्खानासेक्खभावतो, विसभागानि सारम्मणानारम्मणतो।&lt;br&gt;&#xA;इति एवं पकारेहि, नयेहि च विचक्खणो।&lt;br&gt;&#xA;विजञ्ञा अरियसच्चानं, सभागविसभागतन्ति॥&lt;br&gt;&#xA;सुत्तन्तभाजनीयउद्देसवण्णना निट्ठिता।&lt;/p&gt;</description>
    </item>
    <item>
      <title>०५. इन्द्रियविभङ्गो</title>
      <link>https://vishvAsa.github.io/pALi/02_aTThakathA/03_abhidhammapiTaka/02_sammohavinodanI-aTThakathA/05_indriyavibhango/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/03_abhidhammapiTaka/02_sammohavinodanI-aTThakathA/05_indriyavibhango/</guid>
      <description>&lt;p&gt;५. इन्द्रियविभङ्गो&lt;br&gt;&#xA;१. अभिधम्मभाजनीयवण्णना&lt;br&gt;&#xA;२१९. इदानि तदनन्तरे इन्द्रियविभङ्गे बावीसतीति गणनपरिच्छेदो। इन्द्रियानीति परिच्छिन्नधम्मनिदस्सनम्। इदानि तानि सरूपतो दस्सेन्तो चक्खुन्द्रियन्तिआदिमाह। तत्थ चक्खुद्वारे इन्दट्ठं कारेतीति चक्खुन्द्रियम्। सोतघानजिव्हाकायद्वारे इन्दट्ठं कारेतीति कायिन्द्रियम्। विजाननलक्खणे इन्दट्ठं कारेतीति मनिन्द्रियम्। इत्थिभावे इन्दट्ठं कारेतीति इत्थिन्द्रियम्। पुरिसभावे इन्दट्ठं कारेतीति पुरिसिन्द्रियम्। अनुपालनलक्खणे इन्दट्ठं कारेतीति जीवितिन्द्रियम्। सुखलक्खणे इन्दट्ठं कारेतीति सुखिन्द्रियम्। दुक्खसोमनस्स दोमनस्स उपेक्खालक्खणे इन्दट्ठं कारेतीति उपेक्खिन्द्रियम्। अधिमोक्खलक्खणे इन्दट्ठं कारेतीति सद्धिन्द्रियम्। पग्गहलक्खणे इन्दट्ठं कारेतीति वीरियिन्द्रियम्। उपट्ठानलक्खणे इन्दट्ठं कारेतीति सतिन्द्रियम्। अविक्खेपलक्खणे इन्दट्ठं कारेतीति समाधिन्द्रियम्। दस्सनलक्खणे इन्दट्ठं कारेतीति पञ्ञिन्द्रियम्। अनञ्ञातञ्ञस्सामीति पवत्ते जाननलक्खणे इन्दट्ठं कारेतीति अनञ्ञातञ्ञस्सामीतिन्द्रियम्। ञातानंयेव धम्मानं पुन आजानने इन्दट्ठं कारेतीति अञ्ञिन्द्रियम्। अञ्ञातावीभावे इन्दट्ठं कारेतीति अञ्ञाताविन्द्रियम्।&lt;br&gt;&#xA;इध सुत्तन्तभाजनीयं नाम न गहितम्। कस्मा? सुत्तन्ते इमाय पटिपाटिया बावीसतिया इन्द्रियानं अनागतत्ता। सुत्तन्तस्मिञ्हि कत्थचि द्वे इन्द्रियानि कथितानि, कत्थचि तीणि, कत्थचि पञ्च। एवं पन निरन्तरं द्वावीसति आगतानि नाम नत्थि। अयं तावेत्थ अट्ठकथानयो। अयं पन अपरो नयो – एतेसु हि&lt;br&gt;&#xA;अत्थतो लक्खणादीहि, कमतो च विजानिया।&lt;br&gt;&#xA;भेदाभेदा तथा किच्चा, भूमितो च विनिच्छयं॥&lt;br&gt;&#xA;तत्थ चक्खादीनं ताव ‘‘चक्खतीति चक्खू’’तिआदिना नयेन अत्थो पकासितो। पच्छिमेसु पन तीसु पठमं ‘पुब्बभागे अनञ्ञातं अमतं पदं चतुसच्चधम्मं वा जानिस्सामी’ति एवं पटिपन्नस्स उप्पज्जनतो इन्द्रियट्ठसम्भवतो च अनञ्ञातञ्ञस्सामीतिन्द्रियन्ति वुत्तम्। दुतियं आजाननतो च इन्द्रियट्ठसम्भवतो च अञ्ञिन्द्रियम्। ततियं अञ्ञाताविनो चतूसु सच्चेसु निट्ठितञाणकिच्चस्स खीणासवस्सेव उप्पज्जनतो इन्द्रियट्ठसम्भवतो च अञ्ञाताविन्द्रियम्।&lt;br&gt;&#xA;को पनेस इन्द्रियट्ठो नामाति? इन्दलिङ्गट्ठो इन्द्रियट्ठो, इन्ददेसितट्ठो इन्द्रियट्ठो, इन्ददिट्ठट्ठो इन्द्रियट्ठो, इन्दसिट्ठट्ठो इन्द्रियट्ठो, इन्दजुट्ठट्ठो इन्द्रियट्ठो। सो सब्बोपि इध यथायोगं युज्जति। भगवा हि सम्मासम्बुद्धो परमिस्सरियभावतो इन्दो। कुसलाकुसलञ्च कम्मं कम्मेसु कस्सचि इस्सरियाभावतो। तेनेवेत्थ कम्मसञ्जनितानि इन्द्रियानि कुसलाकुसलकम्मं उल्लिङ्गेन्ति। तेन च सिट्ठानीति इन्दलिङ्गट्ठेन इन्दसिट्ठट्ठेन च इन्द्रियानि। सब्बानेव पनेतानि भगवता यथाभूततो पकासितानि च अभिसम्बुद्धानि चाति इन्ददेसितट्ठेन इन्ददिट्ठट्ठेन च इन्द्रियानि। तेनेव भगवता मुनिन्देन कानिचि गोचरासेवनाय, कानिचि भावनासेवनाय सेवितानीति इन्दजुट्ठट्ठेनपि इन्द्रियानि। अपिच आधिपच्चसङ्खातेन इस्सरियट्ठेनापि एतानि इन्द्रियानि। चक्खुविञ्ञाणादिप्पवत्तियञ्हि चक्खादीनं सिद्धमाधिपच्चं; तस्मिं तिक्खे तिक्खत्ता मन्दे च मन्दत्ताति। अयं तावेत्थ ‘अत्थतो’ विनिच्छयो।&lt;br&gt;&#xA;‘लक्खणादीही’ति लक्खणरसपच्चुपट्ठानपदट्ठानेहिपि चक्खादीनं विनिच्छयं विजानियाति अत्थो। तानि नेसं लक्खणादीनि हेट्ठा वुत्तनयानेव। पञ्ञिन्द्रियादीनि हि चत्तारि अत्थतो अमोहोयेव। सेसानि तत्थ सरूपेनेवागतानि।&lt;br&gt;&#xA;‘कमतो’ति अयम्पि देसनाक्कमोव। तत्थ अज्झत्तधम्मं परिञ्ञाय अरियभूमिपटिलाभो होतीति अत्तभावपरियापन्नानि चक्खुन्द्रियादीनि पठमं देसितानि। सो पनत्तभावो यं धम्मं उपादाय इत्थीति वा पुरिसोति वा सङ्खं गच्छति, अयं सोति निदस्सनत्थं ततो इत्थिन्द्रियं पुरिसिन्द्रियञ्च । सो दुविधोपि जीवितिन्द्रियपटिबद्धवुत्तीति ञापनत्थं ततो जीवितिन्द्रियम्। याव तस्स पवत्ति ताव एतेसं वेदयितानं अनिवत्ति। यं किञ्चि वेदयितं सब्बं तं सुखदुक्खन्ति ञापनत्थं ततो सुखिन्द्रियादीनि। तंनिरोधत्थं पन एते धम्मा भावेतब्बाति पटिपत्तिदस्सनत्थं ततो सद्धादीनि। इमाय पटिपत्तिया एस धम्मो पठमं अत्तनि पातुभवतीति पटिपत्तिया अमोघभावदस्सनत्थं ततो अनञ्ञातञ्ञस्सामीतिन्द्रियम्। तस्सेव फलत्ता ततो अनन्तरं भावेतब्बत्ता च ततो अञ्ञिन्द्रियम्। इतो परं भावनाय इमस्स अधिगमो, अधिगते च पनिमस्मिं नत्थि किञ्चि उत्तरि करणीयन्ति ञापनत्थं अन्ते परमस्सासभूतं अञ्ञाताविन्द्रियं देसितन्ति अयमेत्थ कमो।&lt;br&gt;&#xA;‘भेदाभेदा’ति जीवितिन्द्रियस्सेव चेत्थ भेदो। तञ्हि रूपजीवितिन्द्रियं अरूपजीवितिन्द्रियन्ति दुविधं होति। सेसानं अभेदोति एवमेत्थ भेदाभेदतो विनिच्छयं विजानिया।&lt;br&gt;&#xA;‘किच्चा’ति किं इन्द्रियानं किच्चन्ति चे? चक्खुन्द्रियस्स ताव ‘‘चक्खायतनं चक्खुविञ्ञाणधातुया तंसम्पयुत्तकानञ्च धम्मानं इन्द्रियपच्चयेन पच्चयो’’ति वचनतो यं तं इन्द्रियपच्चयभावेन साधेतब्बं अत्तनो तिक्खमन्दादिभावेन चक्खुविञ्ञाणादिधम्मानं तिक्खमन्दादिसङ्खातं अत्ताकारानुवत्तापनं इदं ‘किच्चं’। एवं सोतघानजिव्हाकायानम्। मनिन्द्रियस्स पन सहजातधम्मानं अत्तनो वसवत्तापनं, जीवितिन्द्रियस्स सहजातधम्मानुपालनं, इत्थिन्द्रियपुरिसिन्द्रियानं इत्थिपुरिसनिमित्तकुत्ताकप्पाकारानुविधानं, सुखदुक्खसोमनस्सदोमनस्सिन्द्रियानं सहजातधम्मे अभिभवित्वा यथासकं ओळारिकाकारानुपापनं, उपेक्खिन्द्रियस्स सन्तपणीतमज्झत्ताकारानुपापनं, सद्धादीनं पटिपक्खाभिभवनं सम्पयुत्तधम्मानञ्च पसन्नाकारादिभावसम्पापनं, अनञ्ञातञ्ञस्सामीतिन्द्रियस्स संयोजनत्तयप्पहानञ्चेव सम्पयुत्तकानञ्च तप्पहानाभिमुखभावकरणं, अञ्ञिन्द्रियस्स कामरागब्यापादादितनुकरणपहानञ्चेव सहजातानञ्च अत्तनो वसानुवत्तापनं, अञ्ञाताविन्द्रियस्स सब्बकिच्चेसु उस्सुक्कप्पहानञ्चेव अमताभिमुखभावपच्चयता च सम्पयुत्तानन्ति एवमेत्थ किच्चतो विनिच्छयं विजानिया।&lt;br&gt;&#xA;‘भूमितो’ति चक्खुसोतघानजिव्हाकायइत्थिपुरिससुखदुक्खदोमनस्सिन्द्रियानि चेत्थ कामावचरानेव । मनिन्द्रियजीवितिन्द्रियउपेक्खिन्द्रियानि, सद्धावीरियसतिसमाधिपञ्ञिन्द्रियानि च चतुभूमिपरियापन्नानि। सोमनस्सिन्द्रियं कामावचर-रूपावचर-लोकुत्तरवसेन भूमित्तयपरियापन्नम्। अवसाने तीणि लोकुत्तरानेवाति एवं भूमितो विनिच्छयं विजानिया। एवञ्हि विजानन्तो –&lt;br&gt;&#xA;संवेगबहुलो भिक्खु, ठितो इन्द्रियसंवरे।&lt;br&gt;&#xA;इन्द्रियानि परिञ्ञाय, दुक्खस्सन्तं निगच्छतीति॥&lt;br&gt;&#xA;२२०. निद्देसवारे ‘‘यं चक्खु चतुन्नं महाभूतान’’न्तिआदि सब्बं धम्मसङ्गणियं पदभाजने (ध॰ स॰ अट्ठ॰ ५९५ आदयो) वुत्तनयेनेव वेदितब्बम्। वीरियिन्द्रियसमाधिन्द्रियनिद्देसादीसु च सम्मावायामो मिच्छावायामो सम्मासमाधि मिच्छासमाधीतिआदीनि न वुत्तानि। कस्मा? सब्बसङ्गाहकत्ता। सब्बसङ्गाहकानि हि इध इन्द्रियानि कथितानि। एवं सन्तेपेत्थ दस इन्द्रियानि लोकियानि कामावचरानेव, तीणि लोकुत्तरानि, नव लोकियलोकुत्तरमिस्सकानीति।&lt;br&gt;&#xA;अभिधम्मभाजनीयवण्णना।&lt;br&gt;&#xA;२. पञ्हापुच्छकवण्णना&lt;br&gt;&#xA;२२१. पञ्हापुच्छके सब्बेसम्पि इन्द्रियानं कुसलादिविभागो पाळिनयानुसारेनेव वेदितब्बो।&lt;br&gt;&#xA;२२३. आरम्मणत्तिकेसु पन सत्तिन्द्रिया अनारम्मणाति चक्खुसोतघानजिव्हाकायइत्थिपुरिसिन्द्रियानि सन्धाय वुत्तम्। जीवितिन्द्रियं पन अरूपमिस्सकत्ता इध अनाभट्ठम्। द्विन्द्रियाति द्वे इन्द्रिया; सुखदुक्खद्वयं सन्धायेतं वुत्तम्। तञ्हि एकन्तपरित्तारम्मणम्। दोमनस्सिन्द्रियं सिया परित्तारम्मणं, सिया महग्गतारम्मणन्ति कामावचरधम्मे आरब्भ पवत्तिकाले परित्तारम्मणं होति , रूपावचरारूपावचरे पन आरब्भ पवत्तिकाले महग्गतारम्मणं, पण्णत्तिं आरब्भ पवत्तिकाले नवत्तब्बारम्मणम्। नविन्द्रिया सिया परित्तारम्मणाति मनिन्द्रियजीवितिन्द्रियसोमनस्सिन्द्रियउपेक्खिन्द्रियानि चेव सद्धादिपञ्चकञ्च सन्धाय इदं वुत्तम्। जीवितिन्द्रियञ्हि रूपमिस्सकत्ता अनारम्मणेसु रूपधम्मेसु सङ्गहितम्पि अरूपकोट्ठासेन सियापक्खे सङ्गहितम्।&lt;br&gt;&#xA;चत्तारि इन्द्रियानीति सुखदुक्खदोमनस्सअञ्ञाताविन्द्रियानि। तानि हि मग्गारम्मणत्तिके न भजन्ति। मग्गहेतुकन्ति सहजातहेतुं सन्धाय वुत्तम्। वीरियवीमंसाजेट्ठककाले सिया मग्गाधिपति, छन्दचित्तजेट्ठककाले सिया नवत्तब्बा।&lt;br&gt;&#xA;दसिन्द्रिया सिया उप्पन्ना, सिया उप्पादिनोति सत्त रूपिन्द्रियानि तीणि च विपाकिन्द्रियानि सन्धायेतं वुत्तम्। दसिन्द्रियानि दोमनस्सेन सद्धिं हेट्ठा वुत्तानेव। तत्थ दोमनस्सिन्द्रियं पण्णत्तिं आरब्भ पवत्तिकाले नवत्तब्बारम्मणं, सेसानि निब्बानपच्चवेक्खणकालेपि। तीणिन्द्रियानि बहिद्धारम्मणानीति तीणि लोकुत्तरिन्द्रियानि। चत्तारीति सुखदुक्खसोमनस्सदोमनस्सानि। तानि हि अज्झत्तधम्मेपि बहिद्धाधम्मेपि आरब्भ पवत्तन्ति। अट्ठिन्द्रियाति मनिन्द्रियजीवितिन्द्रियउपेक्खिन्द्रियानि चेव सद्धादिपञ्चकञ्च। तत्थ आकिञ्चञ्ञायतनकाले नवत्तब्बारम्मणता वेदितब्बा।&lt;br&gt;&#xA;इति इमस्मिम्पि पञ्हापुच्छके दसिन्द्रियानि कामावचरानि, तीणि लोकुत्तरानि, नव लोकियलोकुत्तरमिस्सकानेव कथितानीति। अयम्पि अभिधम्मभाजनीयेन सद्धिं एकपरिच्छेदोव होति। अयं पन इन्द्रियविभङ्गो द्वेपरिवट्टं नीहरित्वा भाजेत्वा दस्सितोति।&lt;br&gt;&#xA;सम्मोहविनोदनिया विभङ्गट्ठकथाय&lt;br&gt;&#xA;इन्द्रियविभङ्गवण्णना निट्ठिता।&lt;/p&gt;</description>
    </item>
    <item>
      <title>०६. पटिच्चसमुप्पादविभङ्गो</title>
      <link>https://vishvAsa.github.io/pALi/02_aTThakathA/03_abhidhammapiTaka/02_sammohavinodanI-aTThakathA/06_paTichchasamuppAdavibhango/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/03_abhidhammapiTaka/02_sammohavinodanI-aTThakathA/06_paTichchasamuppAdavibhango/</guid>
      <description>&lt;p&gt;६. पटिच्चसमुप्पादविभङ्गो&lt;br&gt;&#xA;१. सुत्तन्तभाजनीयं उद्देसवारवण्णना&lt;br&gt;&#xA;२२५. इदानि तदनन्तरे पटिच्चसमुप्पादविभङ्गे या ‘‘अयं अविज्जापच्चया सङ्खारा’’तिआदिना नयेन तन्ति निक्खित्ता, तस्सा अत्थसंवण्णनं करोन्तेन विभज्जवादिमण्डलं ओतरित्वा आचरिये अनब्भाचिक्खन्तेन सकसमयं अवोक्कमन्तेन परसमयं अनायूहन्तेन सुत्तं अप्पटिबाहन्तेन विनयं अनुलोमेन्तेन महापदेसे ओलोकेन्तेन धम्मं दीपेन्तेन अत्थं सङ्गहन्तेन तमेवत्थं पुन आवत्तेत्वा अपरेहिपि परियायेहि निद्दिसन्तेन च यस्मा अत्थसंवण्णना कातब्बा होति, पकतियापि च दुक्कराव पटिच्चसमुप्पादस्स अत्थसंवण्णना, यथाहु पोराणा –&lt;br&gt;&#xA;‘‘सच्चं सत्तो पटिसन्धि, पच्चयाकारमेव च।&lt;br&gt;&#xA;दुद्दसा चतुरो धम्मा, देसेतुञ्च सुदुक्करा’’ति॥&lt;br&gt;&#xA;तस्मा ‘‘अञ्ञत्र आगमाधिगमप्पत्तेहि न सुकरा पटिच्चसमुप्पादस्स अत्थवण्णना’’ति परितुलयित्वा –&lt;br&gt;&#xA;वत्तुकामो अहं अज्ज, पच्चयाकारवण्णनम्।&lt;br&gt;&#xA;पतिट्ठं नाधिगच्छामि, अज्झोगाळ्होव सागरं॥&lt;br&gt;&#xA;सासनं पनिदं नाना-देसनानयमण्डितम्।&lt;br&gt;&#xA;पुब्बाचरियमग्गो च, अब्बोच्छिन्नो पवत्तति॥&lt;br&gt;&#xA;यस्मा तस्मा तदुभयं, सन्निस्सायत्थवण्णनम्।&lt;br&gt;&#xA;आरभिस्सामि एतस्स, तं सुणाथ समाहिता॥&lt;br&gt;&#xA;वुत्तञ्हेतं पुब्बाचरियेहि –&lt;br&gt;&#xA;‘‘यो कोचिमं अट्ठिं कत्वा सुणेय्य,&lt;br&gt;&#xA;लभेथ पुब्बापरियं विसेसम्।&lt;br&gt;&#xA;लद्धान पुब्बापरियं विसेसं,&lt;br&gt;&#xA;अदस्सनं मच्चुराजस्स गच्छे’’ति॥&lt;br&gt;&#xA;अविज्जापच्चया सङ्खारातिआदीसु हि आदितोयेव ताव –&lt;br&gt;&#xA;देसनाभेदतो अत्थ-लक्खणेकविधादितो।&lt;br&gt;&#xA;अङ्गानञ्च ववत्थाना, विञ्ञातब्बो विनिच्छयो॥&lt;br&gt;&#xA;तत्थ ‘देसनाभेदतो’ति भगवतो हि वल्लिहारकानं चतुन्नं पुरिसानं वल्लिग्गहणं विय आदितो वा मज्झतो वा पट्ठाय याव परियोसानं, तथा परियोसानतो वा मज्झतो वा पट्ठाय याव आदीति चतुब्बिधा पटिच्चसमुप्पाददेसना। यथा हि वल्लिहारकेसु चतूसु पुरिसेसु एको वल्लिया मूलमेव पठमं पस्सति, सो तं मूले छेत्वा सब्बं आकड्ढित्वा आदाय कम्मे उपनेति, एवं भगवा ‘‘इति खो, भिक्खवे, अविज्जापच्चया सङ्खारा…पे॰… जातिपच्चया जरामरण’’न्ति आदितो (म॰ नि॰ १.४०२) पट्ठाय याव परियोसानापि पटिच्चसमुप्पादं देसेति।&lt;br&gt;&#xA;यथा पन तेसु पुरिसेसु एको वल्लिया मज्झं पठमं पस्सति, सो मज्झे छिन्दित्वा उपरिभागंयेव आकड्ढित्वा आदाय कम्मे उपनेति, एवं भगवा ‘‘तस्स तं वेदनं अभिनन्दतो अभिवदतो अज्झोसाय तिट्ठतो उप्पज्जति नन्दी; या वेदनासु नन्दी, तदुपादानं, तस्सुपादानपच्चया भवो, भवपच्चया जाती’’ति (म॰ नि॰ १.४०९; सं॰ नि॰ ३.५) मज्झतो पट्ठाय याव परियोसानापि देसेति।&lt;br&gt;&#xA;यथा च तेसु पुरिसेसु एको वल्लिया अग्गं पठमं पस्सति, सो अग्गे गहेत्वा अग्गानुसारेन याव मूला सब्बं आदाय कम्मे उपनेति, एवं भगवा ‘‘जातिपच्चया जरामरणन्ति इति खो पनेतं वुत्तं, जातिपच्चया नु खो, भिक्खवे, जरामरणं नो वा कथं वा एत्थ होती’’ति? ‘‘जातिपच्चया, भन्ते, जरामरणं; एवं नो एत्थ होति – जातिपच्चया जरामरण’’न्ति। ‘‘भवपच्चया जाति…पे॰… अविज्जापच्चया सङ्खाराति इति खो पनेतं वुत्तं, अविज्जापच्चया नु खो, भिक्खवे, सङ्खारा नो वा कथं वा एत्थ होती’’ति? ‘‘अविज्जापच्चया, भन्ते, सङ्खारा; एवं नो एत्थ होति – अविज्जापच्चया सङ्खारा’’ति परियोसानतो पट्ठाय याव आदितोपि पटिच्चसमुप्पादं देसेति।&lt;br&gt;&#xA;यथा पन तेसु पुरिसेसु एको वल्लिया मज्झमेव पठमं पस्सति, सो मज्झे छिन्दित्वा हेट्ठा ओतरन्तो याव मूला आदाय कम्मे उपनेति , एवं भगवा ‘‘इमे, भिक्खवे, चत्तारो आहारा किं निदाना, किं समुदया, किं जातिका, किं पभवा? इमे चत्तारो आहारा तण्हानिदाना, तण्हासमुदया, तण्हाजातिका, तण्हापभवा। तण्हा चायं, भिक्खवे, किं निदाना? वेदना, फस्सो, सळायतनं, नामरूपं, विञ्ञाणम्। सङ्खारा किं निदाना…पे॰… सङ्खारा अविज्जानिदाना, अविज्जासमुदया, अविज्जाजातिका, अविज्जापभवा’’ति (सं॰ नि॰ २.११) मज्झतो पट्ठाय याव आदितो देसेति।&lt;br&gt;&#xA;कस्मा पनेवं देसेतीति? पटिच्चसमुप्पादस्स समन्तभद्दकत्ता, सयञ्च देसनाविलासप्पत्तत्ता। समन्तभद्दको हि पटिच्चसमुप्पादो ततो ततो ञायप्पटिवेधाय संवत्ततियेव। देसनाविलासप्पत्तो च भगवा चतुवेसारज्जप्पटिसम्भिदायोगेन चतुब्बिधगम्भीरभावप्पत्तिया च। सो देसनाविलासप्पत्तत्ता नानानयेहेव धम्मं देसेति। विसेसतो पनस्स या आदितो पट्ठाय अनुलोमदेसना, सा पवत्तिकारणविभागसम्मूळ्हं वेनेय्यजनं समनुपस्सतो यथासकेहि कारणेहि पवत्तिसन्दस्सनत्थं उप्पत्तिक्कमसन्दस्सनत्थञ्च पवत्तिताति ञातब्बा।&lt;br&gt;&#xA;या परियोसानतो पट्ठाय पटिलोमदेसना, सा ‘‘किच्छं वतायं लोको आपन्नो जायति च जीयति च मीयति चा’’ति (दी॰ नि॰ २.५७) आदिना नयेन किच्छापन्नं लोकमनुविलोकयतो पुब्बभागप्पटिवेधानुसारेन तस्स तस्स जरामरणादिकस्स दुक्खस्स अत्तनाधिगतकारणसन्दस्सनत्थम्। या पन मज्झतो पट्ठाय याव आदि, सा आहारनिदानववत्थापनानुसारेन याव अतीतं अद्धानं अतिहरित्वा पुन अतीतद्धतो पभुति हेतुफलपटिपाटिसन्दस्सनत्थम्। या पन मज्झतो पट्ठाय याव परियोसाना पवत्ता, सा पच्चुप्पन्ने अद्धाने अनागतद्धहेतुसमुट्ठानतो पभुति अनागतद्धसन्दस्सनत्थम्। तासु या सा पवत्तिकारणसम्मूळ्हस्स वेनेय्यजनस्स यथासकेहि कारणेहि पवत्तिसन्दस्सनत्थं उप्पत्तिक्कमसन्दस्सनत्थञ्च आदितो पट्ठाय अनुलोमदेसना वुत्ता, सा इध निक्खित्ताति वेदितब्बा।&lt;br&gt;&#xA;कस्मा पनेत्थ अविज्जा आदितो वुत्ता? किं पकतिवादीनं पकति विय अविज्जापि अकारणं मूलकारणं लोकस्साति? न अकारणम्। ‘‘आसवसमुदया अविज्जासमुदयो’’ति हि अविज्जाय कारणं वुत्तम्। अत्थि पन परियायो येन मूलकारणं सिया। को पन सोति? वट्टकथाय सीसभावो। भगवा हि वट्टकथं कथेन्तो द्वे धम्मे सीसं कत्वा कथेसि – अविज्जं वा भवतण्हं वा। यथाह – ‘‘पुरिमा, भिक्खवे, कोटि न पञ्ञायति अविज्जाय ‘इतो पुब्बे अविज्जा नाहोसि, अथ पच्छा समभवी’ति। एवञ्चेतं, भिक्खवे, वुच्चति, अथ च पन पञ्ञायति ‘इदप्पच्चया अविज्जा’’ति (अ॰ नि॰ १०.६१); भवतण्हं वा, यथाह – ‘‘पुरिमा, भिक्खवे, कोटि न पञ्ञायति भवतण्हाय ‘इतो पुब्बे भवतण्हा नाहोसि, अथ पच्छा समभवी’ति। एवञ्चेतं, भिक्खवे, वुच्चति, अथ च पन पञ्ञायति ‘इदप्पच्चया भवतण्हा’’ति (अ॰ नि॰ १०.६२)।&lt;br&gt;&#xA;कस्मा पन भगवा वट्टकथं कथेन्तो इमे द्वेव धम्मे सीसं कत्वा कथेसीति? सुगतिदुग्गतिगामिनो कम्मस्स विसेसहेतुभूतत्ता। दुग्गतिगामिनो हि कम्मस्स विसेसहेतु अविज्जा। कस्मा? यस्मा अविज्जाभिभूतो पुथुज्जनो, अग्गिसन्तापलगुळाभिघातपरिस्समाभिभूता वज्झगावी ताय परिस्समातुरताय निरस्सादम्पि अत्तनो अनत्थावहम्पि च उण्होदकपानं विय, किलेससन्तापतो निरस्सादम्पि दुग्गतिविनिपाततो च अत्तनो अनत्थावहम्पि पाणातिपातादिमनेकप्पकारं दुग्गतिगामिकम्मं आरभति। सुगतिगामिनो पन कम्मस्स विसेसहेतु भवतण्हा। कस्मा? यस्मा भवतण्हाभिभूतो पुथुज्जनो, यथा वुत्तप्पकारा गावी सीतुदकतण्हाय सअस्सादं अत्तनो परिस्समविनोदनञ्च सीतुदकपानं विय, किलेससन्तापविरहतो सअस्सादं सुगतिसम्पापनेन अत्तनो दुग्गतिदुक्खपरिस्समविनोदनञ्च पाणातिपातावेरमणीआदिमनेकप्पकारं सुगतिगामिकम्मं आरभति।&lt;br&gt;&#xA;एतेसु पन वट्टकथाय सीसभूतेसु धम्मेसु कत्थचि भगवा एकधम्ममूलिकं देसनं देसेति, सेय्यथिदं – ‘‘इति खो, भिक्खवे, अविज्जूपनिसा सङ्खारा, सङ्खारूपनिसं विञ्ञाण’’न्तिआदि (सं॰ नि॰ २.२३)। तथा ‘‘उपादानीयेसु, भिक्खवे, धम्मेसु अस्सादानुपस्सिनो विहरतो तण्हा पवड्ढति, तण्हापच्चया उपादान’’न्तिआदि (सं॰ नि॰ २.५२)। कत्थचि उभयमूलिकम्पि, सेय्यथिदं – ‘‘अविज्जानीवरणस्स, भिक्खवे, बालस्स तण्हाय सम्पयुत्तस्स एवमयं कायो समुदागतो। इति अयञ्चेव कायो बहिद्धा च नामरूपं इत्थेतं द्वयं, द्वयं पटिच्च फस्सो, सळेवायतनानि येहि फुट्ठो बालो सुखदुक्खं पटिसंवेदेती’’तिआदि (सं॰ नि॰ २.१९)। तासु तासु देसनासु ‘‘अविज्जापच्चया सङ्खारा’’ति अयमिध अविज्जावसेन एकधम्ममूलिका देसनाति वेदितब्बा। एवं तावेत्थ देसनाभेदतो विञ्ञातब्बो विनिच्छयो।&lt;br&gt;&#xA;‘अत्थतो’ति अविज्जादीनं पदानं अत्थतो, सेय्यथिदं – पूरेतुं अयुत्तट्ठेन कायदुच्चरितादि अविन्दियं नाम; अलद्धब्बन्ति अत्थो। तं अविन्दियं विन्दतीति अविज्जा। तब्बिपरीततो कायसुचरितादि विन्दियं नाम। तं विन्दियं न विन्दतीति अविज्जा। खन्धानं रासट्ठं, आयतनानं आयतनट्ठं, धातूनं सुञ्ञट्ठं, सच्चानं तथट्ठं, इन्द्रियानं आधिपतेय्यट्ठं अविदितं करोतीति अविज्जा। दुक्खादीनं पीळनादिवसेन वुत्तं चतुब्बिधं चतुब्बिधं अत्थं अविदितं करोतीतिपि अविज्जा। अन्तविरहिते संसारे सब्बयोनिगतिभवविञ्ञाणट्ठितिसत्तावासेसु सत्ते जवापेतीति अविज्जा। परमत्थतो अविज्जमानेसु इत्थिपुरिसादीसु जवति, विज्जमानेसुपि खन्धादीसु न जवतीति अविज्जा। अपिच चक्खुविञ्ञाणादीनं वत्थारम्मणानं पटिच्चसमुप्पादपटिच्चसमुप्पन्नानञ्च धम्मानं छादनतोपि अविज्जा।&lt;br&gt;&#xA;यं पटिच्च फलमेति सो पच्चयो। पटिच्चाति न विना तेन; तं अपच्चक्खित्वाति अत्थो। एतीति उप्पज्जति चेव पवत्तति चाति अत्थो। अपि च उपकारकट्ठो पच्चयट्ठो। अविज्जा च सा पच्चयो चाति अविज्जापच्चयो। तस्मा अविज्जापच्चया।&lt;br&gt;&#xA;सङ्खतमभिसङ्खरोन्तीति सङ्खारा। अपिच अविज्जापच्चया सङ्खारा, सङ्खारसद्देन आगतसङ्खारा चाति दुविधा सङ्खारा। तत्थ पुञ्ञापुञ्ञानेञ्जाभिसङ्खारा तयो, कायवचीचित्तसङ्खारा तयोति इमे छ अविज्जापच्चया सङ्खारा । ते सब्बेपि लोकियकुसलाकुसलचेतनामत्तमेव होन्ति।&lt;br&gt;&#xA;सङ्खतसङ्खारो, अभिसङ्खतसङ्खारो, अभिसङ्खरणसङ्खारो, पयोगाभिसङ्खारोति इमे पन चत्तारो सङ्खारसद्देन आगतसङ्खारा। तत्थ ‘‘अनिच्चा वत सङ्खारा’’तिआदीसु (दी॰ नि॰ २.२२१, २७२; सं॰ नि॰ १.१८६; २.१४३) वुत्ता सब्बेपि सप्पच्चया धम्मा ‘सङ्खतसङ्खारा’ नाम। कम्मनिब्बत्ता तेभूमका रूपारूपधम्मा ‘अभिसङ्खतसङ्खारा’ति अट्ठकथासु वुत्ता। तेपि ‘‘अनिच्चा वत सङ्खारा’’ति एत्थेव सङ्गहं गच्छन्ति। विसुं पन नेसं आगतट्ठानं न पञ्ञायति। तेभूमककुसलाकुसलचेतना पन ‘अभिसङ्खरणकसङ्खारो’ति वुच्चति। तस्स ‘‘अविज्जागतोयं, भिक्खवे, पुरिसपुग्गलो पुञ्ञञ्चे अभिसङ्खरोती’’तिआदीसु (सं॰ नि॰ २.५१) आगतट्ठानं पञ्ञायति। कायिकचेतसिकं पन वीरियं ‘पयोगाभिसङ्खारो’ति वुच्चति। सो ‘‘यावतिका अभिसङ्खारस्स गति, तावतिकं गन्त्वा अक्खाहतं मञ्ञे अट्ठासी’’तिआदीसु (अ॰ नि॰ ३.१५) आगतो।&lt;br&gt;&#xA;न केवलञ्च एतेयेव, अञ्ञेपि ‘‘सञ्ञावेदयितनिरोधं समापज्जन्तस्स खो, आवुसो विसाख, भिक्खुनो पठमं निरुज्झति वचीसङ्खारो, ततो कायसङ्खारो, ततो चित्तसङ्खारो’’तिआदिना (म॰ नि॰ १.४६४) नयेन सङ्खारसद्देन आगता अनेकसङ्खारा। तेसु नत्थि सो सङ्खारो, यो सङ्खतसङ्खारे सङ्गहं न गच्छेय्य। इतो परं सङ्खारपच्चया विञ्ञाणन्तिआदीसु यं वुत्तं तं वुत्तनयेनेव वेदितब्बम्।&lt;br&gt;&#xA;अवुत्ते पन विजानातीति विञ्ञाणम्। नमतीति नामम्। रुप्पतीति रूपम्। आये तनोति, आयतञ्च नयतीति आयतनम्। फुसतीति फस्सो। वेदयतीति वेदना। परितस्सतीति तण्हा। उपादियतीति उपादानम्। भवति भावयति चाति भवो। जननं जाति। जीरणं जरा। मरन्ति एतेनाति मरणम्। सोचनं सोको। परिदेवनं परिदेवो। दुक्खयतीति दुक्खं; उप्पादट्ठितिवसेन वा द्वेधा खणतीति दुक्खम्। दुम्मनस्स भावो दोमनस्सम्। भुसो आयासो उपायासो।&lt;br&gt;&#xA;सम्भवन्तीति निब्बत्तन्ति। न केवलञ्च सोकादीहेव, अथ खो सब्बपदेहि ‘सम्भवन्ती’ति सद्दस्स योजना कातब्बा। इतरथा हि ‘‘अविज्जापच्चया सङ्खारा’’ति वुत्ते किं करोन्तीति न पञ्ञायेय्युम्। ‘‘सम्भवन्ती’’ति पन योजनाय सति ‘‘अविज्जा च सा पच्चयो चाति अविज्जापच्चयो; तस्मा अविज्जापच्चया सङ्खारा सम्भवन्ती’’ति पच्चयपच्चयुप्पन्नववत्थानं कतं होति। एस नयो सब्बत्थ।&lt;br&gt;&#xA;एवन्ति निद्दिट्ठनयनिदस्सनम्। तेन अविज्जादीहेव कारणेहि, न इस्सरनिम्मानादीहीति दस्सेति। एतस्साति यथावुत्तस्स। केवलस्साति असम्मिस्सस्स सकलस्स वा। दुक्खक्खन्धस्साति दुक्खसमूहस्स, न सत्तस्स, न सुखसुभादीनम्। समुदयोति निब्बत्ति। होतीति सम्भवति। एवमेत्थ अत्थतो विञ्ञातब्बो विनिच्छयो।&lt;br&gt;&#xA;‘लक्खणादितो’ति अविज्जादीनं लक्खणादितो, सेय्यथिदं – अञ्ञाणलक्खणा अविज्जा, सम्मोहनरसा, छादनपच्चुपट्ठाना, आसवपदट्ठाना। अभिसङ्खरणलक्खणा सङ्खारा, आयूहनरसा, चेतनापच्चुपट्ठाना, अविज्जापदट्ठाना। विजाननलक्खणं विञ्ञाणं, पुब्बङ्गमरसं, पटिसन्धिपच्चुपट्ठानं, सङ्खारपदट्ठानं, वत्थारम्मणपदट्ठानं वा। नमनलक्खणं नामं, सम्पयोगरसं, अविनिब्भोगपच्चुपट्ठानं, विञ्ञाणपदट्ठानम्। रुप्पनलक्खणं रूपं, विकिरणरसं, अब्याकतपच्चुपट्ठानं, विञ्ञाणपदट्ठानम्। आयतनलक्खणं सळायतनं, दस्सनादिरसं, वत्थुद्वारभावपच्चुपट्ठानं , नामरूपपदट्ठानम्। फुसनलक्खणो फस्सो, सङ्घट्टनरसो, सङ्गतिपच्चुपट्ठानो, सळायतनपदट्ठानो। अनुभवनलक्खणा वेदना, विसयरससम्भोगरसा, सुखदुक्खपच्चुपट्ठाना, फस्सपदट्ठाना। हेतुलक्खणा तण्हा, अभिनन्दनरसा, अतित्तिभावपच्चुपट्ठाना, वेदनापदट्ठाना। गहणलक्खणं उपादानं, अमुञ्चनरसं, तण्हादळ्हत्तदिट्ठिपच्चुपट्ठानं, तण्हापदट्ठानम्। कम्मकम्मफललक्खणो भवो, भावनभवनरसो, कुसलाकुसलाब्याकतपच्चुपट्ठानो, उपादानपदट्ठानो। जातिआदीनं लक्खणादीनि सच्चविभङ्गे वुत्तनयेनेव वेदितब्बानि। एवमेत्थ लक्खणादितोपि विञ्ञातब्बो विनिच्छयो।&lt;br&gt;&#xA;‘एकविधादितो’ति एत्थ अविज्जा अञ्ञाणादस्सनमोहादिभावतो एकविधा, अप्पटिपत्तिमिच्छापटिपत्तितो दुविधा तथा सङ्खारासङ्खारतो, वेदनात्तयसम्पयोगतो तिविधा, चतुसच्चअप्पटिवेधतो चतुब्बिधा, गतिपञ्चकादीनवच्छादनतो पञ्चविधा, द्वारारम्मणतो पन सब्बेसुपि अरूपधम्मेसु छब्बिधता वेदितब्बा।&lt;br&gt;&#xA;सङ्खारा सासवविपाकधम्मधम्मादिभावतो एकविधा, कुसलाकुसलतो दुविधा तथा परित्तमहग्गतहीनमज्झिममिच्छत्तनियतानियततो, तिविधा पुञ्ञाभिसङ्खारादिभावतो, चतुब्बिधा चतुयोनिसंवत्तनतो, पञ्चविधा पञ्चगतिगामितो।&lt;br&gt;&#xA;विञ्ञाणं लोकियविपाकादिभावतो एकविधं, सहेतुकाहेतुकादितो दुविधं, भवत्तयपरियापन्नतो वेदनात्तयसम्पयोगतो अहेतुकदुहेतुकतिहेतुकतो च तिविधं, योनिगतिवसेन चतुब्बिधं पञ्चविधञ्च।&lt;br&gt;&#xA;नामरूपं विञ्ञाणसन्निस्सयतो कम्मपच्चयतो च एकविधं, सारम्मणानारम्मणतो दुविधं, अतीतादितो तिविधं, योनिगतिवसेन चतुब्बिधं पञ्चविधञ्च।&lt;br&gt;&#xA;सळायतनं सञ्जातिसमोसरणट्ठानतो एकविधं, भूतप्पसादविञ्ञाणादितो दुविधं, सम्पत्तासम्पत्तनोभयगोचरतो तिविधं, योनिगतिपरियापन्नतो चतुब्बिधं पञ्चविधञ्चाति इमिना नयेन फस्सादीनम्पि एकविधादिभावो वेदितब्बोति। एवमेत्थ एकविधादितोपि विञ्ञातब्बो विनिच्छयो।&lt;br&gt;&#xA;‘अङ्गानञ्च ववत्थाना’ति सोकादयो चेत्थ भवचक्कस्स अविच्छेददस्सनत्थं वुत्ता। जरामरणब्भाहतस्स हि बालस्स ते सम्भवन्ति। यथाह – ‘‘अस्सुतवा, भिक्खवे, पुथुज्जनो सारीरिकाय दुक्खाय वेदनाय फुट्ठो समानो सोचति किलमति परिदेवति उरत्ताळिं कन्दति सम्मोहमापज्जती’’ति (सं॰ नि॰ ४.२५२)। याव च तेसं पवत्ति ताव अविज्जायाति पुनपि अविज्जापच्चया सङ्खाराति सम्बन्धमेव होति भवचक्कम्। तस्मा तेसम्पि जरामरणेनेव एकसङ्खेपं कत्वा द्वादसेव पटिच्चसमुप्पादङ्गानीति वेदितब्बानि। एवमेत्थ अङ्गानं ववत्थानतोपि विञ्ञातब्बो विनिच्छयो। अयं तावेत्थ उद्देसवारवसेन सङ्खेपकथा।&lt;br&gt;&#xA;उद्देसवारवण्णना निट्ठिता।&lt;/p&gt;</description>
    </item>
    <item>
      <title>०७. सतिपट्ठानविभङ्गो</title>
      <link>https://vishvAsa.github.io/pALi/02_aTThakathA/03_abhidhammapiTaka/02_sammohavinodanI-aTThakathA/07_satipaTThAnavibhango/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/03_abhidhammapiTaka/02_sammohavinodanI-aTThakathA/07_satipaTThAnavibhango/</guid>
      <description>&lt;p&gt;७. सतिपट्ठानविभङ्गो&lt;br&gt;&#xA;१. सुत्तन्तभाजनीयं उद्देसवारवण्णना&lt;br&gt;&#xA;३५५. इदानि तदनन्तरे सतिपट्ठानविभङ्गे चत्तारोति गणनपरिच्छेदो। तेन न ततो हेट्ठा न उद्धन्ति सतिपट्ठानपरिच्छेदं दीपेति। सतिपट्ठानाति तयो सतिपट्ठाना – सतिगोचरोपि, तिधा पटिपन्नेसु सावकेसु सत्थुनो पटिधानुनयवीतिवत्ततापि, सतिपि। ‘‘चतुन्नं, भिक्खवे, सतिपट्ठानानं समुदयञ्च अत्थङ्गमञ्च देसेस्सामि। तं सुणाथ…पे॰… को च, भिक्खवे, कायस्स समुदयो? आहारसमुदया कायस्स समुदयो’’तिआदीसु (सं॰ नि॰ ५.४०८) हि सतिगोचरो सतिपट्ठानन्ति वुच्चति। तथा ‘‘कायो उपट्ठानं, नो सति। सति उपट्ठानञ्चेव सति चा’’तिआदीसु (पटि॰ म॰ ३.३५)। तस्सत्थो – पतिट्ठाति अस्मिन्ति पट्ठानम्। का पतिट्ठाति? सति। सतिया पट्ठानं सतिपट्ठानं, पधानं ठानन्ति वा पट्ठानं; सतिया पट्ठानं सतिपट्ठानं हत्थिट्ठानअस्सट्ठानादीनि विय।&lt;br&gt;&#xA;‘‘तयो सतिपट्ठाना यदरियो सेवति, यदरियो सेवमानो सत्था गणं अनुसासितुमरहती’’ति (म॰ नि॰ ३.३०४, ३११) एत्थ तिधा पटिपन्नेसु सावकेसु सत्थुनो पटिघानुनयवीतिवत्तता सतिपट्ठानन्ति वुत्ता। तस्सत्थो – पट्ठपेतब्बतो पट्ठानं, पवत्तयितब्बतोति अत्थो। केन पट्ठपेतब्बतोति? सतिया; सतिया पट्ठानं सतिपट्ठानम्। ‘‘चत्तारो सतिपट्ठाना भाविता बहुलीकता सत्त बोज्झङ्गे परिपूरेन्ती’’तिआदीसु (म॰ नि॰ ३.१४७) पन सतियेव सतिपट्ठानन्ति वुच्चति। तस्सत्थो – पतिट्ठातीति पट्ठानं, उपट्ठाति ओक्कन्दित्वा पक्खन्दित्वा पवत्ततीति अत्थो; सतियेव पट्ठानट्ठेन सतिपट्ठानं; अथवा सरणट्ठेन सति, उपट्ठानट्ठेन पट्ठानम्। इति सति च सा पट्ठानञ्चातिपि सतिपट्ठानम्। इदमिध अधिप्पेतम्। यदि एवं, कस्मा सतिपट्ठानाति बहुवचनं कतन्ति? सतिया बहुत्ता; आरम्मणभेदेन हि बहुका ता सतियोति।&lt;br&gt;&#xA;कस्मा पन भगवता चत्तारोव सतिपट्ठाना वुत्ता, अनूना अनधिकाति? वेनेय्यहितत्ता। तण्हाचरितदिट्ठिचरितसमथयानिकविपस्सनायानिकेसु हि मन्दतिक्खवसेन द्विधा पवत्तेसु मन्दस्स तण्हाचरितस्स ओळारिकं कायानुपस्सनासतिपट्ठानं विसुद्धिमग्गो, तिक्खस्स सुखुमं वेदनानुपस्सनासतिपट्ठानम्। दिट्ठिचरितस्सपि मन्दस्स नातिप्पभेदगतं चित्तानुपस्सनासतिपट्ठानं विसुद्धिमग्गो, तिक्खस्स अतिप्पभेदगतं धम्मानुपस्सनासतिपट्ठानम्। समथयानिकस्स च मन्दस्स अकिच्छेन अधिगन्तब्बनिमित्तं पठमं सतिपट्ठानं विसुद्धिमग्गो, तिक्खस्स ओळारिकारम्मणे असण्ठहनतो दुतियम्। विपस्सनायानिकस्सापि मन्दस्स नातिप्पभेदगतारम्मणं ततियं, तिक्खस्स अतिप्पभेदगतारम्मणं चतुत्थम्। इति चत्तारोव वुत्ता, अनूना अनधिकाति।&lt;br&gt;&#xA;सुभसुखनिच्चअत्तभावविपल्लासप्पहानत्थं वा। कायो हि असुभो। तत्थ सुभविपल्लासविपल्लत्था सत्ता। तेसं तत्थ असुभभावदस्सनेन तस्स विपल्लासस्स पहानत्थं पठमं सतिपट्ठानं वुत्तम्। सुखं, निच्चं, अत्ताति गहितेसुपि च वेदनादीसु वेदना दुक्खा, चित्तं अनिच्चं, धम्मा अनत्ता। एतेसु च सुखनिच्चअत्तभावविपल्लासविपल्लत्था सत्ता। तेसं तत्थ दुक्खादिभावदस्सनेन तेसं विपल्लासानं पहानत्थं सेसानि तीणि वुत्तानीति। एवं सुभसुखनिच्चअत्तभावविपल्लासप्पहानत्थं वा चत्तारोव वुत्ता अनूना अनधिकाति वेदितब्बा। न केवलञ्च विपल्लासपहानत्थमेव, अथ खो चतुरोघयोगासवगन्थउपादानअगतिप्पहानत्थम्पि चतुब्बिधाहारपरिञ्ञत्थञ्च चत्तारोव वुत्ताति वेदितब्बा। अयं ताव पकरणनयो।&lt;br&gt;&#xA;अट्ठकथायं पन ‘‘सरणवसेन चेव एकत्तसमोसरणवसेन च एकमेव सतिपट्ठानं आरम्मणवसेन चत्तारोति एतदेव वुत्तम्। यथा हि चतुद्वारे नगरे पाचीनतो आगच्छन्ता पाचीनदिसाय उट्ठानकं भण्डं गहेत्वा पाचीनद्वारेन नगरमेव पविसन्ति, दक्खिणतो, पच्छिमतो, उत्तरतो आगच्छन्ता उत्तरदिसाय उट्ठानकं भण्डं गहेत्वा उत्तरद्वारेन नगरमेव पविसन्ति, एवं सम्पदमिदं वेदितब्बम्। नगरं विय हि निब्बानमहानगरं, द्वारं विय अट्ठङ्गिको लोकुत्तरमग्गो। पाचीनदिसादयो विय कायादयो।&lt;br&gt;&#xA;यथा पाचीनतो आगच्छन्ता पाचीनदिसाय उट्ठानकं भण्डं गहेत्वा पाचीनद्वारेन नगरमेव पविसन्ति, एवं कायानुपस्सनामुखेन आगच्छन्ता चुद्दसविधेन कायानुपस्सनं भावेत्वा कायानुपस्सनाभावनानुभावनिब्बत्तेन अरियमग्गेन एकं निब्बानमेव ओसरन्ति। यथा दक्खिणतो आगच्छन्ता दक्खिणदिसाय उट्ठानकं भण्डं गहेत्वा दक्खिणद्वारेन नगरमेव पविसन्ति, एवं वेदनानुपस्सनामुखेन आगच्छन्ता नवविधेन वेदनानुपस्सनं भावेत्वा वेदनानुपस्सनाभावनानुभावनिब्बत्तेन अरियमग्गेन एकं निब्बानमेव ओसरन्ति। यथा पच्छिमतो आगच्छन्ता पच्छिमदिसाय उट्ठानकं भण्डं गहेत्वा पच्छिमद्वारेन नगरमेव पविसन्ति, एवं चित्तानुपस्सनामुखेन आगच्छन्ता सोळसविधेन चित्तानुपस्सनं भावेत्वा चित्तानुपस्सनाभावनानुभावनिब्बत्तेन अरियमग्गेन एकं निब्बानमेव ओसरन्ति। यथा उत्तरतो आगच्छन्ता उत्तरदिसाय उट्ठानकं भण्डं गहेत्वा उत्तरद्वारेन नगरमेव पविसन्ति, एवं धम्मानुपस्सनामुखेन आगच्छन्ता पञ्चविधेन धम्मानुपस्सनं भावेत्वा धम्मानुपस्सनाभावनानुभावनिब्बत्तेन अरियमग्गेन एकं निब्बानमेव ओसरन्तीति। एवं सरणवसेन चेव एकत्तसमोसरणवसेन च एकमेव सतिपट्ठानं आरम्मणवसेन चत्तारोति वुत्ताति वेदितब्बा।&lt;br&gt;&#xA;इध भिक्खूति एत्थ किञ्चापि भगवता देवलोके निसीदित्वा अयं सतिपट्ठानविभङ्गो कथितो, एकभिक्खुपि तत्थ भगवतो सन्तिके निसिन्नको नाम नत्थि। एवं सन्तेपि यस्मा इमे चत्तारो सतिपट्ठाने भिक्खू भावेन्ति, भिक्खुगोचरा हि एते, तस्मा इध भिक्खूति आलपति। किं पनेते सतिपट्ठाने भिक्खूयेव भावेन्ति, न भिक्खुनीआदयोति? भिक्खुनीआदयोपि भावेन्ति। भिक्खू पन अग्गपरिसा। इति अग्गपरिसत्ता इध भिक्खूति आलपति। पटिपत्तिया वा भिक्खुभावदस्सनतो एवमाह। यो हि इमं पटिपत्तिं पटिपज्जति, सो भिक्खु नाम होति। पटिपन्नको हि देवो वा होतु मनुस्सो वा, भिक्खूति सङ्खं गच्छतियेव। यथाह –&lt;br&gt;&#xA;‘‘अलङ्कतो चेपि समञ्चरेय्य,&lt;br&gt;&#xA;सन्तो दन्तो नियतो ब्रह्मचारी।&lt;br&gt;&#xA;सब्बेसु भूतेसु निधाय दण्डं,&lt;br&gt;&#xA;सो ब्राह्मणो सो समणो स भिक्खू’’ति॥ (ध॰ प॰ १४२)।&lt;/p&gt;</description>
    </item>
    <item>
      <title>०८. सम्मप्पधानविभङ्गो</title>
      <link>https://vishvAsa.github.io/pALi/02_aTThakathA/03_abhidhammapiTaka/02_sammohavinodanI-aTThakathA/08_sammappadhAnavibhango/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/03_abhidhammapiTaka/02_sammohavinodanI-aTThakathA/08_sammappadhAnavibhango/</guid>
      <description>&lt;p&gt;८. सम्मप्पधानविभङ्गो&lt;br&gt;&#xA;१. सुत्तन्तभाजनीयवण्णना&lt;br&gt;&#xA;३९०. इदानि तदनन्तरे सम्मप्पधानविभङ्गे चत्तारोति गणनपरिच्छेदो। तेन न ततो हेट्ठा न उद्धन्ति सम्मप्पधानपरिच्छेदं दीपेति। सम्मप्पधानाति कारणप्पधाना उपायप्पधाना योनिसोपधाना। इध भिक्खूति इमस्मिं सासने पटिपन्नको भिक्खु। अनुप्पन्नानन्ति अनिब्बत्तानम्। पापकानन्ति लामकानम्। अकुसलानं धम्मानन्ति अकोसल्लसम्भूतानं धम्मानम्। अनुप्पादायाति न उप्पादनत्थाय। छन्दं जनेतीति कत्तुकम्यतासङ्खातं कुसलच्छन्दं जनेति उप्पादेति। वायमतीति पयोगं परक्कमं करोति। वीरियं आरभतीति कायिकचेतसिकं वीरियं करोति। चित्तं पग्गण्हातीति तेनेव सहजातवीरियेन चित्तं उक्खिपति। पदहतीति पधानवीरियं करोति। पटिपाटिया पनेतानि चत्तारिपि पदानि आसेवनाभावनाबहुलीकम्मसातच्चकिरियाहि योजेतब्बानि।&lt;br&gt;&#xA;उप्पन्नानं पापकानन्ति अनुप्पन्नन्ति अवत्तब्बतं आपन्नानं पापधम्मानम्। पहानायाति पजहनत्थाय। अनुप्पन्नानं कुसलानं धम्मानन्ति अनिब्बत्तानं कोसल्लसम्भूतानं धम्मानम्। उप्पादायाति उप्पादनत्थाय। उप्पन्नानन्ति निब्बत्तानम्। ठितियाति ठितत्थाय। असम्मोसायाति अनस्सनत्थम्। भिय्योभावायाति पुनप्पुनं भावाय। वेपुल्लायाति विपुलभावाय। भावनायाति वड्ढिया। पारिपूरियाति परिपूरणत्थाय। अयं ताव चतुन्नं सम्मप्पधानानं उद्देसवारवसेन एकपदिको अत्थुद्धारो।&lt;br&gt;&#xA;३९१. इदानि पटिपाटिया तानि पदानि भाजेत्वा दस्सेतुं कथञ्च भिक्खु अनुप्पन्नानन्तिआदिना नयेन निद्देसवारो आरद्धो। तत्थ यं हेट्ठा धम्मसङ्गहे आगतसदिसं, तं तस्स वण्णनायं वुत्तनयेनेव वेदितब्बम्। यं पन तस्मिं अनागतं, तत्थ छन्दनिद्देसे ताव यो छन्दोति यो छन्दनियवसेन छन्दो। छन्दिकताति छन्दिकभावो, छन्दकरणाकारो वा। कत्तुकम्यताति कत्तुकामता। कुसलोति छेको। धम्मच्छन्दोति सभावच्छन्दो। अयञ्हि छन्दो नाम तण्हाछन्दो, दिट्ठिछन्दो, वीरियछन्दो, धम्मच्छन्दोति बहुविधो नानप्पकारको। तेसु धम्मच्छन्दोति इमस्मिं ठाने कत्तुकम्यताकुसलधम्मच्छन्दो अधिप्पेतो।&lt;br&gt;&#xA;इमं छन्दं जनेतीति छन्दं कुरुमानोव छन्दं जनेति नाम। सञ्जनेतीति उपसग्गेन पदं वड्ढितम्। उट्ठपेतीति छन्दं कुरुमानोव तं उट्ठपेति नाम। समुट्ठपेतीति उपसग्गेन पदं वड्ढितम्। निब्बत्तेतीति छन्दं कुरुमानोव तं निब्बत्तेति नाम। अभिनिब्बत्तेतीति उपसग्गेन पदं वड्ढितम्। अपिच छन्दं करोन्तोव छन्दं जनेति नाम। तमेव सततं करोन्तो सञ्जनेति नाम। केनचिदेव अन्तरायेन पतितं पुन उक्खिपन्तो उट्ठपेति नाम। पबन्धट्ठितिं पापेन्तो समुट्ठपेति नाम। तं पाकटं करोन्तो निब्बत्तेति नाम। अनोसक्कनताय अलीनवुत्तिताय अनोलीनवुत्तिताय अभिमुखभावेन निब्बत्तेन्तो अभिनिब्बत्तेति नाम।&lt;br&gt;&#xA;३९४. वीरियनिद्देसे वीरियं करोन्तोव वीरियं आरभति नाम। दुतियपदं उपसग्गेन वड्ढितम्। वीरियं करोन्तोयेव च आसेवति भावेति नाम। पुनप्पुनं करोन्तो वहुलीकरोति। आदितोव करोन्तो आरभति। पुनप्पुनं करोन्तो समारभति। भावनावसेन भजन्तो आसेवति। वड्ढेन्तो भावेति। सब्बकिच्चेसु तदेव बहुलीकरोन्तो बहुलीकरोतीति वेदितब्बो।&lt;br&gt;&#xA;३९५. चित्तपग्गहनिद्देसे वीरियपग्गहेन योजेन्तो चित्तं पग्गण्हाति, उक्खिपतीति अत्थो। पुनप्पुनं पग्गण्हन्तो सम्पग्गण्हाति। एवं सम्पग्गहितं यथा न पतति तथा नं वीरियुपत्थम्भेन उपत्थम्भेन्तो उपत्थम्भेति। उपत्थम्भितम्पि थिरभावत्थाय पुनप्पुनं उपत्थम्भेन्तो पच्चुपत्थम्भेति नाम।&lt;br&gt;&#xA;४०६. ठितियातिपदस्स निद्देसे सब्बेसम्पि असम्मोसादीनं ठितिवेवचनभावं दस्सेतुं या ठिति सो असम्मोसोतिआदि वुत्तम्। एत्थ हि हेट्ठिमं हेट्ठिमं पदं उपरिमस्स उपरिमस्स पदस्स अत्थो, उपरिमं उपरिमं पदं हेट्ठिमस्स हेट्ठिमस्स अत्थोतिपि वत्तुं वट्टति। सेसं सब्बत्थ उत्तानत्थमेवाति। अयं ताव पाळिवण्णना।&lt;br&gt;&#xA;अयं पनेत्थ विनिच्छयकथा। अयञ्हि सम्मप्पधानकथा नाम दुविधा – लोकिया लोकुत्तरा च। तत्थ लोकिया सब्बपुब्बभागे होति। सा कस्सपसंयुत्तपरियायेन लोकियमग्गक्खणे वेदितब्बा। वुत्तञ्हि तत्थ –&lt;br&gt;&#xA;‘‘चत्तारो मे, आवुसो, सम्मप्पधाना। कतमे चत्तारो?&lt;br&gt;&#xA;इधावुसो, भिक्खु ‘अनुप्पन्ना मे पापका अकुसला धम्मा उप्पज्जमाना अनत्थाय संवत्तेय्यु’न्ति आतप्पं करोति; ‘उप्पन्ना मे पापका अकुसला धम्मा अप्पहीयमाना अनत्थाय संवत्तेय्यु’न्ति आतप्पं करोति; ‘अनुप्पन्ना मे कुसला धम्मा अनुप्पज्जमाना अनत्थाय संवत्तेय्यु’न्ति आतप्पं करोति। ‘उप्पन्ना मे कुसला धम्मा निरुज्झमाना अनत्थाय संवत्तेय्यु’न्ति आतप्पं करोती’’ति (सं॰ नि॰ २.१४५)।&lt;br&gt;&#xA;एत्थ च ‘अनुप्पन्ना मे कुसला धम्मा’ति समथविपस्सना चेव मग्गो च। उप्पन्ना कुसला नाम समथविपस्सनाव। मग्गो पन सकिं उप्पज्जित्वा निरुज्झमानो अनत्थाय संवत्तनको नाम नत्थि। सो हि फलस्स पच्चयं दत्वाव निरुज्झति। पुरिमस्मिं वा समथविपस्सनाव गहेतब्बाति वुत्तं, तं पन न युत्तम्।&lt;br&gt;&#xA;तत्थ ‘‘उप्पन्ना समथविपस्सना निरुज्झमाना अनत्थाय संवत्तन्ती’’ति अत्थस्स आविभावत्थं इदं वत्थु – एको किर खीणासवत्थेरो ‘महाचेतियञ्च महाबोधिञ्च वन्दिस्सामी’ति समापत्तिलाभिना भण्डगाहकसामणेरेन सद्धिं जनपदतो महाविहारं आगन्त्वा विहारपरिवेणं पाविसि; सायन्हसमये महाभिक्खुसङ्घे चेतियं वन्दमाने चेतियं वन्दनत्थाय न निक्खमि। कस्मा? खीणासवानञ्हि तीसु रतनेसु महन्तं गारवं होति। तस्मा भिक्खुसङ्घे वन्दित्वा पटिक्कन्ते मनुस्सानं सायमासभुत्तवेलाय सामणेरम्पि अजानापेत्वा ‘चेतियं वन्दिस्सामी’ति एककोव निक्खमि। सामणेरो ‘किं नु खो थेरो अवेलाय एककोव गच्छति, जानिस्सामी’ति उपज्झायस्स पदानुपदिकोव निक्खमि। थेरो अनावज्जनेन तस्स आगमनं अजानन्तो दक्खिणद्वारेन महाचेतियङ्गणं आरुळ्हो। सामणेरोपि अनुपदंयेव आरुळ्हो।&lt;br&gt;&#xA;महाथेरो महाचेतियं उल्लोकेत्वा बुद्धारम्मणं पीतिं गहेत्वा सब्बं चेतसो समन्नाहरित्वा हट्ठपहट्ठो महाचेतियं वन्दति। सामणेरो थेरस्स वन्दनाकारं दिस्वा ‘उपज्झायो मे अतिविय पसन्नचित्तो वन्दति; किं नु खो पुप्फानि लभित्वा पूजं करेय्या’ति चिन्तेसि। थेरे वन्दित्वा उट्ठाय सिरसि अञ्जलिं ठपेत्वा महाचेतियं उल्लोकेत्वा ठिते सामणेरो उक्कासित्वा अत्तनो आगतभावं जानापेसि। थेरो परिवत्तेत्वा ओलोकेन्तो ‘‘कदा आगतोसी’’ति पुच्छि। ‘‘तुम्हाकं चेतियं वन्दनकाले, भन्ते; अतिविय पसन्ना चेतियं वन्दित्थ; किन्नु खो पुप्फानि लभित्वा पूजेय्याथा’’ति? ‘‘आम, सामणेर, इमस्मिं चेतिये विय अञ्ञत्र एत्तकं धातुनिधानं नाम नत्थि। एवरूपं असदिसं महाथूपं पुप्फानि लभित्वा को न पूजेय्या’’ति? ‘‘तेन हि, भन्ते, अधिवासेथ, आहरिस्सामी’’ति तावदेव झानं समापज्जित्वा इद्धिया हिमवन्तं गन्त्वा वण्णगन्धसम्पन्नानि पुप्फानि गहेत्वा परिस्सावनं पूरेत्वा महाथेरे दक्खिणमुखतो पच्छिममुखे असम्पत्तेयेव आगन्त्वा पुप्फपरिस्सावनं हत्थे ठपेत्वा ‘‘पूजेथ भन्ते’’ति आह। थेरो ‘‘अतिमन्दानि नो, सामणेर, पुप्फानी’’ति आह। ‘‘गच्छथ, भन्ते, भगवतो गुणे आवज्जेत्वा पूजेथा’’ति।&lt;br&gt;&#xA;थेरो पच्छिममुखनिस्सितेन सोपानेन आरुय्ह कुच्छिवेदिकाभूमियं पुप्फपूजं कातुं आरद्धो। वेदिकाभूमि परिपुण्णा; पुप्फानि पतित्वा दुतियभूमियं जण्णुप्पमाणेन ओधिना पूरयिंसु। ततो ओतरित्वा पादपिट्ठिकपन्तिं पूजेसि; सापि परिपूरि; परिपुण्णभावं ञत्वा हेट्ठिमतले विकिरन्तो अगमासि; सब्बं चेतियङ्गणं परिपूरि; तस्मिं परिपुण्णे ‘‘सामणेर, पुप्फानि न खीयन्ती’’ति आह। ‘‘परिस्सावनं, भन्ते, अधोमुखं करोथा’’ति। अधोमुखं कत्वा चालेसि। तदा पुप्फानि खीणानि। थेरो परिस्सावनं सामणेरस्स दत्वा सद्धिं हत्थिपाकारेन चेतियं तिक्खत्तुं पदक्खिणं कत्वा चतूसु ठानेसु वन्दित्वा परिवेणं गच्छन्तो चिन्तेसि – ‘याव महिद्धिको वतायं सामणेरो; सक्खिस्सति नु खो इमं इद्धानुभावं रक्खितुन्ति? ततो ‘न सक्खिस्सती’ति दिस्वा सामणेरं आह – ‘‘सामणेर, त्वं इदानि महिद्धिको; एवरूपं पन इद्धिं नासेत्वा पच्छिमकाले काणपेसकारिया हत्थेन मद्दितंकञ्जियं पिविस्ससी’’ति। दहरकभावस्स नामेस दोसो यं सो उपज्झायस्स कथाय संवेजेत्वा ‘कम्मट्ठानं मे, भन्ते, आचिक्खथा’ति न याचि; ‘अम्हाकं उपज्झायो किं वदती’ति तं पन असुणन्तो विय अगमासि।&lt;br&gt;&#xA;थेरो महाचेतियञ्च महाबोधिञ्च वन्दित्वा सामणेरं पत्तचीवरं गाहापेत्वा अनुपुब्बेन कुटेळितिस्समहाविहारं अगमासि। सामणेरो उपज्झायस्स पदानुपदिको हुत्वा भिक्खाचारं न गच्छति। ‘‘कतरं गामं पविसथ, भन्ते’’ति पुच्छित्वा पन ‘इदानि मे उपज्झायो गामद्वारं सम्पत्तो भविस्सती’ति ञत्वा अत्तनो च उपज्झायस्स च पत्तचीवरं गहेत्वा आकासेनागन्त्वा थेरस्स पत्तचीवरं दत्वा पिण्डाय पविसति। थेरो सब्बकालं ओवदति – ‘‘सामणेर, मा एवमकासि; पुथुज्जनिद्धि नाम चला अनिबद्धा; असप्पायं रूपादिआरम्मणं लभित्वा अप्पमत्तकेनेव भिज्जति; सन्ताय समापत्तिया परिहीना ब्रह्मचरियवासे सन्थम्भितुं न सक्कोन्ती’’ति। सामणेरो ‘किं कथेति मय्हं उपज्झायो’ति सोतुं न इच्छति, तथेव करोति। थेरो अनुपुब्बेन चेतियवन्दनं करोन्तो कम्मुपेन्दविहारं नाम गतो। तत्थ वसन्तेपि थेरे सामणेरो तथेव करोति।&lt;br&gt;&#xA;अथेकदिवसं एका पेसकारधीता अभिरूपा पठमवये ठिता कम्मुपेन्दगामतो निक्खमित्वा पदुमस्सरं ओरुय्ह गायमाना पुप्फानि भञ्जति। तस्मिं समये सामणेरो पदुमस्सरमत्थकेन गच्छति गच्छन्तो पन, सक्करलसिकाय काणमक्खिका विय, तस्सा गीतसद्दे बज्झि; तावदेव इद्धि अन्तरहिता, छिन्नपक्खो काको विय अहोसि। सन्तसमापत्तिबलेन पन तत्थेव उदकपिट्ठे अपतित्वा सिम्बलितूलं विय पतमानं अनुपुब्बेन पदुमस्सरतीरे अट्ठासि। सो वेगेन गन्त्वा उपज्झायस्स पत्तचीवरं दत्वा निवत्ति। महाथेरो ‘पगेवेतं मया दिट्ठं, निवारियमानोपि न निवत्तिस्सती’ति किञ्चि अवत्वा पिण्डाय पाविसि।&lt;br&gt;&#xA;सामणेरो गन्त्वा पदुमस्सरतीरे अट्ठासि तस्सा पच्चुत्तरणं आगमयमानो। सापि सामणेरं आकासेन गच्छन्तञ्च पुनागन्त्वा ठितञ्च दिस्वा ‘अद्धा एस मं निस्साय उक्कण्ठितो’ति ञत्वा ‘पटिक्कम सामणेरा’ति आह। सोपि पटिपक्कमि। इतरा पच्चुत्तरित्वा साटकं निवासेत्वा तं उपसङ्कमित्वा ‘किं, भन्ते’ति पुच्छि। सो तमत्थं आरोचेसि। सा बहूहि कारणेहि घरावासे आदीनवं ब्रह्मचरियवासे आनिसंसञ्च दस्सेत्वा ओवदमानापि तस्स उक्कण्ठं विनोदेतुं असक्कोन्ती ‘अयं मम कारणा एवरूपाय इद्धिया परिहीनो; न दानि युत्तं परिच्चजितु’न्ति। ‘इधेव तिट्ठा’ति वत्वा घरं गन्त्वा मातापितूनं तं पवत्तिं आरोचेसि। तेपि आगन्त्वा नानप्पकारं ओवदमाना वचनं अग्गण्हन्तं आहंसु – ‘‘त्वं अम्हे उच्चाकुलाति मा सल्लक्खेसि। मयं पेसकारा। सक्खिस्ससि पेसकारकम्मं कातु’’न्ति? सामणेरो आह – ‘‘उपासक, गिहीभूतो नाम पेसकारकम्मं वा करेय्य नळकारकम्मं वा, किं इमिना, मा साटकमत्ते लोभं करोथा’’ति । पेसकारको उदरे बद्धसाटकं दत्वा घरं नेत्वा धीतरं अदासि।&lt;br&gt;&#xA;सो पेसकारकम्मं उग्गण्हित्वा पेसकारेहि सद्धिं सालाय कम्मं करोति। अञ्ञेसं इत्थियो पातोव भत्तं सम्पादेत्वा आहरिंसु। तस्स भरिया न ताव आगच्छति। सो इतरेसु कम्मं विस्सज्जेत्वा भुञ्जमानेसु तसरं वट्टेन्तो निसीदि। सा पच्छा आगमासि। अथ नं सो ‘अतिचिरेन आगतासी’ति तज्जेसि। मातुगामो च नाम अपि चक्कवत्तिराजानं अत्तनि पटिबद्धचित्तं ञत्वा दासं विय सल्लक्खेति। तस्मा सा एवमाह – ‘‘अञ्ञेसं घरे दारुपण्णलोणादीनि सन्निहितानि; बाहिरतो आहरित्वा दायका पेसकारकापि अत्थि। अहं पन एकिका; त्वम्पि ‘मय्हं घरे इदं अत्थि, इदं नत्थी’ति न जानासि। सचे इच्छसि भुञ्ज, नो चे इच्छसि मा भुञ्जा’’ति। सो ‘न केवलं उस्सूरे भत्तं आहरसि, वाचायपि मं घट्टेसी’ति कुज्झित्वा अञ्ञं पहरणं अपस्सन्तो तमेव तसरदण्डकं तसरतो लुञ्चित्वा खिपि। सा तं आगच्छन्तं दिस्वा ईसकं परिवत्ति। तसरदण्डकस्स च कोटि नाम तिखिणा होति। सा तस्सा परिवत्तमानाय अक्खिकोटियं पविसित्वा अट्ठासि। सा उभोहि हत्थेहि वेगेन अक्खिं अग्गहेसि। भिन्नट्ठानतो लोहितं पग्घरति।&lt;br&gt;&#xA;सो तस्मिं काले उपज्झायस्स वचनं अनुस्सरि ‘इदं सन्धाय मं उपज्झायो ‘‘अनागते काले काणपेसकारिया हत्थेन मद्दितं कञ्जियं पिविस्ससी’’ति आह। इदं थेरेन दिट्ठं भविस्सति। अहो दीघदस्सी अय्यो’ति महासद्देन रोदितुं आरभि। तमेनं अञ्ञे ‘‘अलं, आवुसो, मा रोदि; अक्खि नाम भिन्नं न सक्का रोदनेन पटिपाकतिकं कातु’’न्ति आहंसु। सो ‘‘नाहं एतमत्थं रोदामि; अपिच खो इदं सन्धाय रोदामी’’ति सब्बं पवत्तिं पटिपाटिया कथेसि। एवं उप्पन्ना समथविपस्सना निरुज्झमाना अनत्थाय संवत्तन्ति।&lt;br&gt;&#xA;अपरम्पि वत्थु – तिंसमत्ता भिक्खू कल्याणियं महाचेतियं वन्दित्वा अटविमग्गेन महामग्गं ओतरमाना अन्तरामग्गे झामक्खेत्ते कम्मं कत्वा आगच्छन्तं एकं मनुस्सं अद्दसंसु। तस्स सरीरं मसिमक्खितं होति, मसिमक्खितमेव च एकं कासावं कच्छं पीळेत्वा निवत्थम्। ओलोकियमानो झामखाणुको विय खायति। सो दिवसभागे कम्मं कत्वा उपड्ढझायमानानं दारूनं कलापं उक्खिपित्वा पिट्ठियं विप्पकिण्णेहि केसेहि कुम्मग्गेन आगन्त्वा भिक्खूनं सम्मुखे अट्ठासि। सामणेरा दिस्वा अञ्ञमञ्ञं ओलोकयमाना ‘‘आवुसो, तुय्हं पिता, तुय्हं महापिता, तुय्हं मातुलो’’ति हसमाना गन्त्वा ‘‘को नामोसि त्वं, उपासका’’ति नामं पुच्छिंसु। सो नामं पुच्छितो विप्पटिसारी हुत्वा दारुकलापं छड्डेत्वा वत्थं संविधाय निवासेत्वा महाथेरे वन्दित्वा ‘‘तिट्ठथ ताव, भन्ते’’ति आह। महाथेरा अट्ठंसु।&lt;br&gt;&#xA;दहरसामणेरा आगन्त्वा महाथेरानं सम्मुखापि परिहासं करोन्ति। उपासको आह – ‘‘भन्ते, तुम्हे मं पस्सित्वा परिहसथ; एत्तकेनेव मत्थकं पत्तम्हाति सल्लक्खेथ। अहम्पि पुब्बे तुम्हादिसोव समणो अहोसिम्। तुम्हाकं पन चित्तेकग्गतामत्तम्पि नत्थि। अहं इमस्मिं सासने महिद्धिको महानुभावो अहोसिं; आकासं गहेत्वा पथविं करोमि, पथविं आकासं; दूरं गण्हित्वा सन्तिकं करोमि, सन्तिकं दूरं; चक्कवाळसहस्सं खणेन विनिविज्झामि। हत्थे मे पस्सथ; इदानि पन मक्कटहत्थसदिसा। अहं इमेहेव हत्थेहि इध निसिन्नोव चन्दिमसूरिये परामसिम्। इमेसंयेव पादानं चन्दिमसूरिये पादकथलिकं कत्वा निसीदिम्। एवरूपा मे इद्धि पमादेन अन्तरहिता। तुम्हे मा पमज्जित्थ। पमादेन हि एवरूपं ब्यसनं पापुणन्ति। अप्पमत्ता विहरन्ता जातिजरामरणस्स अन्तं करोन्ति। तस्मा तुम्हे मञ्ञेव आरम्मणं करित्वा अप्पमत्ता होथ, भन्ते’’ति तज्जेत्वा ओवादमदासि। ते तस्स कथेन्तस्सेव संवेगं आपज्जित्वा विपस्समाना तिंस जना तत्थेव अरहत्तं पापुणिंसूति। एवम्पि उप्पन्ना समथविपस्सना निरुज्झमाना अनत्थाय संवत्तन्तीति वेदितब्बा। अयं ताव लोकियसम्मप्पधानकथाय विनिच्छयो।&lt;br&gt;&#xA;लोकुत्तरमग्गक्खणे पनेतं एकमेव वीरियं चतुकिच्चसाधनवसेन चत्तारि नामानि लभति। तत्थ अनुप्पन्नानन्ति असमुदाचारवसेन वा अननुभूतारम्मणवसेन वा अनुप्पन्नानं; अञ्ञथा हि अनमतग्गे संसारे अनुप्पन्ना पापका अकुसला धम्मा नाम नत्थि। अनुप्पन्ना पन उप्पज्जमानापि एतेयेव उप्पज्जन्ति , पहीयमानापि एतेयेव पहीयन्ति।&lt;br&gt;&#xA;तत्थ एकच्चस्स वत्तवसेन किलेसा न समुदाचरन्ति। एकच्चस्स गन्थधुतङ्गसमाधिविपस्सना नवकम्मिकानं अञ्ञतरवसेन। कथं? एकच्चो हि वत्तसम्पन्नो होति। तस्स द्वासीतिखुद्दकवत्तानि (चूळव॰ २४३ आदयो), चुद्दस महावत्तानि (चूळव॰ ३५६ आदयो), चेतियङ्गणबोधियङ्गणपानीयमाळउपोसथागारआगन्तुकगमिकवत्तानि च करोन्तस्सेव किलेसा ओकासं न लभन्ति; अपरभागे पनस्स वत्तं विस्सज्जेत्वा भिन्नवत्तस्स विचरतो अयोनिसोमनसिकारञ्चेव सतिवोस्सग्गञ्च आगम्म उप्पज्जन्ति। एवं असमुदाचारवसेन अनुप्पन्ना उप्पज्जन्ति नाम।&lt;br&gt;&#xA;एकच्चो गन्थयुत्तो होति; एकम्पि निकायं गण्हाति, द्वेपि, तयोपि, चत्तारोपि, पञ्चपि। तस्सेव तेपिटकं बुद्धवचनं अत्थवसेन पाळिवसेन अनुसन्धिवसेन पुब्बापरवसेन गण्हन्तस्स सज्झायन्तस्स चिन्तेन्तस्स वाचेन्तस्स देसेन्तस्स पकासेन्तस्स किलेसा ओकासं न लभन्ति; अपरभागे पनस्स गन्थकम्मं पहाय कुसीतस्स विचरतो अयोनिसोमनसिकारसतिवोस्सग्गे आगम्म उप्पज्जन्ति। एवम्पि असमुदाचारवसेन अनुप्पन्ना उप्पज्जन्ति नाम।&lt;br&gt;&#xA;एकच्चो पन धुतङ्गधरो होति, तेरस धुतङ्गगुणे समादाय वत्तति। तस्स धुतङ्गगुणे परिहरन्तस्स किलेसा ओकासं न लभन्ति; अपरभागे पनस्स धुतङ्गानि विस्सज्जेत्वा बाहुल्लाय आवट्टस्स विचरतो अयोनिसोमनसिकारसतिवोस्सग्गे आगम्म उप्पज्जन्ति। एवम्पि असमुदाचारवसेन अनुप्पन्ना उप्पज्जन्ति नाम।&lt;br&gt;&#xA;एकच्चो पन अट्ठसु समापत्तीसु चिण्णवसी होति। तस्स पठमज्झानादीसु आवज्जनवसीआदीनं वसेन विहरन्तस्स किलेसा ओकासं न लभन्ति; अपरभागे पनस्स परिहीनज्झानस्स वा विस्सट्ठज्झानस्स वा भस्सादीसु अनुयुत्तस्स विहरतो अयोनिसोमनसिकारसतिवोस्सग्गे आगम्म उप्पज्जन्ति। एवम्पि असमुदाचारवसेन अनुप्पन्ना किलेसा उप्पज्जन्ति नाम।&lt;br&gt;&#xA;एकच्चो पन विपस्सको होति; सत्तसु वा विपस्सनासु अट्ठारससु वा महाविपस्सनासु कम्मं करोन्तो विहरति। तस्सेवं विहरतो किलेसा ओकासं न लभन्ति; अपरभागे पनस्स विपस्सनाकम्मं पहाय कायदळ्हीबहुलस्स विहरतो अयोनिसोमनसिकारसतिवोस्सग्गे आगम्म उप्पज्जन्ति। एवम्पि असमुदाचारवसेन अनुप्पन्ना किलेसा उप्पज्जन्ति नाम।&lt;br&gt;&#xA;एकच्चो पन नवकम्मिको होति, उपोसथागारभोजनसालादीनि करोति। तस्स तेसं उपकरणानि चिन्तेन्तस्स किलेसा ओकासं न लभन्ति; अपरभागे पनस्स नवकम्मे निट्ठिते वा विस्सट्ठे वा अयोनिसोमनसिकारसतिवोस्सग्गे आगम्म उप्पज्जन्ति। एवम्पि असमुदाचारवसेन अनुप्पन्ना किलेसा उप्पज्जन्ति नाम।&lt;br&gt;&#xA;एकच्चो पन ब्रह्मलोका आगतो सुद्धसत्तो होति। तस्स अनासेवनाय किलेसा ओकासं न लभन्ति; अपरभागे पनस्स लद्धासेवनस्स अयोनिसोमनसिकारसतिवोस्सग्गे आगम्म उप्पज्जन्ति। एवम्पि असमुदाचारवसेन अनुप्पन्ना किलेसा उप्पज्जन्ति नाम। एवं ताव असमुचारवसेन अनुप्पन्नता वेदितब्बा।&lt;br&gt;&#xA;कथं अननुभूतारम्मणवसेन? इधेकच्चो अननुभूतपुब्बं मनापियादिभेदं आरम्मणं लभति। तस्स तत्थ अयोनिसोमनसिकारसतिवोस्सग्गे आगम्म रागादयो किलेसा उप्पज्जन्ति। एवं अननुभूतारम्मणवसेन अनुप्पन्ना उप्पज्जन्ति नाम। लोकुत्तरमग्गक्खणे पन एकमेव वीरियम्।&lt;br&gt;&#xA;ये च एवं अनुप्पन्ना उप्पज्जेय्युं, ते यथा नेव उप्पज्जन्ति, एवं नेसं अनुप्पादकिच्चं उप्पन्नानञ्च पहानकिच्चं साधेति। तस्मा उप्पन्नानं पापकानन्ति एत्थ पन चतुब्बिधं उप्पन्नं – वत्तमानुप्पन्नं, भुत्वा विगतुप्पन्नं, ओकासकतुप्पन्नं, भूमिलद्धुप्पन्नन्ति। तत्थ ये किलेसा विज्जमाना उप्पादादिसमङ्गिनो – इदं वत्तमानुप्पन्नं नाम। कम्मे पन जविते आरम्मणरसं अनुभवित्वा निरुद्धविपाको भुत्वा विगतं नाम। कम्मं उप्पज्जित्वा निरुद्धं भुत्वा विगतं नाम। तदुभयम्पि भुत्वा विगतुप्पन्नन्ति सङ्खं गच्छति। कुसलाकुसलकम्मं अञ्ञस्स कम्मस्स विपाकं पटिबाहित्वा अत्तनो विपाकस्स ओकासं करोति। एवं कते ओकासे विपाको उप्पज्जमानो ओकासकरणतो पट्ठाय उप्पन्नोति वुच्चति। इदं ओकासकतुप्पन्नं नाम।&lt;br&gt;&#xA;पञ्चक्खन्धा पन विपस्सनाय भूमि नाम। ते अतीतादिभेदा होन्ति। तेसु अनुसयितकिलेसा पन अतीता वा अनागता वा पच्चुप्पन्ना वाति न वत्तब्बा। अतीतक्खन्धेसु अनुसयितापि हि अप्पहीनाव होन्ति। अनागतक्खन्धेसु, पच्चुप्पन्नक्खन्धेसु अनुसयितापि अप्पहीनाव होन्ति। इदं भूमिलद्धुप्पन्नं नाम। तेनाहु पोराणा – ‘‘तासु तासु भूमीसु असमुग्घातिता किलेसा भूमिलद्धुप्पन्नाति सङ्खं गच्छन्ती’’ति।&lt;br&gt;&#xA;अपरम्पि चतुब्बिधं उप्पन्नं – समुदाचारुप्पन्नं, आरम्मणाधिगहितुप्पन्नं, अविक्खम्भितुप्पन्नं, असमुग्धातितुप्पन्नन्ति। तत्थ सम्पति वत्तमानंयेव ‘समुदाचारुप्पन्नं’ नाम। सकिं चक्खूनि उम्मीलेत्वा आरम्मणे निमित्ते गहिते अनुस्सरितानुस्सरितक्खणे किलेसा नुप्पज्जिस्सन्तीति न वत्तब्बा। कस्मा? आरम्मणस्स अधिगहितत्ता। यथा किं? यथा खीररुक्खस्स कुठारिया आहताहतट्ठाने खीरं न निक्खमिस्सतीति न वत्तब्बं, एवम्। इदं ‘आरम्मणाधिगहितुप्पन्नं’ नाम। समापत्तिया अविक्खम्भितकिलेसा पन इमस्मिं नाम ठाने नुप्पज्जिस्सन्तीति न वत्तब्बा। कस्मा? अविक्खम्भितत्ता। यथा किं? यथा सचे खीररुक्खं कुठारिया आहनेय्युं, ‘इमस्मिं नाम ठाने खीरं न निक्खमेय्या’ति न वत्तब्बं, एवम्। इदं ‘अविक्खम्भितुप्पन्नं’ नाम। मग्गेन असमुग्घातितकिलेसा पन भवग्गे निब्बत्तस्सापि नुप्पज्जिस्सन्तीति पुरिमनयेनेव वित्थारेतब्बम्। इदं ‘असमुग्घातितुप्पन्नं’ नाम।&lt;br&gt;&#xA;इमेसु उप्पन्नेसु वत्तमानुप्पन्नं, भुत्वाविगतुप्पन्नं, ओकासकतुप्पन्नं, समुदाचारुप्पन्नन्ति चतुब्बिधं उप्पन्नं न मग्गवज्झं; भूमिलद्धुप्पन्नं, आरम्मणाधिग्गहितुप्पन्नं, अविक्खम्भितुप्पन्नं, असमुग्घातितुप्पन्नन्ति चतुब्बिधं मग्गवज्झम्। मग्गो हि उप्पज्जमानो एते किलेसे पजहति। सो ये किलेसे पजहति, ते अतीता वा अनागता वा पच्चुप्पन्ना वाति न वत्तब्बा। वुत्तम्पि चेतं –&lt;br&gt;&#xA;‘‘हञ्चि अतीते किलेसे पजहति, तेन हि खीणं खेपेति, निरुद्धं निरोधेति, विगतं विगमेति, अत्थङ्गतं अत्थं गमेति, अतीतं यं नत्थि तं पजहति। हञ्चि अनागते किलेसे पजहति, तेन हि अजातं पजहति, अनिब्बत्तं अनुप्पन्नं अपातुभूतं पजहति, अनागतं यं नत्थि तं पजहति। हञ्चि पच्चुप्पन्ने किलेसे पजहति, तेन हि रत्तो रागं पजहति, दुट्ठो दोसं, मूळ्हो मोहं, विनिबद्धो मानं, परामट्ठो दिट्ठिं, विक्खेपगतो उद्धच्चं, अनिट्ठङ्गतो विचिकिच्छं, थामगतो अनुसयं पजहति; कण्हसुक्कधम्मा युगनद्धा सममेव वत्तन्ति; संकिलेसिका मग्गभावना होति…पे॰… तेन हि नत्थि मग्गभावना, नत्थि फलसच्छिकिरिया, नत्थि किलेसप्पहानं, नत्थि धम्माभिसमयो’ति। ‘अत्थि मग्गभावना…पे॰… अत्थि धम्माभिसमयो’ति। यथा कथं विय? सेय्यथापि तरुणो रुक्खो…पे॰… अपातुभूतानेव न पातुभवन्ति’’ति (पटि॰ म॰ ३.२१)।&lt;br&gt;&#xA;इति पाळियं अजातफलरुक्खो आगतो; जातफलरुक्खेन पन दीपेतब्बम्। यथा हि सफलो तरुणअम्बरुक्खो। तस्स फलानि मनुस्सा परिभुञ्जेय्युं, सेसानि पातेत्वा पच्छियो पूरेय्युम्। अथञ्ञो पुरिसो तं फरसुना छिन्देय्य। तेनस्स नेव अतीतानि फलानि नासितानि होन्ति, न अनागतपच्चुप्पन्नानि च नासितानि; अतीतानि हि मनुस्सेहि परिभुत्तानि, अनागतानि अनिब्बत्तानि न सक्का नासेतुम्। यस्मिं पन समये सो छिन्नो तदा फलानियेव नत्थीति पच्चुप्पन्नानिपि अनासितानि। सचे पन रुक्खो अच्छिन्नो अस्स, अथस्स पथवीरसञ्च आपोरसञ्च आगम्म यानि फलानि निब्बत्तेय्युं, तानि नासितानि होन्ति। तानि हि अजातानेव न जायन्ति, अनिब्बत्तानेव न निब्बत्तन्ति, अपातुभूतानेव न पातुभवन्ति। एवमेव मग्गो नापि अतीतादिभेदे किलेसे पजहति, नापि न पजहति। येसञ्हि किलेसानं मग्गेन खन्धेसु अपरिञ्ञातेसु उप्पत्ति सिया, मग्गेन उप्पज्जित्वा खन्धानं परिञ्ञातत्ता ते किलेसा अजाताव न जायन्ति, अनिब्बत्ताव न निब्बत्तन्ति, अपातुभूताव न पातुभवन्ति। तरुणपुत्ताय इत्थिया पुन अविजायनत्थं ब्याधितानं रोगवूपसमत्थं पीतभेसज्जेहि चापि अयमत्थो विभावेतब्बो। एवं मग्गो ये किलेसे पजहति, ते अतीता वा अनागता वा पच्चुप्पन्ना वाति न वत्तब्बा। न च मग्गो किलेसे न पजहति। ये पन मग्गो किलेसे पजहति, ते सन्धाय ‘उप्पन्नानं पापकान’न्तिआदि वुत्तम्।&lt;br&gt;&#xA;न केवलञ्च मग्गो किलेसेयेव पजहति, किलेसानं पन अप्पहीनत्ता ये उप्पज्जेय्युं उपादिन्नक्खन्धा, तेपि पजहतियेव। वुत्तम्पि चेतं ‘‘सोतापत्तिमग्गञाणेन अभिसङ्खारविञ्ञाणस्स निरोधेन सत्त भवे ठपेत्वा अनमतग्गे संसारे ये उप्पज्जेय्युं नामञ्च रूपञ्च एत्थेते निरुज्झन्ती’’ति (चूळनि॰ अजितमाणवपुच्छानिद्देस ६) वित्थारो। इति मग्गो उपादिन्नतो अनुपादिन्नतो च वुट्ठाति। भववसेन पन सोतापत्तिमग्गो अपायभवतो वुट्ठाति । सकदागामिमग्गो सुगतिभवेकदेसतो; अनागामिमग्गो सुगतिकामभवतो; वुट्ठाति अरहत्तमग्गो रूपारूपभवतो वुट्ठाति, सब्बभवेहि वुट्ठातियेवातिपि वदन्ति।&lt;br&gt;&#xA;अथ मग्गक्खणे कथं अनुप्पन्नानं उप्पादाय भावना होति? कथं वा उप्पन्नानं ठितियाति? मग्गप्पवत्तिया एव। मग्गो हि पवत्तमानो पुब्बे अनुप्पन्नपुब्बत्ता अनुप्पन्नो नाम वुच्चति। अनागतपुब्बञ्हि ठानं गन्त्वा अननुभूतपुब्बं वा आरम्मणं अनुभवित्वा वत्तारो भवन्ति – ‘अनागतट्ठानं आगतम्ह, अननुभूतं आरम्मणं अनुभवामा’ति। या चस्स पवत्ति, अयमेव ठिति नामाति ठितिया भावेतीति वत्तुं वट्टति। एवमेतस्स भिक्खुनो इदं लोकुत्तरमग्गक्खणे वीरियं ‘‘अनुप्पन्नानं पापकानं अकुसलानं धम्मानं अनुप्पादाया’’तिआदीनि चत्तारि नामानि लभति। अयं लोकुत्तरमग्गक्खणे सम्मप्पधानकथा। एवमेत्थ लोकियलोकुत्तरमिस्सका सम्मप्पधाना निद्दिट्ठाति।&lt;br&gt;&#xA;सुत्तन्तभाजनीयवण्णना।&lt;br&gt;&#xA;२. अभिधम्मभाजनीयवण्णना&lt;br&gt;&#xA;४०८. अभिधम्मभाजनीये सब्बानिपि सम्मप्पधानानि धम्मसङ्गणियं विभत्तस्स देसनानयस्स मुखमत्तमेव दस्सेन्तेन निद्दिट्ठानि। तत्थ नयभेदो वेदितब्बो। कथं? पठमसम्मप्पधाने ताव सोतापत्तिमग्गे झानाभिनिवेसे सुद्धिकपटिपदा, सुद्धिकसुञ्ञता, सुञ्ञतपटिपदा, सुद्धिकअप्पणिहिता, अप्पणिहितपटिपदाति इमेसु पञ्चसु ठानेसु द्विन्नं द्विन्नं चतुक्कपञ्चकनयानं वसेन दस नया होन्ति। एवं सेसेसुपीति वीसतिया अभिनिवेसेसु द्वे नयसतानि। तानि चतूहि अधिपतीहि चतुग्गुणितानि अट्ठ। इति सुद्धिकानि द्वे साधिपतीनि अट्ठाति सब्बम्पि नयसहस्सं होति। तथादुतियसम्मप्पधानादीसु सुद्धिकसम्मप्पधाने चाति सोतापत्तिमग्गे पञ्चनयसहस्सानि। यथा च सोतापत्तिमग्गे, एवं सेसमग्गेसुपीति कुसलवसेनेव वीसति नयसहस्सानि। विपाके पन सम्मप्पधानेहि कत्तब्बकिच्चं नत्थीति विपाकवारो न गहितोति। सम्मप्पधानानि पनेत्थ निब्बत्तितलोकुत्तरानेव कथितानीति वेदितब्बानि।&lt;br&gt;&#xA;अभिधम्मभाजनीयवण्णना।&lt;br&gt;&#xA;३. पञ्हापुच्छकवण्णना&lt;br&gt;&#xA;४२७. पञ्हापुच्छके पाळिअनुसारेनेव सम्मप्पधानानं कुसलादिभावो वेदितब्बो। आरम्मणत्तिकेसु पन सब्बानिपि एतानि अप्पमाणं निब्बानं आरब्भ पवत्तितो अप्पमाणारम्मणानेव, न मग्गारम्मणानि; सहजातहेतुवसेन पन मग्गहेतुकानि; वीमंसं जेट्ठकं कत्वा मग्गभावनाकाले मग्गाधिपतीनि; छन्दचित्तजेट्ठिकाय मग्गभावनाय न वत्तब्बानि मग्गाधिपतीनीति; वीरियजेट्ठिकाय पन अञ्ञस्स वीरियस्स अभावा न वत्तब्बानि मग्गाधिपतीनीति वा न मग्गाधिपतीनीति वा; अतीतादीसु एकारम्मणभावेनपि न वत्तब्बानि; निब्बानस्स पन बहिद्धाधम्मत्ता बहिद्धारम्मणानि नाम होन्तीति। एवमेतस्मिं पञ्हापुच्छके निब्बत्तितलोकुत्तरानेव सम्मप्पधानानि कथितानि। सम्मासम्बुद्धेन हि सुत्तन्तभाजनीयस्मिंयेव लोकियलोकुत्तरमिस्सका सम्मप्पधाना कथिता; अभिधम्मभाजनीयपञ्हापुच्छकेसु पन लोकुत्तरायेवाति। एवमयं सम्मप्पधानविभङ्गोपि तेपरिवट्टं नीहरित्वाव भाजेत्वा दस्सितोति।&lt;br&gt;&#xA;सम्मोहविनोदनिया विभङ्गट्ठकथाय&lt;br&gt;&#xA;सम्मप्पधानविभङ्गवण्णना निट्ठिता।&lt;/p&gt;</description>
    </item>
    <item>
      <title>०९. इद्धिपादविभङ्गो</title>
      <link>https://vishvAsa.github.io/pALi/02_aTThakathA/03_abhidhammapiTaka/02_sammohavinodanI-aTThakathA/09_iddhipAdavibhango/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/03_abhidhammapiTaka/02_sammohavinodanI-aTThakathA/09_iddhipAdavibhango/</guid>
      <description>&lt;p&gt;९. इद्धिपादविभङ्गो&lt;br&gt;&#xA;१. सुत्तन्तभाजनीयवण्णना&lt;br&gt;&#xA;४३१. इदानि तदनन्तरे इद्धिपादविभङ्गे चत्तारोति गणनपरिच्छेदो। इद्धिपादाति एत्थ इज्झतीति इद्धि, समिज्झति निप्फज्जतीति अत्थो। इज्झन्ति वा एताय सत्ता इद्धा वुद्धा उक्कंसगता होन्तीतिपि इद्धि। पठमेनत्थेन इद्धि एव पादो इद्धिपादो, इद्धिकोट्ठासोति अत्थो। दुतियेनत्थेन इद्धिया पादोति इद्धिपादो; पादोति पतिट्ठा, अधिगमुपायोति अत्थो। तेन हि यस्मा उपरूपरिविसेससङ्खातं इद्धिं पज्जन्ति पापुणन्ति, तस्मा पादोति वुच्चति। एवं ताव ‘‘चत्तारो इद्धिपादा’’ति एत्थ अत्थो वेदितब्बो।&lt;br&gt;&#xA;इदानि ते भाजेत्वा दस्सेतुं इध भिक्खूतिआदि आरद्धम्। तत्थ इध भिक्खूति इमस्मिं सासने भिक्खु। छन्दसमाधिपधानसङ्खारसमन्नागतन्ति एत्थ छन्दहेतुको छन्दाधिको वा समाधि छन्दसमाधि। कत्तुकम्यताछन्दं अधिपतिं करित्वा पटिलद्धसमाधिस्सेतं अधिवचनम्। पधानभूता सङ्खारा पधानसङ्खारा। चतुकिच्चसाधकस्स सम्मप्पधानवीरियस्सेतं अधिवचनम्। समन्नागतन्ति छन्दसमाधिना च पधानसङ्खारेहि च उपेतम्। इद्धिपादन्ति निप्फत्तिपरियायेन वा इज्झनकट्ठेन इज्झन्ति एताय सत्ता इद्धा वुद्धा उक्कंसगता होन्तीति इमिना वा परियायेन इद्धीति सङ्खं गतानं उपचारज्झानादिकुसलचित्तसम्पयुत्तानं छन्दसमाधिपधानसङ्खारानं अधिट्ठानट्ठेन पादभूतं सेसचित्तचेतसिकरासिन्ति अत्थो। यञ्हि परतो ‘‘इद्धिपादोति तथाभूतस्स वेदनाक्खन्धो…पे॰… विञ्ञाणक्खन्धो’’ति वुत्तं, तं इमिना अत्थेन युज्जति। इमिना नयेन सेसेसुपि अत्थो वेदितब्बो। यथेव हि छन्दं अधिपतिं करित्वा पटिलद्धसमाधि छन्दसमाधीति वुत्तो, एवं वीरियं…पे॰… चित्तम्। वीमंसं अधिपतिं करित्वा पटिलद्धसमाधि वीमंससमाधीति वुच्चति।&lt;br&gt;&#xA;इदानि छन्दसमाधिआदीनि पदानि भाजेत्वा दस्सेतुं कथञ्च भिक्खूतिआदि आरद्धम्। तत्थ छन्दञ्चे भिक्खु अधिपतिं करित्वाति यदि भिक्खु छन्दं अधिपतिं छन्दं जेट्ठकं छन्दं धुरं छन्दं पुब्बङ्गमं कत्वा समाधिं पटिलभति निब्बत्तेति, एवं निब्बत्तितो अयं समाधि छन्दसमाधि नाम वुच्चतीति अत्थो। वीरियञ्चेतिआदीसुपि एसेव नयो। इमे वुच्चन्ति पधानसङ्खाराति एत्तावता छन्दिद्धिपादं भावयमानस्स भिक्खुनो पधानाभिसङ्खारसङ्खातचतुकिच्चसाधकं वीरियं कथितम्। तदेकज्झं अभिसञ्ञूहित्वाति तं सब्बं एकतो रासिं कत्वाति अत्थो। सङ्ख्यं गच्छतीति एतं वोहारं गच्छतीति वेदितब्बन्ति अत्थो।&lt;br&gt;&#xA;४३३. इदानि ‘‘छन्दसमाधिपधानसङ्खारो’’ति एतस्मिं पदसमूहे छन्दादिधम्मे भाजेत्वा दस्सेतुं तत्थ कतमो छन्दोतिआदि आरद्धम्। तं उत्तानत्थमेव।&lt;br&gt;&#xA;उपेतो होतीति इद्धिपादसङ्खातो धम्मरासि उपेतो होति। तेसं धम्मानन्ति तेसं सम्पयुत्तानं छन्दादिधम्मानम्। इद्धि समिद्धीतिआदीनि सब्बानि निप्फत्तिवेवचनानेव। एवं सन्तेपि इज्झनकट्ठेन इद्धि। सम्पुण्णा इद्धि समिद्धि; उपसग्गेन वा पदं वड्ढितम्। इज्झनाकारो इज्झना। समिज्झनाति उपसग्गेन पदं वड्ढितम्। अत्तनो सन्ताने पातुभाववसेन लभनं लाभो। परिहीनानम्पि वीरियारम्भवसेन पुन लाभो पटिलाभो; उपसग्गेन वा पदं वड्ढितम्। पत्तीति अधिगमो। अपरिहानवसेन सम्मा पत्तीति सम्पत्ति। फुसनाति पटिलाभफुसना। सच्छिकिरियाति पटिलाभसच्छिकिरियाव। उपसम्पदाति पटिलाभउपसम्पदा एवाति वेदितब्बा।&lt;br&gt;&#xA;तयाभूतस्साति तेन आकारेन भूतस्स; ते छन्दादिधम्मे पटिलभित्वा ठितस्साति अत्थो। वेदनाक्खन्धोतिआदीहि छन्दादयो अन्तो कत्वा चत्तारोपि खन्धा कथिता। ते धम्मेति ते चत्तारो अरूपक्खन्धे; छन्दादयो वा तयो धम्मेतिपि वुत्तम्। आसेवतीतिआदीनि वुत्तत्थानेव। सेसइद्धिपादनिद्देसेसुपि इमिनाव नयेन अत्थो वेदितब्बो।&lt;br&gt;&#xA;एत्तावता किं कथितन्ति? चतुन्नं भिक्खूनं मत्थकप्पत्तं कम्मट्ठानं कथितम्। एको हि भिक्खु छन्दं अवस्सयति; कत्तुकम्यताकुसलधम्मच्छन्देन अत्थनिप्फत्तियं सति ‘अहं लोकुत्तरधम्मं निब्बत्तेस्सामि, नत्थि मय्हं एतस्स निब्बत्तने भारो’ति छन्दं जेट्ठकं छन्दं धुरं छन्दं पुब्बङ्गमं कत्वा लोकुत्तरधम्मं निब्बत्तेति। एको वीरियं अवस्सयति। एको चित्तं, एको पञ्ञं अवस्सयति। पञ्ञाय अत्थनिप्फत्तियं सति ‘अहं लोकुत्तरधम्मं निब्बत्तेस्सामि , नत्थि मय्हं एतस्स निब्बत्तने भारो’ति पञ्ञं जेट्ठकं पञ्ञं धुरं पञ्ञं पुब्बङ्गमं कत्वा लोकुत्तरधम्मं निब्बत्तेति।&lt;br&gt;&#xA;कथं? यथा हि चतूसु अमच्चपुत्तेसु ठानन्तरं पत्थेत्वा विचरन्तेसु एको उपट्ठानं अवस्सयि, एको सूरभावं, एको जातिं, एको मन्तम्। कथं? तेसु हि पठमो ‘उपट्ठाने अप्पमादकारिताय अत्थनिप्फत्तिया सति लब्भमानं लच्छामेतं ठानन्तर’न्ति उपट्ठानं अवस्सयि। दुतियो ‘उपट्ठाने अप्पमत्तोपि एकच्चो सङ्गामे पच्चुपट्ठिते सण्ठातुं न सक्कोति; अवस्सं खो पन रञ्ञो पच्चन्तो कुप्पिस्सति; तस्मिं कुप्पिते रथधुरे कम्मं कत्वा राजानं आराधेत्वा आहरापेस्सामेतं ठानन्तर’न्ति सूरभावं अवस्सयि। ततियो ‘सूरभावेपि सति एकच्चो हीनजातिको होति; जातिं सोधेत्वा ठानन्तरं ददन्ता मय्हं दस्सन्ती’ति जातिं अवस्सयि। चतुत्थो ‘जातिमापि एको अमन्तनीयो होति; मन्तेन कत्तब्बकिच्चे उप्पन्ने आहरापेस्सामेतं ठानन्तर’न्ति मन्तं अवस्सयि। ते सब्बेपि अत्तनो अत्तनो अवस्सयबलेन ठानन्तरानि पापुणिंसु।&lt;br&gt;&#xA;तत्थ उपट्ठाने अप्पमत्तो हुत्वा ठानन्तरं पत्तो विय छन्दं अवस्साय कत्तुकम्यताकुसलधम्मच्छन्देन अत्थनिब्बत्तियं सति ‘अहं लोकुत्तरधम्मं निब्बत्तेस्सामि, नत्थि मय्हं एतस्स निब्बत्तने भारो’ति छन्दं जेट्ठकं छन्दं धुरं छन्दं पुब्बङ्गमं कत्वा लोकुत्तरधम्मनिब्बत्तको दट्ठब्बो, रट्ठपालत्थेरो (म॰ नि॰ २.२९३ आदयो) विय। सो हि आयस्मा छन्दं धुरं कत्वा लोकुत्तरधम्मं निब्बत्तेसि। सूरभावेन राजानं आराधेत्वा ठानन्तरं पत्तो विय वीरियं जेट्ठकं वीरियं धुरं वीरियं पुब्बङ्गमं कत्वा लोकुत्तरधम्मनिब्बत्तको दट्ठब्बो, सोणत्थेरो (महाव॰ २४३) विय। सो हि आयस्मा वीरियं धुरं कत्वा लोकुत्तरधम्मं निब्बत्तेसि।&lt;br&gt;&#xA;जातिसम्पत्तिया ठानन्तरं पत्तो विय चित्तं जेट्ठकं चित्तं धुरं चित्तं पुब्बङ्गमं कत्वा लोकुत्तरधम्मनिब्बत्तको दट्ठब्बो, सम्भूतत्थेरो विय। सो हि आयस्मा चित्तं धुरं कत्वा लोकुत्तरधम्मं निब्बत्तेसि। मन्तं अवस्साय ठानन्तरप्पत्तो विय वीमंसं जेट्ठकं वीमंसं धुरं वीमंसं पुब्बङ्गमं कत्वा लोकुत्तरधम्मनिब्बत्तको दट्ठब्बो, थेरो मोघराजा विय। सो हि आयस्मा वीमंसं धुरं कत्वा लोकुत्तरधम्मं निब्बत्तेसि।&lt;br&gt;&#xA;एत्थ च तयो छन्दसमाधिपधानसङ्खारसङ्खाता धम्मा इद्धीपि होन्ति इद्धिपादापि। सेसा पन सम्पयुत्तका चत्तारो खन्धा इद्धिपादायेव। वीरियचित्तवीमंससमाधिपधानसङ्खारसङ्खातापि तयो धम्मा इद्धीपि होन्ति इद्धिपादापि। सेसा पन सम्पयुत्तका चत्तारो खन्धा इद्धिपादायेव। अयं ताव अभेदतो कथा।&lt;br&gt;&#xA;भेदतो पन ‘छन्दो’ इद्धि नाम। छन्दधुरेन भाविता चत्तारो खन्धा छन्दिद्धिपादो नाम। समाधि पधानसङ्खारोति द्वे धम्मा सङ्खारक्खन्धवसेन छन्दिद्धिपादे पविसन्ति; पादे पविट्ठातिपि वत्तुं वट्टतियेव। तत्थेव ‘समाधि’ इद्धि नाम। समाधिधुरेन भाविता चत्तारो खन्धा समाधिद्धिपादो नाम। छन्दो पधानसङ्खारोति द्वे धम्मा सङ्खारक्खन्धवसेन समाधिद्धिपादे पविसन्ति; पादे पविट्ठातिपि वत्तुं वट्टति एव। तत्थेव ‘पधानसङ्खारो’ इद्धि नाम। पधानसङ्खारभाविता चत्तारो खन्धा पधानसङ्खारिद्धिपादो नाम। छन्दो समाधीति द्वे धम्मा सङ्खारक्खन्धवसेन पधानसङ्खारिद्धिपादे पविसन्ति; पादे पविट्ठातिपि वत्तुं वट्टति एव। तत्थेव ‘वीरियं’ इद्धि नाम, ‘चित्तं’ इद्धि नाम, ‘वीमंसा’ इद्धि नाम…पे॰… पादे पविट्ठातिपि वत्तुं वट्टति एव। अयं भेदतो कथा नाम।&lt;br&gt;&#xA;एत्थ पन अभिनवं नत्थि; गहितमेव विभूतधातुकं कतम्। कथं? छन्दो, समाधि, पधानसङ्खारोति इमे तयो धम्मा इद्धीपि होन्ति इद्धिपादापि। सेसा सम्पयुत्तका चत्तारो खन्धा इद्धिपादायेव। इमे हि तयो धम्मा इज्झमाना सम्पयुत्तकेहि चतूहि खन्धेहि सद्धिंयेव इज्झन्ति, न विना। सम्पयुत्तका पन चत्तारो खन्धा इज्झनकट्ठेन इद्धि नाम होन्ति, पतिट्ठानट्ठेन पादो नाम। ‘इद्धी’ति वा ‘इद्धिपादो’ति वा न अञ्ञस्स कस्सचि अधिवचनं, सम्पयुत्तकानं चतुन्नं खन्धानंयेव अधिवचनम्। वीरियं, चित्तं, वीमंसासमाधिपधानसङ्खारोति तयो धम्मा…पे॰… चतुन्नं खन्धानंयेव अधिवचनम्।&lt;br&gt;&#xA;अपिच पुब्बभागो पुब्बभागो इद्धिपादो नाम; पटिलाभो पटिलाभो इद्धि नामाति वेदितब्बो। अयमत्थो उपचारेन वा विपस्सनाय वा दीपेतब्बो। पठमज्झानपरिकम्मञ्हि इद्धिपादो नाम, पठमज्झानं इद्धि नाम। दुतियततियचतुत्थआकासानञ्चायतन, विञ्ञाणञ्चायतनआकिञ्चञ्ञायतननेवसञ्ञानासञ्ञायतनपरिकम्मं इद्धिपादो नाम, नेवसञ्ञानासञ्ञायतनं इद्धि नाम। सोतापत्तिमग्गस्स विपस्सना इद्धिपादो नाम, सोतापत्तिमग्गो इद्धि नाम। सकदागामि, अनागामि, अरहत्तमग्गस्स विपस्सना इद्धिपादो नाम, अरहत्तमग्गो इद्धि नाम। पटिलाभेनापि दीपेतुं वट्टतियेव। पठमज्झानञ्हि इद्धिपादो नाम, दुतियज्झानं इद्धि नाम; दुतियज्झानं इद्धिपादो नाम, ततियज्झानं इद्धि नाम…पे॰… अनागामिमग्गो इद्धिपादो नाम, अरहत्तमग्गो इद्धि नाम।&lt;br&gt;&#xA;केनट्ठेन इद्धि? केनट्ठेन पादोति? इज्झनकट्ठेनेव इद्धि। पतिट्ठानट्ठेनेव पादो। एवमिधापि इद्धीति वा पादोति वा न अञ्ञस्स कस्सचि अधिवचनं, सम्पयुत्तकानं चतुन्नं खन्धानंयेव अधिवचनन्ति। एवं वुत्ते पन इदमाहंसु – चतुन्नं खन्धानमेव अधिवचनं भवेय्य, यदि सत्था परतो उत्तरचूळभाजनीयं नाम न आहरेय्य। उत्तरचूळभाजनीये पन ‘‘छन्दोयेव छन्दिद्धिपादो, वीरियमेव, चित्तमेव, वीमंसाव वीमंसिद्धिपादो’’ति कथितम्। केचि पन ‘‘इद्धि नाम अनिप्फन्ना, इद्धिपादो निप्फन्नो’’ति वदिंसु। तेसं वचनं पटिक्खिपित्वा इद्धीपि इद्धिपादोपि ‘निप्फन्नो तिलक्खणब्भाहतो’ति सन्निट्ठानं कतम्। इति इमस्मिं सुत्तन्तभाजनीये लोकियलोकुत्तरमिस्सका इद्धिपादा कथिताति।&lt;br&gt;&#xA;सुत्तन्तभाजनीयवण्णना।&lt;br&gt;&#xA;२. अभिधम्मभाजनीयवण्णना&lt;br&gt;&#xA;४४४. अभिधम्मभाजनीयं उत्तानत्थमेव। नया पनेत्थ गणेतब्बा। ‘‘छन्दसमाधिपधानसङ्खारसमन्नागतं इद्धिपादं भावेती’’ति वुत्तट्ठानस्मिञ्हि लोकुत्तरानि चत्तारि नयसहस्सानि विभत्तानि। वीरियसमाधिआदीसुपि एसेव नयो। तथा उत्तरचूळभाजनीये छन्दिद्धिपादे चत्तारि नयसहस्सानि विभत्तानि, वीरियचित्तवीमंसिद्धिपादे चत्तारि चत्तारीति सब्बानिपि अट्ठन्नं चतुक्कानं वसेन द्वत्तिंस नयसहस्सानि विभत्तानि। एवमेतं निब्बत्तितलोकुत्तरानंयेव इद्धिपादानं वसेन द्वत्तिंसनयसहस्सप्पटिमण्डितं अभिधम्मभाजनीयं कथितन्ति वेदितब्बम्।&lt;br&gt;&#xA;३. पञ्हापुच्छकवण्णना&lt;br&gt;&#xA;४६२. पञ्हापुच्छके पाळिअनुसारेनेव इद्धिपादानं कुसलादिभावो वेदितब्बो। आरम्मणत्तिकेसु पन सब्बेपेते अप्पमाणं निब्बानं आरब्भ पवत्तितो अप्पमाणारम्मणा एव, न मग्गारम्मणा; सहजातहेतुवसेन पन मग्गहेतुका, न मग्गाधिपतिनो। चत्तारो हि अधिपतयो अञ्ञमञ्ञं गरुं न करोन्ति। कस्मा? सयं जेट्ठकत्ता। यथा हि समजातिका समवया समथामा समसिप्पा चत्तारो राजपुत्ता अत्तनो अत्तनो जेट्ठकताय अञ्ञमञ्ञस्स अपचितिं न करोन्ति, एवमिमेपि चत्तारो अधिपतयो पाटियेक्कं पाटियेक्कं जेट्ठकधम्मताय अञ्ञमञ्ञं गरुं न करोन्तीति एकन्तेनेव न मग्गाधिपतिनो। अतीतादीसु एकारम्मणभावेपि न वत्तब्बा। निब्बानस्स पन बहिद्धाधम्मत्ता बहिद्धारम्मणा नाम होन्तीति। एवमेतस्मिं पञ्हापुच्छके निब्बत्तितलोकुत्तराव इद्धिपादा कथिता। सम्मासम्बुद्धेन हि सुत्तन्तभाजनीयस्मिंयेव लोकियलोकुत्तरमिस्सका इद्धिपादा कथिता, अभिधम्मभाजनीयपञ्हापुच्छकेसु पन लोकुत्तरायेवाति। एवमयं इद्धिपादविभङ्गोपि तेपरिवट्टं नीहरित्वाव दस्सितोति।&lt;br&gt;&#xA;सम्मोहविनोदनिया विभङ्गट्ठकथाय&lt;br&gt;&#xA;इद्धिपादविभङ्गवण्णना निट्ठिता।&lt;/p&gt;</description>
    </item>
    <item>
      <title>१०. बोज्झङ्गविभङ्गो</title>
      <link>https://vishvAsa.github.io/pALi/02_aTThakathA/03_abhidhammapiTaka/02_sammohavinodanI-aTThakathA/10_bojjhangavibhango/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/03_abhidhammapiTaka/02_sammohavinodanI-aTThakathA/10_bojjhangavibhango/</guid>
      <description>&lt;p&gt;१०. बोज्झङ्गविभङ्गो&lt;br&gt;&#xA;१. सुत्तन्तभाजनीयवण्णना&lt;br&gt;&#xA;४६६. इदानि तदनन्तरे बोज्झङ्गविभङ्गे सत्ताति गणनपरिच्छेदो। बोज्झङ्गाति बोधिया बोधिस्स वा अङ्गाति बोज्झङ्गा। इदं वुत्तं होति – या एसा धम्मसामग्गी याय लोकुत्तरमग्गक्खणे उप्पज्जमानाय लीनुद्धच्चपतिट्ठानायूहनकामसुखत्तकिलमथानुयोगउच्छेदसस्सताभिनिवेसादीनं अनेकेसं उपद्दवानं पटिपक्खभूताय सतिधम्मविचयवीरियपीतिपस्सद्धिसमाधिउपेक्खासङ्खाताय धम्मसामग्गिया अरियसावको बुज्झतीति कत्वा बोधीति वुच्चति, बुज्झति किलेससन्ताननिद्दाय उट्ठहति, चत्तारि वा अरियसच्चानि पटिविज्झति, निब्बानमेव वा सच्छिकरोति, तस्सा धम्मसामग्गीसङ्खाताय बोधिया अङ्गातिपि बोज्झङ्गा, झानङ्गमग्गङ्गादीनि विय। यो पनेस यथावुत्तप्पकाराय एताय धम्मसामग्गिया बुज्झतीति कत्वा अरियसावको बोधीति वुच्चति, तस्स बोधिस्स अङ्गातिपि बोज्झङ्गा, सेनङ्गरथङ्गादयो विय। तेनाहु अट्ठकथाचरिया – ‘‘बुज्झनकस्स पुग्गलस्स अङ्गाति वा बोज्झङ्गा’’ति।&lt;br&gt;&#xA;अपिच ‘‘बोज्झङ्गाति केनट्ठेन बोज्झङ्गा? बोधाय संवत्तन्तीति बोज्झङ्गा, बुज्झन्तीति बोज्झङ्गा, अनुबुज्झन्तीति बोज्झङ्गा, पटिबुज्झन्तीति बोज्झङ्गा, सम्बुज्झन्तीति बोज्झङ्गा’’ति इमिना पटिसम्भिदानयेनापि बोज्झङ्गत्थो वेदितब्बो।&lt;br&gt;&#xA;सतिसम्बोज्झङ्गोतिआदीसु पसत्थो सुन्दरो च बोज्झङ्गो सम्बोज्झङ्गो, सतियेव सम्बोज्झङ्गो सतिसम्बोज्झङ्गो। तत्थ उपट्ठानलक्खणो सतिसम्बोज्झङ्गो, पविचयलक्खणो धम्मविचयसम्बोज्झङ्गो, पग्गहलक्खणो वीरियसम्बोज्झङ्गो, फरणलक्खणो पीतिसम्बोज्झङ्गो, उपसमलक्खणो पस्सद्धिसम्बोज्झङ्गो, अविक्खेपलक्खणो समाधिसम्बोज्झङ्गो, पटिसङ्खानलक्खणो उपेक्खासम्बोज्झङ्गो। तेसु ‘‘सतिञ्च ख्वाहं, भिक्खवे, सब्बत्थिकं वदामी’’ति (सं॰ नि॰ ५.२३४) वचनतो सब्बेसं बोज्झङ्गानं उपकारकत्ता सतिसम्बोज्झङ्गो पठमं वुत्तो। ततो परं ‘‘सो तथा सतो विहरन्तो तं धम्मं पञ्ञाय पविचिनती’’तिआदिना (म॰ नि॰ १५०) नयेन एवं अनुक्कमेनेव निक्खेपपयोजनं पाळियं आगतमेव।&lt;br&gt;&#xA;कस्मा पनेते सत्तेव वुत्ता, अनूना अनधिकाति? लीनुद्धच्चपटिपक्खतो सब्बत्थिकतो च। एत्थ हि तयो बोज्झङ्गा लीनस्स पटिपक्खा, यथाह – ‘‘यस्मिञ्च खो, भिक्खवे, समये लीनं चित्तं होति, कालो तस्मिं समये धम्मविचयसम्बोज्झङ्गस्स भावनाय, कालो वीरियसम्बोज्झङ्गस्स भावनाय, कालो पीतिसम्बोज्झङ्गस्स भावनाया’’ति (सं॰ नि॰ ५.२३४)। तयो उद्धच्चस्स पटिपक्खा, यथाह – ‘‘यस्मिञ्च खो, भिक्खवे, समये उद्धतं चित्तं होति, कालो तस्मिं समये पस्सद्धिसम्बोज्झङ्गस्स भावनाय, कालो समाधिसम्बोज्झङ्गस्स भावनाय, कालो उपेक्खासम्बोज्झङ्गस्स भावनाया’’ति (सं॰ नि॰ ५.२३४)। एको पनेत्थ लोणधूपनं विय सब्बब्यञ्जनेसु, सब्बकम्मिकअमच्चो विय च सब्बेसु राजकिच्चेसु, सब्बबोज्झङ्गेसु इच्छितब्बतो सब्बत्थिको, यथाह – ‘‘सतिञ्च ख्वाहं, भिक्खवे, सब्बत्थिकं वदामी’’ति। ‘‘सब्बत्थक’’न्तिपि पाळि। द्विन्नम्पि सब्बत्थ इच्छितब्बन्ति अत्थो। एवं लीनुद्धच्चपटिपक्खतो सब्बत्थिकतो च सत्तेव वुत्ताति वेदितब्बा।&lt;br&gt;&#xA;४६७. इदानि नेसं एकस्मिंयेवारम्मणे अत्तनो अत्तनो किच्चवसेन नानाकरणं दस्सेतुं तत्थ कतमो सतिसम्बोज्झङ्गोतिआदि आरद्धम्। तत्थ इध भिक्खूति इमस्मिं सासने भिक्खु। सतिमा होतीति पञ्ञाय पञ्ञवा, यसेन यसवा, धनेन धनवा विय सतिया सतिमा होति, सतिसम्पन्नोति अत्थो। परमेनाति उत्तमेन; तञ्हि परमत्थसच्चस्स निब्बानस्स चेव मग्गस्स च अनुलोमतो परमं नाम होति उत्तमं सेट्ठम्। सतिनेपक्केनाति नेपक्कं वुच्चति पञ्ञा; सतिया चेव नेपक्केन चाति अत्थो।&lt;br&gt;&#xA;कस्मा पन इमस्मिं सतिभाजनीये पञ्ञा सङ्गहिताति? सतिया बलवभावदीपनत्थम्। सति हि पञ्ञाय सद्धिम्पि उप्पज्जति विनापि, पञ्ञाय सद्धिं उप्पज्जमाना बलवती होति, विना उप्पज्जमाना दुब्बला। तेनस्सा बलवभावदीपनत्थं पञ्ञा सङ्गहिता। यथा हि द्वीसु दिसासु द्वे राजमहामत्ता तिट्ठेय्युं; तेसु एको राजपुत्तं गहेत्वा तिट्ठेय्य, एको अत्तनो धम्मताय एककोव तेसु राजपुत्तं गहेत्वा ठितो अत्तनोपि तेजेन राजपुत्तस्सपि तेजेन तेजवा होति; अत्तनो धम्मताय ठितो न तेन समतेजो होति; एवमेव राजपुत्तं गहेत्वा ठितमहामत्तो विय पञ्ञाय सद्धिं उप्पन्ना सति, अत्तनो धम्मताय ठितो विय विना पञ्ञाय उप्पन्ना। तत्थ यथा राजपुत्तं गहेत्वा ठितो अत्तनोपि तेजेन राजपुत्तस्सपि तेजेन तेजवा होति, एवं पञ्ञाय सद्धिं उप्पन्ना सति बलवती होति; यथा अत्तनो धम्मताय ठितो न तेन समतेजो होति, एवं विना पञ्ञाय उप्पन्ना दुब्बला होतीति बलवभावदीपनत्थं पञ्ञा गहिताति।&lt;br&gt;&#xA;चिरकतम्पीति अत्तनो वा परस्स वा कायेन चिरकतं वत्तं वा कसिणमण्डलं वा कसिणपरिकम्मं वा। चिरभासितम्पीति अत्तना वा परेन वा वाचाय चिरभासितं बहुकम्पि, वत्तसीसे ठत्वा धम्मकथं वा कम्मट्ठानविनिच्छयं वा, विमुत्तायतनसीसे वा ठत्वा धम्मकथमेव। सरिता होतीति तं कायविञ्ञत्तिं वचीविञ्ञत्तिञ्च समुट्ठापेत्वा पवत्तं अरूपधम्मकोट्ठासं ‘एवं उप्पज्जित्वा एवं निरुद्धो’ति सरिता होति। अनुस्सरिताति पुनप्पुनं सरिता। अयं वुच्चति सतिसम्बोज्झङ्गोति अयं एवं उप्पन्ना सेसबोज्झङ्गसमुट्ठापिका विपस्सनासम्पयुत्ता सति सतिसम्बोज्झङ्गो नाम कथीयति।&lt;br&gt;&#xA;सो तथा सतो विहरन्तोति सो भिक्खु तेनाकारेन उप्पन्नाय सतिया सतो हुत्वा विहरन्तो। तं धम्मन्ति तं चिरकतं चिरभासितं हेट्ठा वुत्तप्पकारं धम्मम्। पञ्ञाय पविचिनतीति पञ्ञाय ‘अनिच्चं दुक्खं अनत्ता’ति पविचिनति। पविचरतीति ‘अनिच्चं दुक्खं अनत्ता’ति तत्थ पञ्ञं चरापेन्तो पविचरति। परिवीमंसं आपज्जतीति ओलोकनं गवेसनं आपज्जति। अयं वुच्चतीति इदं वुत्तप्पकारं बोज्झङ्गसमुट्ठापकं विपस्सनाञाणं धम्मविचयसम्बोज्झङ्गो नाम वुच्चति।&lt;br&gt;&#xA;तस्स तं धम्मन्ति तस्स भिक्खुनो तं हेट्ठा वुत्तप्पकारं धम्मम्। आरद्धं होतीति परिपुण्णं होति पग्गहितम्। असल्लीनन्ति आरद्धत्तायेव असल्लीनम्। अयं वुच्चतीति इदं बोज्झङ्गसमुट्ठापकं विपस्सनासम्पयुत्तं वीरियं वीरियसम्बोज्झङ्गो नाम वुच्चति।&lt;br&gt;&#xA;निरामिसाति कामामिसलोकामिसवट्टामिसानं अभावेन निरामिसा परिसुद्धा। अयं वुच्चतीति अयं बोज्झङ्गसमुट्ठापिका विपस्सनासम्पयुत्ता पीति पीतिसम्बोज्झङ्गो नाम वुच्चति।&lt;br&gt;&#xA;पीतिमनस्साति पीतिसम्पयुत्तचित्तस्स। कायोपि पस्सम्भतीति खन्धत्तयसङ्खातो नामकायो किलेसदरथपटिप्पस्सद्धिया पस्सम्भति। चित्तम्पीति विञ्ञाणक्खन्धोपि तथेव पस्सम्भति। अयं वुच्चतीति अयं बोज्झङ्गसमुट्ठापिका विपस्सनासम्पयुत्ता पस्सद्धि पस्सद्धिसम्बोज्झङ्गो नाम वुच्चति।&lt;br&gt;&#xA;पस्सद्धकायस्स सुखिनोति पस्सद्धकायताय उप्पन्नसुखेन सुखितस्स। समाधियतीति सम्मा आधियति, निच्चलं हुत्वा आरम्मणे ठपीयति, अप्पनाप्पत्तं विय होति। अयं वुच्चतीति अयं बोज्झङ्गसमुट्ठापिका विपस्सनासम्पयुत्ता चित्तेकग्गता समाधिसम्बोज्झङ्गो नाम वुच्चति।&lt;br&gt;&#xA;तथा समाहितन्ति तेन अप्पनाप्पत्तेन विय समाधिना समाहितम्। साधुकं अज्झुपेक्खिता होतीति सुट्ठु अज्झुपेक्खिता होति; तेसं धम्मानं पहानवड्ढने अब्यावटो हुत्वा अज्झुपेक्खति। अयं वुच्चतीति अयं छन्नं बोज्झङ्गानं अनोसक्कनअनतिवत्तनभावसाधको मज्झत्ताकारो उपेक्खासम्बोज्झङ्गो नाम वुच्चति।&lt;br&gt;&#xA;एत्तावता किं कथितं नाम होति? अपुब्बं अचरिमं एकचित्तक्खणे नानारसलक्खणा पुब्बभागविपस्सना बोज्झङ्गा कथिता होन्तीति।&lt;br&gt;&#xA;पठमो नयो।&lt;br&gt;&#xA;४६८-४६९. इदानि येन परियायेन सत्त बोज्झङ्गा चुद्दस होन्ति, तस्स पकासनत्थं दुतियनयं दस्सेन्तो पुन सत्त बोज्झङ्गातिआदिमाह। तत्रायं अनुपुब्बपदवण्णना – अज्झत्तं धम्मेसु सतीति अज्झत्तिकसङ्खारे परिग्गण्हन्तस्स उप्पन्ना सति। बहिद्धा धम्मेसु सतीति बहिद्धासङ्खारे परिग्गण्हन्तस्स उप्पन्ना सति। यदपीति यापि। तदपीति सापि। अभिञ्ञायाति अभिञ्ञेय्यधम्मे अभिजाननत्थाय। सम्बोधायाति सम्बोधि वुच्चति मग्गो, मग्गत्थायाति अत्थो। निब्बानायाति वानं वुच्चति तण्हा; सा तत्थ नत्थीति निब्बानं, तदत्थाय, असङ्खताय अमतधातुया सच्छिकिरियत्थाय संवत्ततीति अत्थो। धम्मविचयसम्बोज्झङ्गेपि एसेव नयो।&lt;br&gt;&#xA;कायिकं वीरियन्ति चङ्कमं अधिट्ठहन्तस्स उप्पन्नवीरियम्। चेतसिकं वीरियन्ति ‘‘न तावाहं इमं पल्लङ्कं भिन्दिस्सामि याव मे न अनुपादाय आसवेहि चित्तं विमुच्चिस्सती’’ति एवं कायपयोगं विना उप्पन्नवीरियम्। कायपस्सद्धीति तिण्णं खन्धानं दरथपस्सद्धि। चित्तपस्सद्धीति विञ्ञाणक्खन्धस्स दरथपस्सद्धि। उपेक्खासम्बोज्झङ्गे सतिसम्बोज्झङ्गसदिसोव विनिच्छयो। इमस्मिं नये सत्त बोज्झङ्गा लोकियलोकुत्तरमिस्सका कथिता।&lt;br&gt;&#xA;पोराणकत्थेरा पन ‘एत्तकेन पाकटं न होती’ति विभजित्वा दस्सेसुम्। एतेसु हि अज्झत्तधम्मेसु सति पविचयो उपेक्खाति इमे तयो अत्तनो खन्धारम्मणत्ता लोकियाव होन्ति। तथा मग्गं अप्पत्तं कायिकवीरियम्। अवितक्कअविचारा पन पीतिसमाधियो लोकुत्तरा होन्ति। सेसा लोकियलोकुत्तरमिस्सकाति।&lt;br&gt;&#xA;तत्थ अज्झत्तं ताव धम्मेसु सतिपविचयउपेक्खा अज्झत्तारम्मणा, लोकुत्तरा पन बहिद्धारम्मणाति तेसं लोकुत्तरभावो मा युज्जित्थ। चङ्कमप्पयोगेन निब्बत्तवीरियम्पि लोकियन्ति वदन्तो न किलमति। अवितक्कअविचारा पन पीतिसमाधियो कदा लोकुत्तरा होन्तीति? कामावचरे ताव पीतिसम्बोज्झङ्गो लब्भति, अवितक्कअविचारा पीति न लब्भति। रूपावचरे अवितक्कअविचारा पीति लब्भति, पीतिसम्बोज्झङ्गो पन न लब्भति। अरूपावचरे सब्बेन सब्बं न लब्भति। एत्थ पन अलब्भमानकं उपादाय लब्भमानकापि पटिक्खित्ता। एवमयं अवितक्कअविचारो पीतिसम्बोज्झङ्गो कामावचरतोपि निक्खन्तो रूपावचरतोपि अरूपावचरतोपीति निब्बत्तितलोकुत्तरो येवाति कथितो।&lt;br&gt;&#xA;तथा कामावचरे समाधिसम्बोज्झङ्गो लब्भति, अवितक्कअविचारो पन समाधि न लब्भति। रूपावचरअरूपावचरेसु अवितक्कअविचारो समाधि लब्भति, समाधिसम्बोज्झङ्गो पन न लब्भति। एत्थ पन अलब्भमानकं उपादाय लब्भमानकोपि पटिक्खित्तो। एवमयं अवितक्कअविचारो समाधि कामावचरतोपि निक्खन्तो रूपावचरतोपि अरूपावचरतोपीति निब्बत्तितलोकुत्तरो येवाति कथितो।&lt;br&gt;&#xA;अपिच लोकियं गहेत्वा लोकुत्तरो कातब्बो; लोकुत्तरं गहेत्वा लोकियो कातब्बो। अज्झत्तधम्मेसु हि सतिपविचयउपेक्खानं लोकुत्तरभावनाकालोपि अत्थि। तत्रिदं सुत्तं – ‘‘अज्झत्तविमोक्खं ख्वाहं, आवुसो, सब्बुपादानक्खयं वदामि; एवमस्सिमे आसवा नानुसेन्ती’’ति (सं॰ नि॰ २.३२ थोकं विसदिसं) इमिना सुत्तेन लोकुत्तरा होन्ति। यदा पन चङ्कमपयोगेन निब्बत्ते कायिकवीरिये अनुपसन्तेयेव विपस्सना मग्गेन घटीयति, तदा तं लोकुत्तरं होति। ये पन थेरा ‘‘कसिणज्झाने, आनापानज्झाने, ब्रह्मविहारज्झाने च बोज्झङ्गो उद्धरन्तो न वारेतब्बो’’ति वदन्ति, तेसं वादे अवितक्कअविचारा पीतिसमाधिसम्बोज्झङ्गा लोकिया होन्तीति।&lt;br&gt;&#xA;दुतियो नयो।&lt;br&gt;&#xA;४७०-४७१. इदानि बोज्झङ्गानं भावनावसेन पवत्तं ततियनयं दस्सेन्तो पुन सत्त बोज्झङ्गातिआदिमाह। तत्थापि अयं अनुपुब्बपदवण्णना – भावेतीति वड्ढेति; अत्तनो सन्ताने पुनप्पुनं जनेति अभिनिब्बत्तेति। विवेकनिस्सितन्ति विवेके निस्सितम्। विवेकोति विवित्तता। सो चायं तदङ्गविवेको, विक्खम्भनसमुच्छेदपटिप्पस्सद्धिनिस्सरणविवेकोति पञ्चविधो। तत्थ तदङ्गविवेको नाम विपस्सना। विक्खम्भनविवेको नाम अट्ठ समापत्तियो। समुच्छेदविवेको नाम मग्गो। पटिप्पस्सद्धिविवेको नाम फलम्। निस्सरणविवेको नाम सब्बनिमित्तनिस्सटं निब्बानम्। एवमेतस्मिं पञ्चविधे विवेके निस्सितं विवेकनिस्सितन्ति तदङ्गविवेकनिस्सितं समुच्छेदविवेकनिस्सितं निस्सरणविवेकनिस्सितञ्च सतिसम्बोज्झङ्गं भावेतीति अयमत्थो वेदितब्बो।&lt;br&gt;&#xA;तथा हि अयं सतिसम्बोज्झङ्गभावनानुयोगमनुयुत्तो योगी विपस्सनाक्खणे किच्चतो तदङ्गविवेकनिस्सितं, अज्झासयतो निस्सरणविवेकनिस्सितं, मग्गकाले पन किच्चतो समुच्छेदविवेकनिस्सितं, आरम्मणतो निस्सरणविवेकनिस्सितं, सतिसम्बोज्झङ्गं भावेति। पञ्चविवेकनिस्सितम्पीति एके। ते हि न केवलं बलवविपस्सनामग्गफलक्खणेसु एव बोज्झङ्गं उद्धरन्ति, विपस्सनापादककसिणज्झानआनापानासुभब्रह्मविहारज्झानेसुपि उद्धरन्ति, न च पटिसिद्धा अट्ठकथाचरियेहि । तस्मा तेसं मतेन एतेसं झानानं पवत्तिक्खणे किच्चतो एव विक्खम्भनविवेकनिस्सितम्। यथा च विपस्सनाक्खणे ‘‘अज्झासयतो निस्सरणविवेकनिस्सित’’न्ति वुत्तं, एवं ‘‘पटिप्पस्सद्धिविवेकनिस्सितम्पि भावेती’’ति वत्तुं वट्टति। एस नयो विरागनिस्सितादीसु। विवेकत्था एव हि विरागादयो।&lt;br&gt;&#xA;केवलञ्चेत्थ वोस्सग्गो दुविधो – परिच्चागवोस्सग्गो च पक्खन्दनवोस्सग्गो चाति। तत्थ ‘परिच्चागवोस्सग्गो’ति विपस्सनाक्खणे च तदङ्गवसेन मग्गक्खणे च समुच्छेदवसेन किलेसप्पहानम्। ‘पक्खन्दनवोस्सग्गो’ति विपस्सनाक्खणे तन्निन्नभावेन, मग्गक्खणे पन आरम्मणकरणेन निब्बानपक्खन्दनम्। तदुभयम्पि इमस्मिं लोकियलोकुत्तरमिस्सके अत्थवण्णनानये वट्टति। तथा हि अयं सति सम्बोज्झङ्गो यथावुत्तेन पकारेन किलेसे परिच्चजति, निब्बानञ्च पक्खन्दति।&lt;br&gt;&#xA;वोस्सग्गपरिणामिन्ति इमिना पन सकलेन वचनेन वोस्सग्गत्थं परिणमन्तं परिणतञ्च, परिपच्चन्तं परिपक्कञ्चाति इदं वुत्तं होति। अयञ्हि बोज्झङ्गभावनमनुयुत्तो भिक्खु यथा सतिसम्बोज्झङ्गो किलेसपरिच्चागवोस्सग्गत्थं निब्बानपक्खन्दनवोस्सग्गत्थञ्च परिपच्चति, यथा च परिपक्को होति, तथा नं भावेतीति। एस नयो सेसबोज्झङ्गेसुपि। इमस्मिम्पि नये लोकियलोकुत्तरमिस्सका बोज्झङ्गा कथिताति।&lt;br&gt;&#xA;सुत्तन्तभाजनीयवण्णना।&lt;br&gt;&#xA;२. अभिधम्मभाजनीयवण्णना&lt;br&gt;&#xA;४७२. अभिधम्मभाजनीये सत्तपि बोज्झङ्गे एकतो पुच्छित्वा विस्सज्जनस्स च पाटियेक्कं पुच्छित्वा विस्सज्जनस्स च वसेन द्वे नया। तेसं अत्थवण्णना हेट्ठा वुत्तनयेनेव वेदितब्बा।&lt;br&gt;&#xA;उपेक्खासम्बोज्झङ्गनिद्देसे पन उपेक्खनवसेन उपेक्खा। उपेक्खनाकारो उपेक्खना। उपेक्खितब्बयुत्ते समप्पवत्ते धम्मे इक्खति, न चोदेतीति उपेक्खा। पुग्गलं उपेक्खापेतीति उपेक्खना । बोज्झङ्गभावप्पत्तिया लोकियउपेक्खनाय अधिका उपेक्खना अज्झुपेक्खना। अब्यापारापज्जनेन मज्झत्तभावो मज्झत्तता। सा पन चित्तस्स, न सत्तस्साति दीपेतुं मज्झत्तता चित्तस्साति वुत्तन्ति। अयमेत्थ अनुपुब्बपदवण्णना।&lt;br&gt;&#xA;नया पनेत्थ गणेतब्बा – सत्तन्नम्पि हि बोज्झङ्गानं एकतो पुच्छित्वा विस्सज्जने एकेकमग्गे नयसहस्सं नयसहस्सन्ति चत्तारि नयसहस्सानि विभत्तानि। पाटियेक्कं पुच्छित्वा विस्सज्जने एकेकबोज्झङ्गवसेन चत्तारि चत्तारीति सत्त चतुक्का अट्ठवीसति। तानि पुरिमेहि चतूहि सद्धिं द्वत्तिंसाति सब्बानिपि अभिधम्मभाजनीये द्वत्तिंस नयसहस्सानि विभत्तानि कुसलानेव। यस्मा पन फलक्खणेपि बोज्झङ्गा लब्भन्ति, कुसलहेतुकानि च सामञ्ञफलानि, तस्मा तेसुपि बोज्झङ्गदस्सनत्थं कुसलनिद्देसपुब्बङ्गमाय एव तन्तिया विपाकनयो आरद्धो। सोपि एकतो पुच्छित्वा विस्सज्जनस्स च, पाटियेक्कं पुच्छित्वा विस्सज्जनस्स च वसेन दुविधो होति। सेसमेत्थ हेट्ठा वुत्तनयेनेव वेदितब्बम्। विपाके पन कुसलतो तिगुणा नया कातब्बाति।&lt;br&gt;&#xA;अभिधम्मभाजनीयवण्णना।&lt;br&gt;&#xA;३. पञ्हापुच्छकवण्णना&lt;br&gt;&#xA;४८२. पञ्हापुच्छके पाळिअनुसारेनेव बोज्झङ्गानं कुसलादिभावो वेदितब्बो। आरम्मणत्तिकेसु पन सब्बेपेते अप्पमाणं निब्बानं आरब्भ पवत्तितो अप्पमाणारम्मणा एव, न मग्गारम्मणा। सहजातहेतुवसेन पनेत्थ कुसला मग्गहेतुका, वीरियं वा वीमंसं वा जेट्ठकं कत्वा मग्गभावनाकाले मग्गाधिपतिनो, छन्दचित्तजेट्ठिकाय मग्गभावनाय न वत्तब्बा मग्गाधिपतिनोति, फलकालेपि न वत्तब्बा एव।&lt;br&gt;&#xA;अतीतादीसु एकारम्मणभावेनपि न वत्तब्बा, निब्बानस्स पन बहिद्धाधम्मत्ता बहिद्धारम्मणा नाम होन्तीति। एवमेतस्मिं पञ्हापुच्छकेपि निब्बत्तितलोकुत्तराव बोज्झङ्गा कथिता । सम्मासम्बुद्धेन हि सुत्तन्तभाजनीयस्सेव पठमनयस्मिं लोकिया, दुतियततियेसु लोकियलोकुत्तरमिस्सका बोज्झङ्गा कथिता। अभिधम्मभाजनीयस्स पन चतूसुपि नयेसु इमस्मिञ्च पञ्हापुच्छके लोकुत्तरायेवाति एवमयं बोज्झङ्गविभङ्गोपि तेपरिवट्टं नीहरित्वाव भाजेत्वा दस्सितोति।&lt;br&gt;&#xA;सम्मोहविनोदनिया विभङ्गट्ठकथाय&lt;br&gt;&#xA;बोज्झङ्गविभङ्गवण्णना निट्ठिता।&lt;/p&gt;</description>
    </item>
    <item>
      <title>११. मग्गङ्गविभङ्गो</title>
      <link>https://vishvAsa.github.io/pALi/02_aTThakathA/03_abhidhammapiTaka/02_sammohavinodanI-aTThakathA/11_maggangavibhango/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/03_abhidhammapiTaka/02_sammohavinodanI-aTThakathA/11_maggangavibhango/</guid>
      <description>&lt;p&gt;११. मग्गङ्गविभङ्गो&lt;br&gt;&#xA;१. सुत्तन्तभाजनीयवण्णना&lt;br&gt;&#xA;४८६. इदानि तदनन्तरे मग्गविभङ्गे अरियो अट्ठङ्गिको मग्गोतिआदि सब्बं सच्चविभङ्गे दुक्खनिरोधगामिनीपटिपदानिद्देसे वुत्तनयेनेव वेदितब्बम्। भावनावसेन पाटियेक्कं दस्सिते दुतियनयेपि सम्मादिट्ठिं भावेति विवेकनिस्सितन्तिआदि सब्बं बोज्झङ्गविभङ्गे वुत्तनयेनेव वेदितब्बम्। एवमिदं द्विन्नम्पि नयानं वसेन सुत्तन्तभाजनीयं लोकियलोकुत्तरमिस्सकमेव कथितम्।&lt;br&gt;&#xA;२. अभिधम्मभाजनीयवण्णना&lt;br&gt;&#xA;४९०. अभिधम्मभाजनीये ‘अरियो’ति अवत्वा अट्ठङ्गिको मग्गोति वुत्तम्। एवं अवुत्तेपि अयं अरियो एव। यथा हि मुद्धाभिसित्तस्स रञ्ञो मुद्धाभिसित्ताय देविया कुच्छिस्मिं जातो पुत्तो राजपुत्तोति अवुत्तेपि राजपुत्तोयेव होति, एवमयम्पि अरियोति अवुत्तेपि अरियो एवाति वेदितब्बो। सेसमिधापि सच्चविभङ्गे वुत्तनयेनेव वेदितब्बम्।&lt;br&gt;&#xA;४९३. पञ्चङ्गिकवारेपि अट्ठङ्गिकोति अवुत्तेपि अट्ठङ्गिको एव वेदितब्बो। लोकुत्तरमग्गो हि पञ्चङ्गिको नाम नत्थि। अयमेत्थ आचरियानं समानत्थकथा। वितण्डवादी पनाह – ‘‘लोकुत्तरमग्गो अट्ठङ्गिको नाम नत्थि, पञ्चङ्गिकोयेव होती’’ति। सो ‘‘सुत्तं आहराही’’ति वुत्तो अद्धा अञ्ञं अपस्सन्तो इमं महासळायतनतो सुत्तप्पदेसं आहरिस्सति ‘‘या तथाभूतस्स दिट्ठि, सास्स होति सम्मादिट्ठि। यो तथाभूतस्स सङ्कप्पो, वायामो, सति, यो तथाभूतस्स समाधि, स्वास्स होति सम्मासमाधि। पुब्बेव खो पनस्स कायकम्मं वचीकम्मं आजीवो सुपरिसुद्धो होती’’ति।&lt;br&gt;&#xA;ततो ‘‘एतस्स अनन्तरं सुत्तपदं आहरा’’ति वत्तब्बो। सचे आहरति इच्चेतं कुसलं, नो चे आहरति सयं आहरित्वा ‘‘एवमस्सायं अरियो अट्ठङ्गिको मग्गो भावनापारिपूरिं गच्छती’’ति (म॰ नि॰ ३.४३१) ‘‘इमिना ते सत्थुसासनेन वादो भिन्नो; लोकुत्तरमग्गो पञ्चङ्गिको नाम नत्थि, अट्ठङ्गिकोव होती’’ति वत्तब्बो।&lt;br&gt;&#xA;इमानि पन तीणि अङ्गानि पुब्बे परिसुद्धानि वत्तन्ति, लोकुत्तरमग्गक्खणे परिसुद्धतरानि होन्ति। अथ ‘पञ्चङ्गिको मग्गो’ति इदं किमत्थं गहितन्ति? अतिरेककिच्चदस्सनत्थम्। यस्मिञ्हि समये मिच्छावाचं पजहति, सम्मावाचं पूरेति, तस्मिं समये सम्माकम्मन्तसम्माआजीवा नत्थि। इमानि पञ्चकारापकङ्गानेव मिच्छावाचं पजहन्ति; सम्मावाचा पन सयं विरतिवसेन पूरेति। यस्मिं समये मिच्छाकम्मन्तं पजहति, सम्माकम्मन्तं पूरेति, तस्मिं समये सम्मावाचासम्माआजीवा नत्थि। इमानि पञ्च कारापकङ्गानेव मिच्छाकम्मन्तं पजहन्ति; सम्माकम्मन्तो पन सयं विरतिवसेन पूरेति। यस्मिं समये मिच्छाआजीवं पजहति, सम्माआजीवं पूरेति, तस्मिं समये सम्मावाचासम्माकम्मन्ता नत्थि। इमानि पञ्च कारापकङ्गानेव मिच्छाआजीवं पजहन्ति; सम्माआजीवो पन सयं विरतिवसेन पूरेति। इमं एतेसं पञ्चन्नं कारापकङ्गानं किच्चातिरेकतं दस्सेतुं पञ्चङ्गिको मग्गोति गहितम्। लोकुत्तरमग्गो पन अट्ठङ्गिकोव होति, पञ्चङ्गिको नाम नत्थि।&lt;br&gt;&#xA;‘‘यदि सम्मावाचादीहि सद्धिं अट्ठङ्गिकोति वदथ, चतस्सो सम्मावाचाचेतना, तिस्सो सम्माकम्मन्तचेतना, सत्त सम्माआजीवचेतनाति इमम्हा चेतनाबहुत्ता कथं मुच्चिस्सथ? तस्मा पञ्चङ्गिकोव लोकुत्तरमग्गो’’ति। ‘‘चेतनाबहुत्ता च पमुच्चिस्साम; अट्ठङ्गिकोव लोकुत्तरमग्गोति च वक्खाम’’। ‘‘त्वं ताव महाचत्तारीसकभाणको होसि, न होसी’’ति पुच्छितब्बो। सचे ‘‘न होमी’’ति वदति, ‘‘त्वं अभाणकत्ता न जानासी’’ति वत्तब्बो। सचे ‘‘भाणकोस्मी’’ति वदति, ‘‘सुत्तं आहरा’’ति वत्तब्बो। सचे सुत्तं आहरति इच्चेतं कुसलं, नो चे आहरति सयं उपरिपण्णासतो आहरितब्बं –&lt;br&gt;&#xA;‘‘कतमा च, भिक्खवे, सम्मावाचा? सम्मावाचंपहं, भिक्खवे, द्वायं वदामि – अत्थि, भिक्खवे, सम्मावाचा सासवा पुञ्ञभागिया उपधिवेपक्का; अत्थि, भिक्खवे, सम्मावाचा अरिया अनासवा लोकुत्तरा मग्गङ्गा।&lt;br&gt;&#xA;‘‘कतमा च, भिक्खवे, सम्मावाचा सासवा पुञ्ञभागिया उपधिवेपक्का? मुसावादा वेरमणी, पिसुणाय वाचाय वेरमणी, फरुसाय वाचाय वेरमणी, सम्फप्पलापा वेरमणी – अयं, भिक्खवे, सम्मावाचा सासवा पुञ्ञभागिया उपधिवेपक्का।&lt;br&gt;&#xA;‘‘कतमा च, भिक्खवे, सम्मावाचा अरिया अनासवा लोकुत्तरा मग्गङ्गा? या खो, भिक्खवे, अरियचित्तस्स अनासवचित्तस्स अरियमग्गसमङ्गिनो अरियमग्गं भावयतो चतूहि वचीदुच्चरितेहि आरति विरति पटिविरति वेरमणी – अयं, भिक्खवे, सम्मावाचा अरिया अनासवा लोकुत्तरा मग्गङ्गा…पे॰…।&lt;br&gt;&#xA;‘‘कतमो च, भिक्खवे, सम्माकम्मन्तो? सम्माकम्मन्तंपहं, भिक्खवे, द्वयं वदामि…पे॰… उपधिवेपक्को।&lt;br&gt;&#xA;‘‘कतमो च, भिक्खवे, सम्माकम्मन्तो अरियो अनासवो लोकुत्तरो…पे॰…।&lt;br&gt;&#xA;‘‘कतमो च, भिक्खवे, सम्माआजीवो? सम्माआजीवंपहं, भिक्खवे, द्वायं वदामि…पे॰… उपधिवेपक्को।&lt;br&gt;&#xA;‘‘कतमो च, भिक्खवे, सम्माआजीवो अरियो अनासवो लोकुत्तरो मग्गङ्गो? या खो, भिक्खवे, अरियचित्तस्स अनासवचित्तस्स अरियमग्गसमङ्गिनो अरियमग्गं भावयतो मिच्छाआजीवा आरति विरति पटिविरति वेरमणी – अयं, भिक्खवे, सम्माआजीवो अरियो अनासवो लोकुत्तरो मग्गङ्गो’’ति (म॰ नि॰ ३.१३८ आदयो)।&lt;br&gt;&#xA;एवमेत्थ चतूहि वचीदुच्चरितेहि, तीहि कायदुच्चरितेहि, मिच्छाजीवतो चाति एकेकाव विरति अरिया अनासवा लोकुत्तरा मग्गङ्गाति वुत्ता। ‘‘कुतो एत्थ चेतनाबहुत्तं? कुतो पञ्चङ्गिको मग्गो? इदं ते सुत्तं अकामकस्स लोकुत्तरमग्गो अट्ठङ्गिकोति दीपेति’’। सचे एत्तकेन सल्लक्खेति इच्चेतं कुसलं, नो चे सल्लक्खेति अञ्ञानिपि कारणानि आहरित्वा सञ्ञापेतब्बो। वुत्तञ्हेतं भगवता –&lt;br&gt;&#xA;‘‘यस्मिं खो, सुभद्द, धम्मविनये अरियो अट्ठङ्गिको मग्गो न उपलब्भति, समणोपि तत्थ न उपलब्भति…पे॰… इमस्मिं खो, सुभद्द, धम्मविनये अरियो अट्ठङ्गिको मग्गो उपलब्भति; इधेव , सुभद्द, समणो…पे॰… सुञ्ञा परप्पवादा समणेहि अञ्ञेहीति (दी॰ नि॰ २.२१४)।&lt;br&gt;&#xA;अञ्ञेसुपि अनेकेसु सुत्तसतेसु अट्ठङ्गिकोव मग्गो आगतो। कथावत्थुप्पकरणेपि वुत्तं –&lt;br&gt;&#xA;‘‘मग्गानं अट्ठङ्गिको सेट्ठो, सच्चानं चतुरो पदा।&lt;br&gt;&#xA;विरागो सेट्ठो धम्मानं, द्विपदानञ्च चक्खुमा’’ति (कथा॰ ८७२) –&lt;br&gt;&#xA;‘‘अत्थेव सुत्तन्तोति’’? ‘‘आमन्ता’’‘‘तेन हि अट्ठङ्गिको मग्गो’’ति। सचे पन एत्तकेनापि सञ्ञत्तिं न गच्छति, ‘‘गच्छ, विहारं पविसित्वा यागुं पिवाही’’ति उय्योजेतब्बो। उत्तरिम्पन कारणं वक्खतीति अट्ठानमेतम्। सेसमेत्थ उत्तानत्थमेव।&lt;br&gt;&#xA;नया पनेत्थ गणेतब्बा। अट्ठङ्गिकमग्गस्मिञ्हि एकतो पुच्छित्वा एकतो विस्सज्जने चतूसु मग्गेसु चत्तारि नयसहस्सानि विभत्तानि। पञ्चङ्गिकमग्गे एकतो पुच्छित्वा एकतो विस्सज्जने चत्तारि; पाटियेक्कं पुच्छित्वा पाटियेक्कं विस्सज्जने चत्तारि चत्तारीति पञ्चसु अङ्गेसु वीसति। इति पुरिमानि अट्ठ इमानि च वीसतीति सब्बानिपि मग्गविभङ्गे अट्ठवीसति नयसहस्सानि विभत्तानि। तानि च खो निब्बत्तितलोकुत्तरानि कुसलानेव। विपाके पन कुसलतो तिगुणा नया कातब्बाति।&lt;br&gt;&#xA;अभिधम्मभाजनीयवण्णना।&lt;br&gt;&#xA;३. पञ्हापुच्छकवण्णना&lt;br&gt;&#xA;५०४. पञ्हापुच्छके पाळिअनुसारेनेव मग्गङ्गानं कुसलादिभावो वेदितब्बो। आरम्मणत्तिकेसु पन सब्बानिपेतानि अप्पमाणं निब्बानं आरब्भ पवत्तितो अप्पमाणारम्मणानेव, न मग्गारम्मणानि। नेव हि मग्गो न फलं मग्गं आरम्मणं करोति। सहजातहेतुवसेन पनेत्थ कुसलानि मग्गहेतुकानि; वीरियं वा वीमंसं वा जेट्ठकं कत्वा मग्गभावनाकाले मग्गाधिपतीनि; छन्दचित्तजेट्ठिकाय मग्गभावनाय न वत्तब्बानि मग्गाधिपतीनीति; फलकालेपि न वत्तब्बानेव।&lt;br&gt;&#xA;अतीतादीसु एकारम्मणभावेनपि न वत्तब्बानि; निब्बानस्स पन बहिद्धाधम्मत्ता बहिद्धारम्मणानि नाम होन्तीति एवमेतस्मिं पञ्हापुच्छकेपि निब्बत्तितलोकुत्तरानेव मग्गङ्गानि कथितानि। सम्मासम्बुद्धेन हि सुत्तन्तभाजनीयस्मिंयेव लोकियलोकुत्तरानि मग्गङ्गानि कथितानि; अभिधम्मभाजनीये पन पञ्हापुच्छके च लोकुत्तरानेवाति एवमयं मग्गविभङ्गोपि तेपरिवट्टं नीहरित्वाव भाजेत्वा दस्सितोति।&lt;br&gt;&#xA;सम्मोहविनोदनिया विभङ्गट्ठकथाय&lt;br&gt;&#xA;मग्गङ्गविभङ्गवण्णना निट्ठिता।&lt;/p&gt;</description>
    </item>
    <item>
      <title>१२. झानविभङ्गो</title>
      <link>https://vishvAsa.github.io/pALi/02_aTThakathA/03_abhidhammapiTaka/02_sammohavinodanI-aTThakathA/12_jhAnavibhango/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/03_abhidhammapiTaka/02_sammohavinodanI-aTThakathA/12_jhAnavibhango/</guid>
      <description>&lt;p&gt;१२. झानविभङ्गो&lt;br&gt;&#xA;१. सुत्तन्तभाजनीयम्&lt;/p&gt;&#xA;&lt;h2 id=&#34;मतकवणणन&#34;&gt;मातिकावण्णना&lt;/h2&gt;&#xA;&lt;p&gt;५०८. इदानि तदनन्तरे झानविभङ्गे या ताव अयं सकलस्सापि सुत्तन्तभाजनीयस्स पठमं मातिका ठपिता, तत्थ इधाति वचनं पुब्बभागकरणीयसम्पदाय सम्पन्नस्स सब्बप्पकारज्झाननिब्बत्तकस्स पुग्गलस्स सन्निस्सयभूतसासनपरिदीपनं, अञ्ञसासनस्स च तथाभावपटिसेधनम्। वुत्तञ्हेतं – ‘‘इधेव, भिक्खवे, समणो…पे॰… सुञ्ञा परप्पवादा समणेहि अञ्ञेही’’ति (अ॰ नि॰ ४.२४१)। भिक्खूति तेसं झानानं निब्बत्तकपुग्गलपरिदीपनम्। पातिमोक्खसंवरसंवुतोति इदमस्स पातिमोक्खसंवरे पतिट्ठितभावपरिदीपनम्। विहरतीति इदमस्स तदनुरूपविहारसमङ्गीभावपरिदीपनम्। आचारगोचरसम्पन्नोति इदमस्स हेट्ठा पातिमोक्खसंवरस्स उपरि झानानुयोगस्स च उपकारधम्मपरिदीपनम्। अणुमत्तेसु वज्जेसु भयदस्सावीति इदमस्स पातिमोक्खतो अचवनधम्मतापरिदीपनम्। समादायाति इदमस्स सिक्खापदानं अनवसेसतो आदानपरिदीपनम्। सिक्खतीति इदमस्स सिक्खाय समङ्गीभावपरिदीपनम्। सिक्खापदेसूति इदमस्स सिक्खितब्बधम्मपरिदीपनम्।&lt;br&gt;&#xA;इन्द्रियेसूति इदमस्स गुत्तद्वारताय भूमिपरिदीपनं; रक्खितब्बोकासपरिदीपनन्तिपि वदन्ति एव। गुत्तद्वारोति इदमस्स छसु द्वारेसु संविहितारक्खभावपरिदीपनम्। भोजने मत्तञ्ञूति इदमस्स सन्तोसादिगुणपरिदीपनम्। पुब्बरत्तापररत्तं जागरियानुयोगमनुयुत्तोति इदमस्स कारणभावपरिदीपनम्। सातच्चं नेपक्कन्ति इदमस्स पञ्ञापरिग्गहितेन वीरियेन सातच्चकारितापरिदीपनम्। बोधिपक्खिकानं धम्मानं भावनानुयोगमनुयुत्तोति इदमस्स पटिपत्तिया निब्बेधभागियत्तपरिदीपनम्।&lt;br&gt;&#xA;सो अभिक्कन्ते…पे॰… तुण्हीभावे सम्पजानकारी होतीति इदमस्स सब्बत्थ सतिसम्पजञ्ञसमन्नागतत्तपरिदीपनम्। सो विवित्तं सेनासनं भजतीति इदमस्स अनुरूपसेनासनपरिग्गहपरिदीपनम्। अरञ्ञं…पे॰… पटिसल्लानसारुप्पन्ति इदमस्स सेनासनप्पभेदनिरादीनवतानिसंसपरिदीपनम्। सो अरञ्ञगतो वाति इदमस्स वुत्तप्पकारेन सेनासनेन युत्तभावपरिदीपनम्। निसीदतीति इदमस्स योगानुरूपइरियापथपरिदीपनम्। परिमुखं सतिं उपट्ठपेत्वाति इदमस्स योगारम्भपरिदीपनम्। सो अभिज्झं लोके पहायातिआदि पनस्स कम्मट्ठानानुयोगेन नीवरणप्पहानपरिदीपनम्। तस्सेव पहीननीवरणस्स विविच्चेव कामेहीतिआदि पटिपाटिया झानुप्पत्तिपरिदीपनम्।&lt;br&gt;&#xA;अपि च इध भिक्खूति इमस्मिं सासने झानुप्पादको भिक्खु। इदानि यस्मा झानुप्पादकेन भिक्खुना चत्तारि सीलानि सोधेतब्बानि, तस्मास्स पातिमोक्खसंवरसंवुतोति इमिना पातिमोक्खसंवरसीलविसुद्धिं उपदिसति। आचारगोचरसम्पन्नोतिआदिना आजीवपारिसुद्धिसीलम्। समादाय सिक्खति सिक्खापदेसूति इमिना तेसं द्विन्नं सीलानं अनवसेसतो आदानम्। इन्द्रियेसु गुत्तद्वारोति इमिना इन्द्रियसंवरसीलम्। भोजने मत्तञ्ञूति इमिना पच्चयसन्निस्सितसीलम्। पुब्बरत्तापररत्तन्तिआदिना सीले पतिट्ठितस्स झानभावनाय उपकारके धम्मे। सो अभिक्कन्तेतिआदिना तेसं धम्मानं अपरिहानाय कम्मट्ठानस्स च असम्मोसाय सतिसम्पजञ्ञसमायोगम्। सो विवित्तन्तिआदिना भावनानुरूपसेनासनपरिग्गहम्। सो अरञ्ञगतो वातिआदिना तं सेनासनं उपगतस्स झानानुरूपइरियापथञ्चेव झानभावनारम्भञ्च। सो अभिज्झन्तिआदिना झानभावनारम्भेन झानपच्चनीकधम्मप्पहानम्। सो इमे पञ्च नीवरणे पहायातिआदिना एवं पहीनज्झानपच्चनीकधम्मस्स सब्बज्झानानं उप्पत्तिक्कमं उपदिसतीति।&lt;br&gt;&#xA;मातिकावण्णना।&lt;/p&gt;</description>
    </item>
    <item>
      <title>१३. अप्पमञ्ञाविभङ्गो</title>
      <link>https://vishvAsa.github.io/pALi/02_aTThakathA/03_abhidhammapiTaka/02_sammohavinodanI-aTThakathA/13_appama~n~nAvibhango/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/03_abhidhammapiTaka/02_sammohavinodanI-aTThakathA/13_appama~n~nAvibhango/</guid>
      <description>&lt;p&gt;१३. अप्पमञ्ञाविभङ्गो&lt;br&gt;&#xA;१. सुत्तन्तभाजनीयवण्णना&lt;br&gt;&#xA;६४२. इदानि तदनन्तरे अप्पमञ्ञाविभङ्गे चतस्सोति गणनपरिच्छेदो। अप्पमञ्ञायोति फरणअप्पमाणवसेन अप्पमञ्ञायो। एता हि आरम्मणवसेन अप्पमाणे वा सत्ते फरन्ति, एकसत्तम्पि वा अनवसेसफरणवसेन फरन्तीति फरणअप्पमाणवसेन अप्पमञ्ञायोति वुच्चन्ति। इध भिक्खूति इमस्मिं सासने भिक्खु। मेत्तासहगतेनाति मेत्ताय समन्नागतेन। चेतसाति चित्तेन। एकं दिसन्ति एकिस्सा दिसाय। पठमपरिग्गहितं सत्तं उपादाय एकदिसापरियापन्नसत्तफरणवसेन वुत्तम्। फरित्वाति फुसित्वा आरम्मणं कत्वा। विहरतीति ब्रह्मविहाराधिट्ठितं इरियापथविहारं पवत्तेति। तथा दुतियन्ति यथा पुरत्थिमादीसु दिसासु यं किञ्चि एकं दिसं फरित्वा विहरति, तथेव तदनन्तरं दुतियं ततियं चतुत्थञ्चाति अत्थो।&lt;br&gt;&#xA;इति उद्धन्ति तेनेव च नयेन उपरिमं दिसन्ति वुत्तं होति। अधो तिरियन्ति अधोदिसम्पि तिरियंदिसम्पि एवमेव। एत्थ च अधोति हेट्ठा, तिरियन्ति अनुदिसा। एवं सब्बदिसासु अस्समण्डले अस्समिव मेत्तासहगतं चित्तं सारेतिपि पच्चासारेतिपीति एत्तावता एकमेकं दिसं परिग्गहेत्वा ओधिसो मेत्ताफरणं दस्सितम्। सब्बधीतिआदि पन अनोधिसो दस्सनत्थं वुत्तम्। तत्थ सब्बधीति सब्बत्थ। सब्बत्ततायाति सब्बेसु हीनमज्झिमुक्कट्ठमित्तसपत्तमज्झत्तादिप्पभेदेसु अत्तताय ‘अयं परसत्तो’ति विभागं अकत्वा अत्तसमतायाति वुत्तं होति; अथ वा सब्बत्ततायाति सब्बेन चित्तभावेन ईसकम्पि बहि अविक्खिपमानोति वुत्तं होति। सब्बावन्तन्ति सब्बसत्तवन्तं, सब्बसत्तयुत्तन्ति अत्थो। लोकन्ति सत्तलोकम्।&lt;br&gt;&#xA;विपुलेनातिएवमादिपरियायदस्सनतो पनेत्थ पुन ‘‘मेत्तासहगतेना’’ति वुत्तम्। यस्मा वा एत्थ ओधिसो फरणे विय पुन ‘तथा’सद्दो ‘इति’सद्दो वा न वुत्तो, तस्मा पुन ‘‘मेत्तासहगतेन चेतसा’’ति वुत्तं; निगमनवसेन वा एतं वुत्तम्। विपुलेनाति एत्थ च फरणवसेन विपुलता दट्ठब्बा। भूमिवसेन पन तं महग्गतं, पगुणवसेन अप्पमाणं , सत्तारम्मणवसेन च अप्पमाणं, ब्यापादपच्चत्थिकप्पहानेन अवेरं, दोमनस्सप्पहानतो अब्यापज्झं, निद्दुक्खन्ति वुत्तं होति। अयं ताव ‘‘मेत्तासहगतेन चेतसा’’तिआदिना नयेन ठपिताय मातिकाय अत्थो।&lt;br&gt;&#xA;६४३. इदानि यदेतं ‘‘कथञ्च, भिक्खवे, मेत्तासहगतेन चेतसा’’तिआदिना नयेन वुत्तं पदभाजनीयं, तत्थ यस्मा इदं कम्मट्ठानं दोसचरितस्स सप्पायं, तस्मा यथारूपे पुग्गले अयं मेत्ता अप्पनं पापुणाति, तं मेत्ताय वत्थुभूतं पुग्गलं ताव दस्सेतुं सेय्यथापि नाम एकं पुग्गलन्तिआदि वुत्तम्। तत्थ सेय्यथापि नामाति ओपम्मत्थे निपातो, यथा एकं पुग्गलन्ति अत्थो। पियन्ति पेमनीयम्। मनापन्ति हदयवुड्ढिकरम्। तत्थ पुब्बेव सन्निवासेन पच्चुप्पन्नहितेन वा पियो नाम होति, सीलादिगुणसमायोगेन मनापो नाम; दानसमानत्तताहि वा पियता, पियवचनअत्थचरियताहि मनापता वेदितब्बा। यस्मा चेत्थ पियताय इमस्स ब्यापादस्स पहानं होति, ततो मेत्ता सुखं फरति, मनापताय उदासीनता न सण्ठाति, हिरोत्तप्पञ्च पच्चुपट्ठाति, ततो हिरोत्तप्पानुपालिता मेत्ता न परिहायति, तस्मा तं उपमं कत्वा इदं वुत्तं – पियं मनापन्ति। मेत्तायेय्याति मेत्ताय फरेय्य; तस्मिं पुग्गले मेत्तं करेय्य पवत्तेय्याति अत्थो। एवमेव सब्बे सत्तेति यथा पियं पुग्गलं मेत्तायेय्य, एवं तस्मिं पुग्गले अप्पनाप्पत्ताय वसीभावं उपगताय मेत्ताय मज्झत्तवेरिसङ्खातेपि सब्बे सत्ते अनुक्कमेन फरतीति अत्थो। मेत्ति मेत्तायनातिआदीनि वुत्तत्थानेव।&lt;br&gt;&#xA;६४४. विदिसं वाति पदं तिरियं वाति एतस्स अत्थविभावनत्थं वुत्तम्।&lt;br&gt;&#xA;६४५. फरित्वाति आरम्मणकरणवसेन फुसित्वा। अधिमुञ्चित्वाति अधिकभावेन मुञ्चित्वा, यथा मुत्तं सुमुत्तं होति सुप्पसारितं सुवित्थतं तथा मुञ्चित्वाति अत्थो।&lt;br&gt;&#xA;६४८. सब्बधिआदिनिद्देसे यस्मा तीणिपि एतानि पदानि सब्बसङ्गाहिकानि, तस्मा नेसं एकतोव अत्थं दस्सेतुं सब्बेन सब्बन्तिआदि वुत्तम्। तस्सत्थो हेट्ठा वुत्तोयेव।&lt;br&gt;&#xA;६५०. विपुलादिनिद्देसे यस्मा यं अप्पनाप्पत्तं हुत्वा अनन्तसत्तफरणवसेन विपुलं, तं नियमतो भूमिवसेन महग्गतं होति। यञ्च महग्गतं तं अप्पमाणगोचरवसेन अप्पमाणम्। यं अप्पमाणं तं पच्चत्थिकविघातवसेन अवेरम्। यञ्च अवेरं तं विहतब्यापज्जताय अब्यापज्जम्। तस्मा ‘‘यं विपुलं तं महग्गत’’न्तिआदि वुत्तम्। अवेरो अब्यापज्जोति चेत्थ लिङ्गविपरियायेन वुत्तम्। मनेन वा सद्धिं योजना कातब्बा – यं अप्पमाणं चित्तं, सो अवेरो मनो; यो अवेरो सो अब्यापज्जोति। अपिचेत्थ हेट्ठिमं हेट्ठिमं पदं उपरिमस्स उपरिमस्स, उपरिमं वा उपरिमं हेट्ठिमस्स हेट्ठिमस्स अत्थोतिपि वेदितब्बो।&lt;br&gt;&#xA;६५३. सेय्यथापि नाम एकं पुग्गलं दुग्गतं दुरुपेतन्ति इदम्पि करुणाय वत्थुभूतं पुग्गलं दस्सेतुं वुत्तम्। एवरूपस्मिञ्हि पुग्गले बलवकारुञ्ञं उप्पज्जति। तत्थ दुग्गतन्ति दुक्खेन समङ्गीभावं गतम्। दुरुपेतन्ति कायदुच्चरितादीहि उपेतम्। गतिकुलभोगादिवसेन वा तमभावे ठितो पुग्गलो दुग्गतो, कायदुच्चरितादीहि उपेतत्ता तमपरायणभावे ठितो दुरुपेतोति एवमेत्थ अत्थो वेदितब्बो।&lt;br&gt;&#xA;६६३. एकं पुग्गलं पियं मनापन्ति इदम्पि मुदिताय वत्थुभूतं पुग्गलं दस्सेतुं वुत्तम्। तत्थ गतिकुलभोगादिवसेन जोतिभावे ठितो पियो, कायसुचरितादीहि उपेतत्ता जोतिपरायणभावे ठितो मनापोति वेदितब्बो।&lt;br&gt;&#xA;६७३. नेव मनापं न अमनापन्ति इदम्पि उपेक्खाय वत्थुभूतं पुग्गलं दस्सेतुं वुत्तम्। तत्थ मित्तभावं असम्पत्तताय नेव मनापो, अमित्तभावं असम्पत्तताय न अमनापोति वेदितब्बो। सेसमेत्थ यं वत्तब्बं सिया, तं सब्बं हेट्ठा चित्तुप्पादकण्डे वुत्तमेव। भावनाविधानम्पि एतेसं कम्मट्ठानानं विसुद्धिमग्गे वित्थारतो कथितमेवाति।&lt;br&gt;&#xA;सुत्तन्तभाजनीयवण्णना।&lt;br&gt;&#xA;२. अभिधम्मभाजनीयवण्णना&lt;br&gt;&#xA;अभिधम्मभाजनीयं कुसलतोपि विपाकतोपि किरियतोपि हेट्ठा चित्तुप्पादकण्डे भाजितनयेनेव भाजितम्। अत्थोपिस्स तत्थ वुत्तनयेनेव वेदितब्बो।&lt;br&gt;&#xA;३. पञ्हापुच्छकवण्णना&lt;br&gt;&#xA;पञ्हापुच्छके पाळिअनुसारेनेव मेत्तादीनं कुसलादिभावो वेदितब्बो। आरम्मणत्तिकेसु पन सब्बापि तीसु तिकेसु नवतब्बारम्मणा एव। अज्झत्तारम्मणत्तिके बहिद्धारम्मणाति। इमस्मिं पन अप्पमञ्ञाविभङ्गे सम्मासम्बुद्धेन सुत्तन्तभाजनीयेपि लोकिया एव अप्पमञ्ञायो कथिता, अभिधम्मभाजनीयेपि पञ्हापुच्छकेपि। तयोपि हि एते नया लोकियत्ता एकपरिच्छेदा एव। एवमयं अप्पमञ्ञाविभङ्गोपि तेपरिवट्टं नीहरित्वाव भाजेत्वा दस्सितोति।&lt;br&gt;&#xA;सम्मोहविनोदनिया विभङ्गट्ठकथाय&lt;br&gt;&#xA;अप्पमञ्ञाविभङ्गवण्णना निट्ठिता।&lt;/p&gt;</description>
    </item>
    <item>
      <title>१४. सिक्खापदविभङ्गो</title>
      <link>https://vishvAsa.github.io/pALi/02_aTThakathA/03_abhidhammapiTaka/02_sammohavinodanI-aTThakathA/14_sikkhApadavibhango/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/03_abhidhammapiTaka/02_sammohavinodanI-aTThakathA/14_sikkhApadavibhango/</guid>
      <description>&lt;p&gt;१४. सिक्खापदविभङ्गो&lt;br&gt;&#xA;१. अभिधम्मभाजनीयवण्णना&lt;br&gt;&#xA;७०३. इदानि तदनन्तरे सिक्खापदविभङ्गे पञ्चाति गणनपरिच्छेदो। सिक्खापदानीति सिक्खितब्बपदानि; सिक्खाकोट्ठासाति अत्थो। अपिच उपरि आगता सब्बेपि कुसला धम्मा सिक्खितब्बतो सिक्खा। पञ्चसु पन सीलङ्गेसु यंकिञ्चि अङ्गं तासं सिक्खानं पतिट्ठानट्ठेन पदन्ति सिक्खानं पदत्ता सिक्खापदानि। पाणातिपाताति पाणस्स अतिपाता घातना मारणाति अत्थो। वेरमणीति विरति। अदिन्नादानाति अदिन्नस्स आदाना; परपरिग्गहितस्स हरणाति अत्थो। कामेसूति वत्थुकामेसु। मिच्छाचाराति किलेसकामवसेन लामकाचारा। मुसावादाति अभूतवादतो। सुरामेरयमज्जपमादट्ठानाति एत्थ सुराति पिट्ठसुरा, पूवसुरा, ओदनसुरा, किण्णपक्खित्ता, सम्भारसंयुत्ताति पञ्च सुरा। मेरयन्ति पुप्फासवो, फलासवो, गुळासवो, मध्वासवो, सम्भारसंयुत्तोति पञ्च आसवा। तदुभयम्पि मदनीयट्ठेन मज्जम्। याय चेतनाय तं पिवन्ति, सा पमादकारणत्ता पमादट्ठानं; तस्मा सुरामेरयमज्जपमादट्ठाना। अयं तावेत्थ मातिकानिक्खेपस्स अत्थो।&lt;br&gt;&#xA;७०४. पदभाजनीये पन यस्मिं समये कामावचरन्तिआदि सब्बं हेट्ठा वुत्तनयत्ता उत्तानत्थमेव। यस्मा पन न केवलं विरतियेव सिक्खापदं, चेतनापि सिक्खापदमेव, तस्मा तं दस्सेतुं दुतियनयो दस्सितो। यस्मा च न केवलं एतेयेव द्वे धम्मा सिक्खापदं, चेतनासम्पयुत्ता पन परोपण्णासधम्मापि सिक्खितब्बकोट्ठासतो सिक्खापदमेव, तस्मा ततियनयोपि दस्सितो।&lt;br&gt;&#xA;तत्थ दुविधं सिक्खापदं परियायसिक्खापदं निप्परियायसिक्खापदञ्च। तत्थ विरति निप्परियायसिक्खापदम्। सा हि ‘‘पाणातिपाता वेरमणी’’ति पाळियं आगता, नो चेतना। विरमन्तो च ताय एव ततो ततो विरमति, न चेतनाय। चेतनं पन आहरित्वा दस्सेसि। तथा सेसचेतनासम्पयुत्तधम्मे। वीतिक्कमकाले हि वेरचेतना दुस्सील्यं नाम। तस्मा सा विरतिकालेपि सुसील्यवसेन वुत्ता। फस्सादयो तंसम्पयुत्तत्ता गहिताति।&lt;br&gt;&#xA;इदानि एतेसु सिक्खापदेसु ञाणसमुत्तेजनत्थं इमेसं पाणातिपातादीनं धम्मतो, कोट्ठासतो, आरम्मणतो, वेदनातो, मूलतो, कम्मतो, सावज्जतो, पयोगतो च विनिच्छयो वेदितब्बो।&lt;br&gt;&#xA;तत्थ ‘धम्मतो’ति पञ्चपेते पाणातिपातादयो चेतनाधम्माव होन्ति। ‘कोट्ठासतो’ पञ्चपि कम्मपथा एव।&lt;br&gt;&#xA;‘आरम्मणतो’ पाणातिपातो जीवितिन्द्रियारम्मणो। अदिन्नादानं सत्तारम्मणं वा सङ्खारारम्मणं वा। मिच्छाचारो इत्थिपुरिसारम्मणो। मुसावादो सत्तारम्मणो वा सङ्खारारम्मणो वा। सुरापानं सङ्खारारम्मणम्।&lt;br&gt;&#xA;‘वेदनातो’ पाणातिपातो दुक्खवेदनो। अदिन्नादानं तिवेदनम्। तञ्हि हट्ठतुट्ठस्स अदिन्नं आदियतो सुखवेदनं होति, भीतकाले दुक्खवेदनं, मज्झत्तस्स हुत्वा गण्हतो अदुक्खमसुखवेदनम्। मिच्छाचारो सुखवेदनो वा अदुक्खमसुखवेदनो वा। मुसावादो अदिन्नादानं विय तिवेदनो। सुरापानं सुखमज्झत्तवेदनम्।&lt;br&gt;&#xA;‘मूलतो’ पाणातिपातो दोसमोहमूलो। अदिन्नादानं किञ्चिकाले लोभमोहमूलं, किञ्चिकाले दोसमोहमूलम्। मिच्छाचारो लोभमोहमूलो। मुसावादो किञ्चिकाले लोभमोहमूलो, किञ्चिकाले दोसमोहमूलो। सुरापानं लोभमोहमूलम्।&lt;br&gt;&#xA;‘कम्मतो’ मुसावादो चेत्थ वचीकम्मम्। सेसा कायकम्ममेव।&lt;br&gt;&#xA;‘सावज्जतो’ पाणातिपातो अत्थि अप्पसावज्जो, अत्थि महासावज्जो। तथा अदिन्नादानादीनि। तेसं नानाकरणं हेट्ठा दस्सितमेव।&lt;br&gt;&#xA;अयं पन अपरो नयो – कुन्थकिपिल्लिकस्स हि वधो अप्पसावज्जो, ततो महन्ततरस्स महासावज्जो; सोपि अप्पसावज्जो, ततो महन्ततराय सकुणिकाय महासावज्जो; ततो गोधाय, ततो ससकस्स, ततो मिगस्स, ततो गवयस्स, ततो अस्सस्स, ततो हत्थिस्स वधो महासावज्जो, ततोपि दुस्सीलमनुस्सस्स , ततो गोरूपसीलकमनुस्सस्स, ततो सरणगतस्स, ततो पञ्चसिक्खापदिकस्स, ततो सामणेरस्स, ततो पुथुज्जनभिक्खुनो , ततो सोतापन्नस्स, ततो सकदागामिस्स, ततो अनागामिस्स, ततो खीणासवस्स वधो अतिमहासावज्जोयेव।&lt;br&gt;&#xA;अदिन्नादानं दुस्सीलस्स सन्तके अप्पसावज्जं, ततो गोरूपसीलकस्स सन्तके महासावज्जं; ततो सरणगतस्स, ततो पञ्चसिक्खापदिकस्स, ततो सामणेरस्स, ततो पुथुज्जनभिक्खुनो, ततो सोतापन्नस्स, ततो सकदागामिस्स, ततो अनागामिस्स सन्तके महासावज्जं, ततो खीणासवस्स सन्तके अतिमहासावज्जंयेव।&lt;br&gt;&#xA;मिच्छाचारो दुस्सीलाय इत्थिया वीतिक्कमे अप्पसावज्जो, ततो गोरूपसीलकाय महासावज्जो; ततो सरणगताय, पञ्चसिक्खापदिकाय, सामणेरिया, पुथुज्जनभिक्खुनिया, सोतापन्नाय, सकदागामिनिया, ततो अनागामिनिया वीतिक्कमे महासावज्जो, खीणासवाय पन भिक्खुनिया एकन्तमहासावज्जोव।&lt;br&gt;&#xA;मुसावादो काकणिकमत्तस्स अत्थाय मुसाकथने अप्पसावज्जो, ततो अड्ढमासकस्स, मासकस्स, पञ्चमासकस्स, अड्ढकहापणस्स, कहापणस्स, ततो अनग्घनियभण्डस्स अत्थाय मुसाकथने महासावज्जो, मुसा कथेत्वा पन सङ्घं भिन्दन्तस्स एकन्तमहासावज्जोव।&lt;br&gt;&#xA;सुरापानं पसतमत्तस्स पाने अप्पसावज्जं, अञ्जलिमत्तस्स पाने महासावज्जं; कायचालनसमत्थं पन बहुं पिवित्वा गामघातनिगमघातकम्मं करोन्तस्स एकन्तमहासावज्जमेव।&lt;br&gt;&#xA;पाणातिपातञ्हि पत्वा खीणासवस्स वधो महासावज्जो; अदिन्नादानं पत्वा खीणासवसन्तकस्स हरणं, मिच्छाचारं पत्वा खीणासवाय भिक्खुनिया वीतिक्कमनं, मुसावादं पत्वा मुसावादेन सङ्घभेदो, सुरापानं पत्वा कायचालनसमत्थं बहुं पिवित्वा गामनिगमघातनं महासावज्जम्। सब्बेहिपि पनेतेहि मुसावादेन सङ्घभेदनमेव महासावज्जम्। तञ्हि कप्पं निरये पाचनसमत्थं महाकिब्बिसम्।&lt;br&gt;&#xA;‘पयोगतो’ति पाणातिपातो साहत्थिकोपि होति आणत्तिकोपि। तथा अदिन्नादानम्। मिच्छाचारमुसावादसुरापानानि साहत्थिकानेवाति।&lt;br&gt;&#xA;एवमेत्थ पाणातिपातादीनं धम्मादिवसेन विनिच्छयं ञत्वा पाणातिपाता वेरमणीतिआदीनम्पि धम्मतो, कोट्ठासतो, आरम्मणतो, वेदनातो, मूलतो, कम्मतो, खण्डतो, समादानतो, पयोगतो च विनिच्छयो वेदितब्बो।&lt;br&gt;&#xA;तत्थ ‘धम्मतो’ति परियायसीलवसेन पटिपाटिया पञ्च चेतनाधम्माव। ‘कोट्ठासतो’ति पञ्चपि कम्मपथा एव। ‘आरम्मणतो’ति पाणातिपाता वेरमणी परस्स जीवितिन्द्रियं आरम्मणं कत्वा अत्तनो वेरचेतनाय विरमति। इतरासुपि एसेव नयो। सब्बापि हि एता वीतिक्कमितब्बवत्थुं आरम्मणं कत्वा वेरचेतनाहियेव विरमन्ति। ‘वेदनातो’ति सब्बापि सुखवेदना वा होन्ति मज्झत्तवेदना वा। ‘मूलतो’ति ञाणसम्पयुत्तचित्तेन विरमन्तस्स अलोभअदोसअमोहमूला होन्ति, ञाणविप्पयुत्तचित्तेन विरमन्तस्स अलोभअदोसमूला होन्ति। ‘कम्मतो’ति मुसावादा वेरमणीयेवेत्थ वचीकम्मं; सेसा कायकम्मम्। ‘खण्डतो’ति गहट्ठा यं यं वीतिक्कमन्ति, तं तदेव खण्डं होति भिज्जति, अवसेसं न भिज्जति। कस्मा? गहट्ठा हि अनिबद्धसीला होन्ति, यं यं सक्कोन्ति तं तदेव गोपेन्ति। सामणेरानं पन एकस्मिं वीतिक्कमन्ते सब्बानि भिज्जन्ति। न केवलञ्च एतानि, सेससीलानिपि भिज्जन्तियेव। तेसं पन वीतिक्कमो दण्डकम्मवत्थुको। ‘पुन एवरूपं न करिस्सामी’ति दण्डकम्मे कते सीलं परिपुण्णं होति। ‘समादानतो’ति सयमेव ‘पञ्च सीलानि अधिट्ठहामी’ति अधिट्ठहन्तेनपि, पाटियेक्कं पाटियेक्कं समादियन्तेनपि समादिण्णानि होन्ति। अञ्ञस्स सन्तिके निसीदित्वा ‘पञ्च सीलानि समादियामी’ति समादियन्तेनपि, पाटियेक्कं पाटियेक्कं समादियन्तेनपि समादिन्नानेव होन्ति। ‘पयोगतो’ सब्बानिपि साहत्थिकपयोगानेवाति वेदितब्बानि।&lt;br&gt;&#xA;७१२. इदानि यासं सिक्खानं कोट्ठासभावेन इमानि पञ्च सिक्खापदानि वुत्तानि, तानि दस्सेतुं कतमे धम्मा सिक्खाति अयं सिक्खावारो आरद्धो। तत्थ यस्मा सब्बेपि चतुभूमककुसला धम्मा सिक्खितब्बभावतो सिक्खा, तस्मा ते दस्सेतुं यस्मिं समये कामावचरन्तिआदि वुत्तम्। तत्थ हेट्ठा चित्तुप्पादकण्डे (ध॰ स॰ १) वुत्तनयेनेव पाळिं वित्थारेत्वा अत्थो वेदितब्बो। इध पन मुखमत्तमेव दस्सितन्ति।&lt;br&gt;&#xA;अभिधम्मभाजनीयवण्णना।&lt;br&gt;&#xA;३. पञ्हापुच्छकवण्णना&lt;br&gt;&#xA;७१४. पञ्हापुच्छके पाळिअनुसारेनेव सिक्खापदानं कुसलादिभावो वेदितब्बो। आरम्मणत्तिकेसु पन यानि सिक्खापदानि एत्थ सत्तारम्मणानीति वुत्तानि, तानि यस्मा सत्तोति सङ्खं गते सङ्खारेयेव आरम्मणं करोन्ति, यस्मा च सब्बानिपि एतानि सम्पत्तविरतिवसेनेव निद्दिट्ठानि, तस्मा ‘‘परित्तारम्मणा’’ति च ‘‘पच्चुप्पन्नारम्मणा’’ति च वुत्तम्। यतो पन विरमति तस्स वत्थुनो अच्चन्तबहिद्धत्ता सब्बेसम्पि बहिद्धारम्मणता वेदितब्बाति।&lt;br&gt;&#xA;इमस्मिं पन सिक्खापदविभङ्गे सम्मासम्बुद्धेन अभिधम्मभाजनीयेपि पञ्हापुच्छकेपि लोकियानेव सिक्खापदानि कथितानि। उभोपि हि एते नया लोकियत्ता एकपरिच्छेदा एव। एवमयं सिक्खापदविभङ्गो द्वेपरिवट्टं नीहरित्वाव भाजेत्वा दस्सितोति।&lt;br&gt;&#xA;सम्मोहविनोदनिया विभङ्गट्ठकथाय&lt;br&gt;&#xA;सिक्खापदविभङ्गवण्णना निट्ठिता।&lt;/p&gt;</description>
    </item>
    <item>
      <title>१५. पटिसम्भिदाविभङ्गो</title>
      <link>https://vishvAsa.github.io/pALi/02_aTThakathA/03_abhidhammapiTaka/02_sammohavinodanI-aTThakathA/15_paTisambhidAvibhango/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/03_abhidhammapiTaka/02_sammohavinodanI-aTThakathA/15_paTisambhidAvibhango/</guid>
      <description>&lt;p&gt;१५. पटिसम्भिदाविभङ्गो&lt;br&gt;&#xA;१. सुत्तन्तभाजनीयम्&lt;/p&gt;&#xA;&lt;h2 id=&#34;१-सङगहवरवणणन&#34;&gt;१. सङ्गहवारवण्णना&lt;/h2&gt;&#xA;&lt;p&gt;७१८. इदानि तदनन्तरे पटिसम्भिदाविभङ्गे चतस्सोति गणनपरिच्छेदो। पटिसम्भिदाति पभेदा। यस्मा पन परतो अत्थे ञाणं अत्थपटिसम्भिदातिआदिमाह, तस्मा न अञ्ञस्स कस्सचि पभेदा, ञाणस्सेव पभेदाति वेदितब्बा। इति ‘‘चतस्सो पटिसम्भिदा’’ति पदेन चत्तारो ञाणप्पभेदाति अयमत्थो सङ्गहितो। अत्थपटिसम्भिदाति अत्थे पटिसम्भिदा; अत्थप्पभेदस्स सल्लक्खणविभावनाववत्थानकरणसमत्थं अत्थे पभेदगतं ञाणन्ति अत्थो। सेसपदेसुपि एसेव नयो। धम्मप्पभेदस्स हि सल्लक्खणविभावनाववत्थानकरणसमत्थं धम्मे पभेदगतं ञाणं धम्मपटिसम्भिदा नाम। निरुत्तिप्पभेदस्स सल्लक्खणविभावनाववत्थानकरणसमत्थं निरुत्ताभिलापे पभेदगतं ञाणं निरुत्तिपटिसम्भिदा नाम। पटिभानप्पभेदस्स सल्लक्खणविभावनाववत्थानकरणसमत्थं पटिभाने पभेदगतं ञाणं पटिभानपटिसम्भिदा नाम।&lt;br&gt;&#xA;इदानि यथानिक्खित्ता पटिसम्भिदा भाजेत्वा दस्सेन्तो अत्थे ञाणं अत्थपटिसम्भिदातिआदिमाह। तत्थ अत्थोति सङ्खेपतो हेतुफलम्। तञ्हि हेतुवसेन अरणीयं गन्तब्बं पत्तब्बं, तस्मा अत्थोति वुच्चति। पभेदतो पन यंकिञ्चि पच्चयसमुप्पन्नं, निब्बानं, भासितत्थो, विपाको, किरियाति इमे पञ्च धम्मा अत्थोति वेदितब्बा। तं अत्थं पच्चवेक्खन्तस्स तस्मिं अत्थे पभेदगतं ञाणं अत्थपटिसम्भिदा।&lt;br&gt;&#xA;धम्मोति सङ्खेपतो पच्चयो। सो हि यस्मा तं तं विदहति पवत्तेति चेव पापेति च, तस्मा धम्मोति वुच्चति। पभेदतो पन यो कोचि फलनिब्बत्तको हेतु, अरियमग्गो, भासितं , कुसलं, अकुसलन्ति इमे पञ्च धम्मा धम्मोति वेदितब्बा। तं धम्मं पच्चवेक्खन्तस्स तस्मिं धम्मे पभेदगतं ञाणं धम्मपटिसम्भिदा।&lt;br&gt;&#xA;तत्र धम्मनिरुत्ताभिलापे ञाणन्ति तस्मिं अत्थे च धम्मे च या सभावनिरुत्ति, तस्सा अभिलापे तं सभावनिरुत्तिं सद्दं आरम्मणं कत्वा पच्चवेक्खन्तस्स तस्मिं सभावनिरुत्ताभिलापे पभेदगतं ञाणं निरुत्तिपटिसम्भिदा। एवमयं निरुत्तिपटिसम्भिदा सद्दारम्मणा नाम जाता, न पञ्ञत्तिआरम्मणा। कस्मा? यस्मा सद्दं सुत्वा ‘‘अयं सभावनिरुत्ति, अयं न सभावनिरुत्ती’’ति जानन्ति। पटिसम्भिदाप्पत्तो हि ‘‘फस्सो’’ति वुत्ते ‘‘अयं सभावनिरुत्ती’’ति जानाति, ‘‘फस्सा’’ति वा ‘‘फस्स’’न्ति वा वुत्ते पन ‘‘अयं न सभावनिरुत्ती’’ति जानाति। वेदनादीसुपि एसेव नयो। अञ्ञं पनेस नामआख्यातउपसग्गब्यञ्जनसद्दं जानाति न जानातीति? यदग्गेन सद्दं सुत्वा ‘‘अयं सभावनिरुत्ति, अयं न सभावनिरुत्ती’’ति जानाति, तदग्गेन तम्पि जानिस्सतीति। तं पन नयिदं पटिसम्भिदाकिच्चन्ति पटिक्खिपित्वा इदं वत्थु कथितं –&lt;br&gt;&#xA;तिस्सदत्तत्थेरो किर बोधिमण्डे सुवण्णसलाकं गहेत्वा अट्ठारससु भासासु ‘कतरभासाय कथेमी’ति पवारेसि। तं पन तेन अत्तनो उग्गहे ठत्वा पवारितं, न पटिसम्भिदाय ठितेन। सो हि महापञ्ञताय तं तं भासं कथापेत्वा कथापेत्वा उग्गण्हि; ततो उग्गहे ठत्वा एवं पवारेसि।&lt;br&gt;&#xA;भासं नाम सत्ता उग्गण्हन्तीति वत्वा च पनेत्थ इदं कथितम्। मातापितरो हि दहरकाले कुमारके मञ्चे वा पीठे वा निपज्जापेत्वा तं तं कथयमाना तानि तानि किच्चानि करोन्ति। दारका तेसं तं तं भासं ववत्थापेन्ति – इमिना इदं वुत्तं, इमिना इदं वुत्तन्ति। गच्छन्ते गच्छन्ते काले सब्बम्पि भासं जानन्ति। माता दमिळी, पिता अन्धको। तेसं जातो दारको सचे मातुकथं पठमं सुणाति, दमिळभासं भासिस्सति; सचे पितुकथं पठमं सुणाति, अन्धकभासं भासिस्सति। उभिन्नम्पि पन कथं अस्सुणन्तो मागधभासं भासिस्सति।&lt;br&gt;&#xA;योपि अगामके महारञ्ञे निब्बत्तो, तत्थ अञ्ञो कथेन्तो नाम नत्थि, सोपि अत्तनो धम्मताय वचनं समुट्ठापेन्तो मागधभासमेव भासिस्सति। निरये, तिरच्छानयोनियं, पेत्तिविसये, मनुस्सलोके, देवलोकेति सब्बत्थ मागधभासाव उस्सन्ना। तत्थ सेसा ओट्टकिरातअन्धकयोनकदमिळभासादिका अट्ठारस भासा परिवत्तन्ति । अयमेवेका यथाभुच्चब्रह्मवोहारअरियवोहारसङ्खाता मागधभासा न परिवत्तति। सम्मासबुद्धोपि तेपिटकं बुद्धवचनं तन्तिं आरोपेन्तो मागधभासाय एव आरोपेसि। कस्मा? एवञ्हि अत्थं आहरितुं सुखं होति। मागधभासाय हि तन्तिं आरुळ्हस्स बुद्धवचनस्स पटिसम्भिदाप्पत्तानं सोतपथागमनमेव पपञ्चो; सोते पन सङ्घट्टितमत्तेयेव नयसतेन नयसहस्सेन अत्थो उपट्ठाति। अञ्ञाय पन भासाय तन्तिं आरुळ्हं पोथेत्वा पोथेत्वा उग्गहेतब्बं होति। बहुम्पि उग्गहेत्वा पन पुथुज्जनस्स पटिसम्भिदाप्पत्ति नाम नत्थि। अरियसावको नो पटिसम्भिदाप्पतो नाम नत्थि।&lt;br&gt;&#xA;ञाणेसु ञाणन्ति सब्बत्थकञाणं आरम्मणं कत्वा ञाणं पच्चवेक्खन्तस्स पभेदगतं ञाणं पटिभानपटिसम्भिदाति। इमा पन चतस्सोपि पटिसम्भिदा द्वीसु ठानेसु पभेदं गच्छन्ति, पञ्चहि कारणेहि विसदा होन्तीति वेदितब्बा। कतमेसु द्वीसु? सेक्खभूमियञ्च असेक्खभूमियञ्च। तत्थ सारिपुत्तत्थेरस्स महामोग्गल्लानत्थेरस्स महाकस्सपत्थेरस्स महाकच्चायनत्थेरस्स महाकोट्ठितत्थेरस्साति असीतियापि महाथेरानं पटिसम्भिदा असेक्खभूमियं पभेदं गता। आनन्दत्थेरस्स चित्तस्स गहपतिनो धम्मिकस्स उपासकस्स उपालिस्स गहपतिनो खुज्जुत्तराय उपासिकायाति एवमादीनं पटिसम्भिदा सेक्खभूमियं पभेदं गताति इमासु द्वीसु भूमीसु पभेदं गच्छन्ति।&lt;br&gt;&#xA;कतमेहि पञ्चहि कारणेहि पटिसम्भिदा विसदा होन्तीति? अधिगमेन, परियत्तिया, सवनेन, परिपुच्छाय, पुब्बयोगेनाति। तत्थ ‘अधिगमो’ नाम अरहत्तम्। तञ्हि पत्तस्स पटिसम्भिदा विसदा होन्ति। ‘परियत्ति’ नाम बुद्धवचनम्। तञ्हि उग्गण्हन्तस्स पटिसम्भिदा विसदा होन्ति। ‘सवनं’ नाम धम्मस्सवनम्। सक्कच्चञ्हि धम्मं सुणन्तस्स पटिसम्भिदा विसदा होन्ति। ‘परिपुच्छा’ नाम अट्ठकथा। उग्गहितपाळिया अत्थं कथेन्तस्स हि पटिसम्भिदा विसदा होन्ति। ‘पुब्बयोगो’ नाम पुब्बयोगावचरता, अतीतभवे हरणपच्चाहरणनयेन परिग्गहितकम्मट्ठानता; पुब्बयोगावचरस्स हि पटिसम्भिदा विसदा होन्ति । तत्थ अरहत्तप्पत्तिया पुनब्बसुकुटुम्बिकपुत्तस्स तिस्सत्थेरस्स पटिसम्भिदा विसदा अहेसुम्। सो किर तम्बपण्णिदीपे बुद्धवचनं उग्गण्हित्वा परतीरं गन्त्वा योनकधम्मरक्खितत्थेरस्स सन्तिके बुद्धवचनं उग्गण्हित्वा आगच्छन्तो नावं अभिरुहनतित्थे एकस्मिं पदे उप्पन्नकङ्खो योजनसतमग्गं निवत्तित्वा आचरियस्स सन्तिकं गच्छन्तो अन्तरामग्गे एकस्स कुटुम्बिकस्स पञ्हं कथेसि। सो पसीदित्वा सतसहस्सग्घनिकं कम्बलं अदासि। सोपि तं आहरित्वा आचरियस्स अदासि। थेरो वासिया कोट्टेत्वा निसीदनट्ठाने परिभण्डं कारेसि। किमत्थायाति? पच्छिमाय जनताय अनुग्गहत्थायाति। एवं किरस्स अहोसि – ‘‘अम्हाकं गतमग्गं आवज्जेत्वा अनागते सब्रह्मचारिनो पटिपत्तिं पूरेतब्बं मञ्ञिस्सन्ती’’ति। तिस्सत्थेरोपि आचरियस्स सन्तिके कङ्खं छिन्दित्वा जम्बुकोलपट्टने ओरुय्ह चेतियङ्गणं सम्मज्जनवेलाय वालिकविहारं पत्वा सम्मज्जि। तस्स सम्मज्जितट्ठानं दिस्वा ‘इदं वीतरागस्स भिक्खुनो सम्मट्ठट्ठान’न्ति थेरस्स वीमंसनत्थाय पञ्हं पुच्छिंसु। थेरो पटिसम्भिदाप्पत्तताय पुच्छितपुच्छिते पञ्हे कथेसीति।&lt;br&gt;&#xA;परियत्तिया पन तिस्सदत्तत्थेरस्स चेव नागसेनत्थेरस्स च पटिसम्भिदा विसदा अहेसुम्। सक्कच्चधम्मसवनेन सुधम्मसामणेरस्स पटिसम्भिदा विसदा अहेसुम्। सो किर तलङ्गरवासी धम्मदिन्नत्थेरस्स भागिनेय्यो खुरग्गेयेव अरहत्तं पत्तो मातुलत्थेरस्स धम्मविनिच्छयट्ठाने निसीदित्वा सुणन्तोयेव तीणि पिटकानि पगुणानि अकासि। उग्गहितपाळिया अत्थं कथेन्तस्स पन तिस्सदत्तत्थेरस्स एव पटिसम्भिदा विसदा अहेसुम्। गतपच्चागतवत्तं पन पूरेत्वा याव अनुलोमं कम्मट्ठानं उस्सुक्कापेत्वा आगतानं विसदभावप्पत्तपटिसम्भिदानं पुब्बयोगावचरानं अन्तो नत्थि।&lt;br&gt;&#xA;एतेसु पन कारणेसु परियत्ति, सवनं, परिपुच्छाति इमानि तीणि पभेदस्सेव बलवकारणानि। पुब्बयोगो अधिगमस्स बलवपच्चयो, पभेदस्स होति न होतीति? होति, न पन तथा। परियत्तिसवनपरिपुच्छा हि पुब्बे होन्तु वा मा वा, पुब्बयोगेन पुब्बे चेव एतरहि च सङ्खारसम्मसनं विना पटिसम्भिदा नाम नत्थि। इमे पन द्वेपि एकतो हुत्वा पटिसम्भिदा उपत्थम्भेत्वा विसदा करोन्तीति।&lt;br&gt;&#xA;सङ्गहवारवण्णना।&lt;/p&gt;</description>
    </item>
    <item>
      <title>१६. ञाणविभङ्गो</title>
      <link>https://vishvAsa.github.io/pALi/02_aTThakathA/03_abhidhammapiTaka/02_sammohavinodanI-aTThakathA/16_~nANavibhango/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/03_abhidhammapiTaka/02_sammohavinodanI-aTThakathA/16_~nANavibhango/</guid>
      <description>&lt;p&gt;१६. ञाणविभङ्गो&lt;br&gt;&#xA;१. एककमातिकादिवण्णना&lt;br&gt;&#xA;७५१. इदानि तदनन्तरे ञाणविभङ्गे एकविधेन ञाणवत्थूतिआदिना नयेन पठमं एकविधादीहि दसविधपरियोसानेहि दसहि परिच्छेदेहि मातिकं ठपेत्वा निक्खित्तपदानुक्कमेन निद्देसो कतो।&lt;br&gt;&#xA;तत्थ एकविधेनाति एकप्पकारेन, एककोट्ठासेन वा। ञाणवत्थूति एत्थ पन ञाणञ्च तं वत्थु च नानप्पकारानं सम्पत्तीनन्ति ञाणवत्थु; ओकासट्ठेन ञाणस्स वत्थूतिपि ञाणवत्थु। इध पन पुरिमेनेवत्थेन ञाणवत्थु वेदितब्बम्। तेनेव एकविधपरिच्छेदावसाने ‘‘याथावकवत्थुविभावना पञ्ञा – एवं एकविधेन ञाणवत्थू’’ति वुत्तम्। पञ्च विञ्ञाणाति चक्खुविञ्ञाणादीनि पञ्च। न हेतूतिआदीनि हेट्ठा धम्मसङ्गहट्ठकथायं (ध॰ स॰ अट्ठ॰ १.६) वुत्तनयेनेव वेदितब्बानि। सङ्खेपतो पनेत्थ यं वत्तब्बं तं निद्देसवारे आवि भविस्सति। यथा चेत्थ, एवं दुकमातिकादिपदेसुपि यं वत्तब्बं तं तत्थेव आवि भविस्सति। निक्खेपपरिच्छेदमत्तं पनेत्थ एवं वेदितब्बम्। एत्थ हि ‘‘न हेतु अहेतुका’’तिआदीहि ताव धम्मसङ्गहमातिकावसेन, ‘‘अनिच्चा जराभिभूता’’तिआदीहि अमातिकावसेनाति सङ्खेपतो दुविधेहि पभेदतो अट्ठसत्ततिया पदेहि एककमातिका निक्खित्ता।&lt;br&gt;&#xA;दुकानुरूपेहि पन पञ्चतिंसाय दुकेहि दुकमातिका निक्खित्ता।&lt;br&gt;&#xA;तिकानुरूपेहि ‘‘चिन्तामया पञ्ञा’’तिआदीहि चतूहि बाहिरत्तिकेहि, ‘‘विपाका पञ्ञा’’तिआदीहि अनियमितपञ्ञावसेन वुत्तेहि चुद्दसहि मातिकातिकेहि, वितक्कत्तिके पठमपदेन नियमितपञ्ञावसेन वुत्तेहि तेरसहि, दुतियपदेन नियमितपञ्ञावसेन वुत्तेहि सत्तहि, ततियपदेन नियमितपञ्ञावसेन वुत्तेहि द्वादसहि, पीतित्तिके च पठमपदेन नियमितपञ्ञावसेन वुत्तेहि तेरसहि, तथा दुतियपदेन, ततियपदेन नियमितपञ्ञावसेन वुत्तेहि द्वादसहीति अट्ठासीतिया तिकेहि तिकमातिका निक्खित्ता।&lt;br&gt;&#xA;चतुक्कमातिका पन ‘कम्मस्सकतञाण’न्तिआदीहि एकवीसतिया चतुक्केहि, पञ्चकमातिका द्वीहि पञ्चकेहि, छक्कमातिका एकेन छक्केन, सत्तकमातिका ‘‘सत्तसत्तति ञाणवत्थूनी’’ति एवं सङ्खेपतो वुत्तेहि एकादसहि सत्तकेहि, अट्ठकमातिका एकेन अट्ठकेन, नवकमातिका एकेन नवकेन।&lt;br&gt;&#xA;१०. दसकमातिकावण्णना&lt;br&gt;&#xA;७६०. दसकमातिका ‘‘दस तथागतस्स तथागतबलानी’’तिआदिना एकेनेव दसकेन निक्खित्ता। तत्थ दसाति गणनपरिच्छेदो। तथागतस्साति यथा विपस्सीआदयो पुब्बका इसयो आगता तथा आगतस्स; यथा च ते गता तथा गतस्स। तथागतबलानीति अञ्ञेहि असाधारणानि तथागतस्सेव बलानि; यथा वा पुब्बबुद्धानं बलानि पुञ्ञुस्सयसम्पत्तिया आगतानि तथा आगतबलानीतिपि अत्थो। तत्थ दुविधं तथागतस्स बलं – कायबलञ्च ञाणबलञ्च। तेसु कायबलं हत्थिकुलानुसारेनेव वेदितब्बम्। वुत्तञ्हेतं पोराणेहि –&lt;br&gt;&#xA;काळावकञ्च गङ्गेय्यं, पण्डरं तम्बपिङ्गलम्।&lt;br&gt;&#xA;गन्धमङ्गलहेमञ्च, उपोसथछद्दन्तिमे दसाति॥ –&lt;br&gt;&#xA;इमानि हि दस हत्थिकुलानि।&lt;br&gt;&#xA;तत्थ ‘काळावक’न्ति पकतिहत्थिकुलं दट्ठब्बम्। यं दसन्नं पुरिसानं कायबलं तं एकस्स काळावकहत्थिनो। यं दसन्नं काळावकानं बलं तं एकस्स गङ्गेयस्स। यं दसन्नं गङ्गेय्यानं तं एकस्स पण्डरस्स। यं दसन्नं पण्डरानं तं एकस्स तम्बस्स। यं दसन्नं तम्बानं तं एकस्स पिङ्गलस्स। यं दसन्नं पिङ्गलानं तं एकस्स गन्धहत्थिनो। यं दसन्नं गन्धहत्थीनं तं एकस्स मङ्गलस्स। यं दसन्नं मङ्गलानं तं एकस्स हेमवतस्स। यं दसन्नं हेमवतानं तं एकस्स उपोसथस्स। यं दसन्नं उपोसथानं तं एकस्स छद्दन्तस्स। यं दसन्नं छद्दन्तानं तं एकस्स तथागतस्स। नारायनसङ्खातबलन्तिपि इदमेव वुच्चति। तदेतं पकतिहत्थीनं गणनाय हत्थिकोटिसहस्सानं, पुरिसगणनाय दसन्नं पुरिसकोटिसहस्सानं बलं होति। इदं ताव तथागतस्स कायबलम्।&lt;br&gt;&#xA;ञाणबलं पन इध ताव पाळियं आगतमेव दसबलञाणम्। महासीहनादे (म॰ नि॰ १.१४६ आदयो) दसबलञाणं, चतुवेसारज्जञाणं, अट्ठसु परिसासु अकम्पनञाणं, चतुयोनिपरिच्छेदकञाणं, पञ्चगतिपरिच्छेदकञाणं, संयुत्तके (सं॰ नि॰ २.३३-३४) आगतानि तेसत्तति ञाणानि, सत्तसत्तति ञाणानीति एवं अञ्ञानिपि अनेकानि ञाणसहस्सानि – एतं ञाणबलं नाम। इधापि ञाणबलमेव अधिप्पेतं ञाणञ्हि अकम्पियट्ठेन उपत्थम्भकट्ठेन च बलन्ति वुत्तम्।&lt;br&gt;&#xA;येहि बलेहि समन्नागतोति येहि दसहि ञाणबलेहि उपेतो समुपेतो। आसभं ठानन्ति सेट्ठट्ठानं उत्तमट्ठानं; आसभा वा पुब्बबुद्धा, तेसं ठानन्ति अत्थो। अपि च गवसतजेट्ठको उसभो, गवसहस्सजेट्ठको वसभो; वजसतजेट्ठको वा उसभो, वजसहस्सजेट्ठको वसभो; सब्बगवसेट्ठो सब्बपरिस्सयसहो सेतो पासादिको महाभारवहो असनिसतसद्देहिपि अकम्पनीयो निसभो। सो इध उसभोति अधिप्पेतो। इदम्पि हि तस्स परियायवचनम्। उसभस्स इदन्ति आसभम्। ठानन्ति चतूहि पादेहि पथविं उप्पीळेत्वा अचलट्ठानम्। इदं पन आसभं वियाति आसभम्। यथेव हि निसभसङ्खातो उसभो उसभबलेन समन्नागतो चतूहि पादेहि पथविं उप्पीळेत्वा अचलट्ठानेन तिट्ठति, एवं तथागतोपि दसहि तथागतबलेहि समन्नागतो चतूहि वेसारज्जपादेहि अट्ठपरिसपथविं उप्पीळेत्वा सदेवके लोके केनचि पच्चत्थिकेन पच्चामित्तेन अकम्पियो अचलट्ठानेन तिट्ठति। एवं तिट्ठमानो च तं आसभं ठानं पटिजानाति, उपगच्छति, न पच्चक्खाति, अत्तनि आरोपेति। तेन वुत्तं ‘‘आसभं ठानं पटिजानाती’’ति।&lt;br&gt;&#xA;परिसासूति अट्ठसु परिसासु। सीहनादं नदतीति सेट्ठनादं अभीतनादं नदति, सीहनादसदिसं वा नादं नदति। अयमत्थो सीहनादसुत्तेन दीपेतब्बो। यथा वा सीहो सहनतो च हननतो च सीहोति वुच्चति, एवं तथागतो लोकधम्मानं सहनतो परप्पवादानञ्च हननतो सीहोति वुच्चति। एवं वुत्तस्स सीहस्स नादं सीहनादम्। तत्थ यथा सीहो सीहबलेन समन्नागतो सब्बत्थ विसारदो विगतलोमहंसो सीहनादं नदति, एवं तथागतसीहोपि तथागतबलेहि समन्नागतो अट्ठसु परिसासु विसारदो विगतलोमहंसो ‘‘इति रूप’’न्तिआदिना नयेन नानाविधदेसनाविलाससम्पन्नं सीहनादं नदति। तेन वुत्तं ‘‘परिसासु सीहनादं नदती’’ति।&lt;br&gt;&#xA;ब्रह्मचक्कं पवत्तेतीति एत्थ ब्रह्मन्ति सेट्ठं उत्तमं विसुद्धम्। चक्कसद्दो च पनायं –&lt;br&gt;&#xA;सम्पत्तियं लक्खणे च, रथङ्गे इरियापथे।&lt;br&gt;&#xA;दाने रतनधम्मूर, चक्कादीसु च दिस्सति।&lt;br&gt;&#xA;धम्मचक्के इध मतो, तञ्च द्वेधा विभावये॥&lt;br&gt;&#xA;‘‘चत्तारिमानि, भिक्खवे, चक्कानि येहि समन्नागतानं देवमनुस्सान’’न्तिआदीसु (अ॰ नि॰ ४.३१) हि अयं सम्पत्तियं दिस्सति। ‘‘हेट्ठा पादतलेसु चक्कानि जातानी’’ति (दी॰ नि॰ २.३५) एत्थ लक्खणे। ‘‘चक्कंव वहतो पद’’न्ति (ध॰ प॰ १) एत्थ रथङ्गे। ‘‘चतुचक्कं नवद्वार’’न्ति (सं॰ नि॰ १.२९) एत्थ इरियापथे। ‘‘ददं भुञ्ज मा च पमादो, चक्कं पवत्तय सब्बपाणिन’’न्ति (जा॰ १.७.१४९) एत्थ दाने। ‘‘दिब्बं चक्करतनं पातुरहोसी’’ति एत्थ रतनचक्के। ‘‘मया पवत्तितं चक्क’’न्ति (सु॰ नि॰ ५६२) एत्थ धम्मचक्के। ‘‘इच्छाहतस्स पोसस्स चक्कं भमति मत्थके’’ति (जा॰ १.१.१०४; १.५.१०३) एत्थ उरचक्के। ‘‘खुरपरियन्तेन चेपि चक्केना’’ति (दी॰ नि॰ १.१६६) एत्थ पहरणचक्के। ‘‘असनिविचक्क’’न्ति (दी॰ नि॰ ३.६१; सं॰ नि॰ २.१६२) एत्थ असनिमण्डले। इध पनायं धम्मचक्के मतो।&lt;br&gt;&#xA;तं पन धम्मचक्कं दुविधं होति – पटिवेधञाणञ्च देसनाञाणञ्च। तत्थ पञ्ञापभावितं अत्तनो अरियफलावहं पटिवेधञाणं; करुणापभावितं सावकानं अरियफलावहं देसनाञाणम्। तत्थ पटिवेधञाणं उप्पज्जमानं उप्पन्नन्ति दुविधम्। तञ्हि अभिनिक्खमनतो याव अरहत्तमग्गा उप्पज्जमानं , फलक्खणे उप्पन्नं नाम; तुसितभवनतो वा याव महाबोधिपल्लङ्के अरहत्तमग्गा उप्पज्जमानं, फलक्खणे उप्पन्नं नाम; दीपङ्करब्याकरणतो पट्ठाय वा याव अरहत्तमग्गा उप्पज्जमानं , फलक्खणे उप्पन्नं नाम। देसनाञाणम्पि पवत्तमानं पवत्तन्ति दुविधम्। तञ्हि याव अञ्ञाकोण्डञ्ञस्स सोतापत्तिमग्गा पवत्तमानं, फलक्खणे पवत्तं नाम। तेसु पटिवेधञाणं लोकुत्तरं, देसनाञाणं लोकियम्। उभयम्पि पनेतं अञ्ञेहि असाधारणं बुद्धानंयेव ओरसञाणम्।&lt;br&gt;&#xA;इदानि येहि दसहि बलेहि समन्नागतो तथागतो आसभं ठानं पटिजानाति, यानि आदितोव ‘‘दस तथागतस्स तथागतबलानी’’ति निक्खित्तानि, तानि वित्थारतो दस्सेतुं कतमानि दस? इध तथागतो ठानञ्च ठानतोतिआदिमाह। तत्थ ठानञ्च ठानतोति कारणञ्च कारणतो। कारणञ्हि यस्मा तत्थ फलं तिट्ठति तदायत्तवुत्तिताय उप्पज्जति चेव पवत्तति च, तस्मा ठानन्ति वुच्चति। तं भगवा ‘‘ये ये धम्मा येसं येसं धम्मानं हेतू पच्चया उप्पादाय तं तं ठान’’न्ति च ‘ये ये धम्मा येसं येसं धम्मानं न हेतू न पच्चया उप्पादाय तं तं अट्ठान’न्ति च पजानन्तो ठानञ्च ठानतो अट्ठानञ्च अट्ठानतो यथाभूतं पजानाति। यम्पीति येन ञाणेन। इदम्पि तथागतस्साति इदम्पि ठानाट्ठानञाणं तथागतस्स तथागतबलं नाम होतीति अत्थो। एवं सब्बपदेसु योजना वेदितब्बा।&lt;br&gt;&#xA;कम्मसमादानानन्ति समादियित्वा कतानं कुसलाकुसलकम्मानं; कम्ममेव वा कम्मसमादानम्। ठानसो हेतुसोति पच्चयतो चेव हेतुतो च। तत्थ गतिउपधिकालपयोगा विपाकस्स ठानं, कम्मं हेतु।&lt;br&gt;&#xA;सब्बत्थ गामिनिन्ति सब्बगतिगामिनिञ्च अगतिगामिनिञ्च। पटिपदन्ति मग्गम्। यथाभूतं पजानातीति बहूसुपि मनुस्सेसु एकमेव पाणं घातेन्तेसु ‘इमस्स चेतना निरयगामिनी भविस्सति, इमस्स तिरच्छानयोनिगामिनी’ति इमिना नयेन एकवत्थुस्मिम्पि कुसलाकुसलचेतनासङ्खातानं पटिपत्तीनं अविपरीततो सभावं पजानाति।&lt;br&gt;&#xA;अनेकधातुन्ति चक्खुधातुआदीहि कामधातुआदीहि वा धातूहि बहुधातुम्। नानाधातुन्ति तासंयेव धातूनं विलक्खणताय नानप्पकारधातुम्। लोकन्ति खन्धायतनधातुलोकम्। यथाभूतं पजानातीति तासं तासं धातूनं अविपरीततो सभावं पटिविज्झति।&lt;br&gt;&#xA;नानाधिमुत्तिकतन्ति हीनादीहि अधिमुत्तीहि नानाधिमुत्तिकभावम्।&lt;br&gt;&#xA;परसत्तानन्ति पधानसत्तानम्। परपुग्गलानन्ति ततो परेसं हीनसत्तानं; एकत्थमेव वा एतं पदद्वयं वेनेय्यवसेन पन द्वेधा वुत्तम्। इन्द्रियपरोपरियत्तन्ति सद्धादीनं इन्द्रियानं परभावञ्च अपरभावञ्च वुड्ढिञ्च हानिञ्चाति अत्थो।&lt;br&gt;&#xA;झानविमोक्खसमाधिसमापत्तीनन्ति पठमादीनं चतुन्नं झानानं, ‘‘रूपी रूपानि पस्सती’’तिआदीनं अट्ठन्नं विमोक्खानं, सवितक्कसविचारादीनं तिण्णं समाधीनं, पठमज्झानसमापत्तिआदीनञ्च नवन्नं अनुपुब्बसमापत्तीनम्। संकिलेसन्ति हानभागियधम्मम्। वोदानन्ति विसेसभागियधम्मम्। वुट्ठानन्ति येन कारणेन झानादीहि वुट्ठहन्ति, तं कारणम्।&lt;br&gt;&#xA;पुब्बेनिवासानुस्सतिन्ति पुब्बे निवुत्थक्खन्धानुस्सरणम्।&lt;br&gt;&#xA;चुतूपपातन्ति चुतिञ्च उपपातञ्च।&lt;br&gt;&#xA;आसवानं खयन्ति कामासवादीनं खयसङ्खातं आसवनिरोधं निब्बानम्।&lt;br&gt;&#xA;इमानीति यानि हेट्ठा ‘‘दस तथागतस्स तथागतबलानी’’ति अवोच, इमानि तानीति अप्पनं करोतीति। एवमेत्थ अनुपुब्बपदवण्णनं ञत्वा इदानि यस्मा तथागतो पठमंयेव ठानाट्ठानञाणेन वेनेय्यसत्तानं आसवक्खयाधिगमस्स चेव अनधिगमस्स च ठानाट्ठानभूतं किलेसावरणाभावं पस्सति, लोकियसम्मादिट्ठिठानदस्सनतो नियतमिच्छादिट्ठिठानाभावदस्सनतो च। अथ नेसं कम्मविपाकञाणेन विपाकावरणाभावं पस्सति , तिहेतुकपटिसन्धिदस्सनतो। सब्बत्थगामिनीपटिपदाञाणेन कम्मावरणाभावं पस्सति, आनन्तरियकम्माभावदस्सनतो। एवं अनावरणानं अनेकधातुनानाधातुञाणेन अनुकूलधम्मदेसनत्थं चरियाविसेसं पस्सति, धातुवेमत्तदस्सनतो। अथ नेसं नानाधिमुत्तिकताञाणेन अधिमुत्तिं पस्सति, पयोगं अनादियित्वापि अधिमुत्तिवसेन धम्मदेसनत्थम्। अथेवं दिट्ठाधिमुत्तीनं यथासत्ति यथाबलं धम्मं देसेतुं इन्द्रियपरोपरियत्तञाणेन इन्द्रियपरोपरियत्तं पस्सति, सद्धादीनं तिक्खमुदुभावदस्सनतो। एवं परिञ्ञातिन्द्रियपरोपरियत्तापि पनेते सचे दूरे होन्ति, अथ झानादिपरिञ्ञाणेन झानादीसु वसीभूतत्ता इद्धिविसेसेन खिप्पं उपगच्छति। उपगन्त्वा च नेसं पुब्बेनिवासानुस्सतिञाणेन पुब्बजातिभावनं, दिब्बचक्खानुभावतो पत्तब्बेन चेतोपरियञाणेन सम्पत्तिचित्तविसेसं पस्सन्तो आसवक्खयञाणानुभावेन आसवक्खयगामिनिया पटिपदाय विगतसम्मोहत्ता आसवक्खयाय धम्मं देसेति। तस्मा इमिना अनुक्कमेन इमानि दसबलानि वुत्तानीति वेदितब्बानि। अयं ताव मातिकाय अत्थवण्णना।&lt;br&gt;&#xA;(१.) एककनिद्देसवण्णना&lt;br&gt;&#xA;७६१. इदानि यथानिक्खित्ताय मातिकाय ‘‘पञ्चविञ्ञाणा न हेतुमेवा’’तिआदिना नयेन आरद्धे निद्देसवारे न हेतुमेवाति साधारणहेतुपटिक्खेपनिद्देसो। तत्थ ‘‘हेतुहेतु, पच्चयहेतु, उत्तमहेतु, साधारणहेतूति चतुब्बिधो हेतू’’तिआदिना नयेन यं वत्तब्बं सिया, तं सब्बं रूपकण्डे ‘‘सब्बं रूपं न हेतुमेवा’’तिआदीनं अत्थवण्णनायं (ध॰ स॰ अट्ठ॰ ५९४) वुत्तमेव। अहेतुकमेवातिआदीसु ब्यञ्जनसन्धिवसेन मकारो वेदितब्बो; अहेतुका एवाति अत्थो। सेसपदेसुपि एसेव नयो। अपिच ‘‘हेतू धम्मा नहेतू धम्मा’’तिआदीसु (ध॰ स॰ दुकमातिका १) धम्मकोट्ठासेसु पञ्चविञ्ञाणानि हेतू धम्माति वा सहेतुका धम्माति वा न होन्ति। एकन्तेन पन न हेतूयेव, अहेतुका येवाति इमानिपि नयेनेत्थ सब्बपदेसु अत्थो वेदितब्बो। अब्याकतमेवाति पदं विपाकाब्याकतवसेन वुत्तम्। सारम्मणमेवाति ओलुब्भारम्मणवसेन। पच्चयारम्मणं ओलुब्भारम्मणन्ति हि दुविधं आरम्मणम्। इमस्मिं पन ठाने ओलुब्भारम्मणमेव धुरं, पच्चयारम्मणम्पि लब्भतियेव। अचेतसिकमेवाति पदं चित्तं, रूपं, निब्बानन्ति तीसु अचेतसिकेसु चित्तमेव सन्धाय वुत्तम्। नो अपरियापन्नमेवाति गतिपरियापन्नचुतिपरियापन्नसंसारवट्टभवपरियापन्नभावतो परियापन्ना एव, नो अपरियापन्ना। लोकतो वट्टतो न निय्यन्तीति अनिय्यानिका । उप्पन्नं मनोविञ्ञाणविञ्ञेय्यमेवाति रूपकण्डे चक्खुविञ्ञाणादीनं पच्चुप्पन्नानेव रूपादीनि आरब्भ पवत्तितो अतीतादिविसयं मनोविञ्ञाणम्पि पञ्चविञ्ञाणसोतपतितमेव कत्वा ‘‘उपपन्नं छहि विञ्ञाणेहि विञ्ञेय्य’’न्ति (ध॰ स॰ ५८४) वुत्तम्। पञ्चविञ्ञाणा पन यस्मा पच्चुप्पन्नापि चक्खुविञ्ञाणादीनं आरम्मणा न होन्ति, मनोविञ्ञाणस्सेव होन्ति, तस्मा ‘‘मनोविञ्ञाणविञ्ञेय्यमेवा’’ति वुत्तम्। अनिच्चमेवाति हुत्वा अभावट्ठेन अनिच्चायेव। जराभिभूतमेवाति जराय अभिभूतत्ता जराभिभूता एव।&lt;br&gt;&#xA;७६२. उप्पन्नवत्थुका उप्पन्नारम्मणाति अनागतपटिक्खेपो। न हि ते अनागतेसु वत्थारम्मणेसु उप्पज्जन्ति।&lt;br&gt;&#xA;पुरेजातवत्थुका पुरेजातारम्मणाति सहुप्पत्तिपटिक्खेपो। न हि ते सहुप्पन्नं वत्थुं वा आरम्मणं वा पटिच्च उप्पज्जन्ति, सयं पन पच्छाजाता हुत्वा पुरेजातेसु वत्थारम्मणेसु उप्पज्जन्ति।&lt;br&gt;&#xA;अज्झत्तिकवत्थुकाति अज्झत्तज्झत्तवसेन वुत्तम्। तानि हि अज्झत्तिके पञ्च पसादे वत्थुं कत्वा उप्पज्जन्ति। बाहिरारम्मणाति बाहिररूपादिआरम्मणा। तत्थ चतुक्कं वेदितब्बं – पञ्चविञ्ञाणा हि पसादवत्थुकत्ता अज्झत्तिका अज्झत्तिकवत्थुका, मनोविञ्ञाणं हदयरूपं वत्थुं कत्वा उप्पज्जनकाले अज्झत्तिकं बाहिरवत्थुकं, पञ्चविञ्ञाणसम्पयुत्ता तयो खन्धा बाहिरा अज्झत्तिकवत्थुका , मनोविञ्ञाणसम्पयुत्ता तयो खन्धा हदयरूपं वत्थुं कत्वा उप्पज्जनकाले बाहिरा बाहिरवत्थुका।&lt;br&gt;&#xA;असम्भिन्नवत्थुकाति अनिरुद्धवत्थुका। न हि ते निरुद्धं अतीतं वत्थुं पटिच्च उप्पज्जन्ति। असम्भिन्नारम्मणतायपि एसेव नयो।&lt;br&gt;&#xA;अञ्ञं चक्खुविञ्ञाणस्स वत्थु च आरम्मणञ्चातिआदीसु चक्खुविञ्ञाणस्स हि अञ्ञं वत्थु, अञ्ञं आरम्मणम्। अञ्ञं सोतविञ्ञाणादीनम्। चक्खुविञ्ञाणं सोतपसादादीसु अञ्ञतरं वत्थुं, सद्दादीसु वा अञ्ञतरं आरम्मणं कत्वा कप्पतो कप्पं गन्त्वापि न उप्पज्जति; चक्खुपसादमेव पन वत्थुं कत्वा रूपञ्च आरम्मणं कत्वा उप्पज्जति। एवमस्स वत्थुपि द्वारम्पि आरम्मणम्पि निबद्धं, अञ्ञं वत्थुं वा द्वारं वा आरम्मणं वा न सङ्कमति, निबद्धवत्थु निबद्धद्वारं निबद्धारम्मणमेव हुत्वा उप्पज्जति। सोतविञ्ञाणादीसुपि एसेव नयो।&lt;br&gt;&#xA;७६३. न अञ्ञमञ्ञस्स गोचरविसयं पच्चनुभोन्तीति एत्थ अञ्ञमञ्ञस्स चक्खु सोतस्स, सोतं वा चक्खुस्साति एवं एकं एकस्स गोचरविसयं न पच्चनुभोतीति अत्थो। सचे हि नीलादिभेदं रूपारम्मणं समोधानेत्वा सोतिन्द्रियस्स उपनेय्य ‘इङ्घ ताव नं ववत्थापेहि विभावेहि – किं नामेतं आरम्मण’न्ति, चक्खुविञ्ञाणं विनापि मुखेन अत्तनो धम्मताय एवं वदेय्य – ‘अरे अन्धबाल, वस्ससतम्पि वस्ससहस्सम्पि परिधावमानो अञ्ञत्र मया कुहिं एतस्स जाननकं लभिस्ससि; आहर नं चक्खुपसादे उपनेहि; अहमेतं आरम्मणं जानिस्सामि – यदि वा नीलं यदि वा पीतकम्। न हि एसो अञ्ञस्स विसयो; मय्हमेवेसो विसयो’ति। सेसविञ्ञाणेसुपि एसेव नयो। एवमेते अञ्ञमञ्ञस्स गोचरविसयं न पच्चनुभोन्ति नाम।&lt;br&gt;&#xA;७६४. समन्नाहरन्तस्साति आवज्जनेनेव समन्नाहरन्तस्स।&lt;br&gt;&#xA;मनसिकरोन्तस्साति आवज्जनेनेव मनसिकरोन्तस्स। एतानि हि चित्तानि आवज्जनेन समन्नाहटकाले मनसिकतकालेयेव च उप्पज्जन्ति।&lt;br&gt;&#xA;न अब्बोकिण्णाति अञ्ञेन विञ्ञाणेन अब्बोकिण्णा निरन्तराव नुप्पज्जन्ति। एतेन तेसं अनन्तरता पटिक्खित्ता।&lt;br&gt;&#xA;७६५. न अपुब्बं अचरिमन्ति एतेन सब्बेसम्पि सहुप्पत्ति पटिक्खित्ता। न अञ्ञमञ्ञस्स समनन्तराति एतेन समनन्तरता पटिक्खित्ता।&lt;br&gt;&#xA;७६६. आवट्टना वातिआदीनि चत्तारिपि आवज्जनस्सेव नामानि। तञ्हि भवङ्गस्स आवट्टनतो आवट्टना, तस्सेव आभुजनतो आभोगो, रूपादीनं समन्नाहरणतो समन्नाहारो, तेसंयेव मनसिकरणतो मनसिकारोति वुच्चति। एवमेत्थ सङ्खेपतो पञ्चन्नं विञ्ञाणानं आवज्जनट्ठाने ठत्वा आवज्जनादिकिच्चं कातुं समत्थभावो पटिक्खित्तो।&lt;br&gt;&#xA;न कञ्चि धम्मं पटिविजानातीति ‘‘मनोपुब्बङ्गमा धम्मा’’ति (ध॰ प॰ १-२) एवं वुत्तं एकम्पि कुसलं वा अकुसलं वा न पटिविजानाति।&lt;br&gt;&#xA;अञ्ञत्र अभिनिपातमत्ताति ठपेत्वा रूपादीनं अभिनिपातमत्तम्। इदं वुत्तं होति – सुपण्डितोपि पुरिसो, ठपेत्वा आपाथगतानि रूपादीनि, अञ्ञं कुसलाकुसलेसु एकधम्मम्पि पञ्चहि विञ्ञाणेहि न पटिविजानाति। चक्खुविञ्ञाणं पनेत्थ दस्सनमत्तमेव होति। सोतविञ्ञाणादीनि सवनघायनसायनफुसनमत्तानेव। दस्सनादिमत्ततो पन मुत्ता अञ्ञा एतेसं कुसलादिपटिविञ्ञत्ति नाम नत्थि।&lt;br&gt;&#xA;मनोधातुयापीति सम्पटिच्छनमनोधातुयापि। सम्पिण्डनत्थो चेत्थ पिकारो। तस्मा मनोधातुयापि ततो पराहि मनोविञ्ञाणधातूहिपीति सब्बेहिपि पञ्चद्वारिकविञ्ञाणेहि न कञ्चि कुसलाकुसलं धम्मं पटिविजानातीति एवमेत्थ अत्थो दट्ठब्बो।&lt;br&gt;&#xA;न कञ्चि इरियापथं कप्पेतीतिआदीसुपि एसेव नयो। न हि पञ्चद्वारिकविञ्ञाणेहि गमनादीसु कञ्चि इरियापथं कप्पेति, न कायकम्मं न वचीकम्मं पट्ठपेति, न कुसलाकुसलं धम्मं समादियति, न समाधिं समापज्जति लोकियं वा लोकुत्तरं वा, न समाधितो वुट्ठाति लोकिया वा लोकुत्तरा वा, न भवतो चवति, न भवन्तरे उपपज्जति। सब्बम्पि हेतं कुसलाकुसलधम्मपटिविजाननादिवचनपरियोसानं किच्चं मनोद्वारिकचित्तेनेव होति, न पञ्चद्वारिकेनाति सब्बस्सापेतस्स किच्चस्स करणे सहजवनकानि वीथिचित्तानि पटिक्खित्तानि। यथा चेतेसं एतानि किच्चानि नत्थि, एवं नियामोक्कमनादीनिपि। न हि पञ्चद्वारिकजवनेन मिच्छत्तनियामं ओक्कमति, न सम्मत्तनियामं; न चेतं जवनं नामगोत्तमारब्भ जवति, न कसिणादिपण्णत्तिं; न लक्खणारम्मणिकविपस्सनावसेन पवत्तति, न वुट्ठानगामिनीबलवविपस्सनावसेन; न रूपारूपधम्मे आरब्भ जवति, न निब्बानं; न चेतेन सद्धिं पटिसम्भिदाञाणं उप्पज्जति, न अभिञ्ञाञाणं, न सावकपारमीञाणं, न पच्चेकबोधिञाणं, न सब्बञ्ञुतञाणम्। सब्बोपि पनेस पभेदो मनोद्वारिकजवनेयेव लब्भति।&lt;br&gt;&#xA;न सुपति न पटिबुज्झति न सुपिनं पस्सतीति सब्बेनापि च पञ्चद्वारिकचित्तेन नेव निद्दं ओक्कमति, न निद्दायति, न पटिबुज्झति, न किञ्च सुपिनं पस्सतीति इमेसु तीसु ठानेसु सह जवनेन वीथिचित्तं पटिक्खित्तम्।&lt;br&gt;&#xA;निद्दायन्तस्स हि महावट्टिं जालेत्वा दीपे चक्खुसमीपे उपनीते पठमं चक्खुद्वारिकं आवज्जनं भवङ्गं न आवट्टेति, मनोद्वारिकमेव आवट्टेति। अथ जवनं जवित्वा भवङ्गं ओतरति। दुतियवारे चक्खुद्वारिकं आवज्जनं भवङ्गं आवट्टेति। ततो चक्खुविञ्ञाणादीनि जवनपरियोसानानि पवत्तन्ति। तदनन्तरं भवङ्गं पवत्तति। ततियवारे मनोद्वारिकआवज्जनेन भवङ्गे आवट्टिते मनोद्वारिकजवनं जवति। तेन चित्तेन ञत्वा ‘किं अयं इमस्मिं ठाने आलोको’ति जानाति।&lt;br&gt;&#xA;तथा निद्दायन्तस्स कण्णसमीपे तूरियेसु पग्गहितेसु, घानसमीपे सुगन्धेसु वा दुग्गन्धेसु वा पुप्फेसु उपनीतेसु, मुखे सप्पिम्हि वा फाणिते वा पक्खित्ते, पिट्ठियं पाणिना पहारे दिन्ने पठमं सोतद्वारिकादीनि आवज्जनानि भवङ्गं न आवट्टेन्ति, मनोद्वारिकमेव आवट्टेति। अथ जवनं जवित्वा भवङ्गं ओतरति। दुतियवारे सोतद्वारिकादीनि आवज्जनानि भवङ्गं आवट्टेन्ति। ततो सोतघानजिव्हाकायविञ्ञाणादीनि जवनपरियोसानानि पवत्तन्ति। तदनन्तरं भवङ्गं पवत्तति। ततियवारे मनोद्वारिकआवज्जनेन भवङ्गे आवट्टिते मनोद्वारिकजवनं जवति। तेन चित्तेन ञत्वा ‘किं अयं इमस्मिं ठाने सद्दो – सङ्खसद्दो, भेरिसद्दो’ति वा ‘किं अयं इमस्मिं ठाने गन्धो – मूलगन्धो, सारगन्धो’ति वा ‘किं इदं मय्हं मुखे पक्खित्तरसं – सप्पीति वा फाणित’न्ति वा ‘केनम्हि पिट्ठियं पहतो, अतिथद्धो मे पहारो’ति वा वत्तारो होन्ति। एवं मनोद्वारिकजवनेनेव पटिबुज्झति, न पञ्चद्वारिकेन। सुपिनम्पि तेनेव पस्सति, न पञ्चद्वारिकेन।&lt;br&gt;&#xA;तञ्च पनेतं सुपिनं पस्सन्तो चतूहि कारणेहि पस्सति – धातुक्खोभतो वा अनुभूतपुब्बतो वा देवतोपसंहारतो वा पुब्बनिमित्ततो वाति। तत्थ पित्तादीनं खोभकरणपच्चययोगेन खुभितधातुको ‘धातुक्खोभतो’ सुपिनं पस्सति। पस्सन्तो च नानाविधं सुपिनं पस्सति – पब्बता पतन्तो विय, आकासेन गच्छन्तो विय, वाळमिगहत्थिचोरादीहि अनुबद्धो विय च होति। ‘अनुभूतपुब्बतो’ पस्सन्तो पुब्बे अनुभूतपुब्बं आरम्मणं पस्सति। ‘देवतोपसंहारतो’ पस्सन्तस्स देवता अत्थकामताय वा अनत्थकामताय वा अत्थाय वा अनत्थाय वा नानाविधानि आरम्मणानि उपसंहरन्ति। सो तासं देवतानं आनुभावेन तानि आरम्मणानि पस्सति। पुब्बनिमित्ततो पस्सन्तो पुञ्ञापुञ्ञवसेन उप्पज्जितुकामस्स अत्थस्स वा अनत्थस्स वा पुब्बनिमित्तभूतं सुपिनं पस्सति बोधिसत्तमाता विय पुत्तपटिलाभनिमित्तं, बोधिसत्तो विय पञ्च महासुपिने (अ॰ नि॰ ५.१९६), कोसलराजा विय च सोळस सुपिनेति (जा॰ १.१.४१)।&lt;br&gt;&#xA;तत्थ यं धातुक्खोभतो अनुभूतपुब्बतो च सुपिनं पस्सति, न तं सच्चं होति। यं देवतोपसंहारतो पस्सति, तं सच्चं वा होति अलिकं वा। कुद्धा हि देवता उपायेन विनासेतुकामा विपरीतम्पि कत्वा दस्सेन्ति। तत्रिदं वत्थु – रोहणे किर नागमहाविहारे महाथेरो भिक्खुसङ्घं अनपलोकेत्वाव एकं नागरुक्खं छिन्दापेसि। रुक्खे अधिवत्था देवता थेरस्स कुद्धा पठममेव नं पलोभेत्वा पच्छा ‘इतो ते सत्तदिवसमत्थके उपट्ठाको राजा मरिस्सती’ति सुपिने आरोचेसि। थेरो नं कथं आहरित्वा राजोरोधानं आचिक्खि। ता एकप्पहारेनेव महाविरवं विरविंसु। राजा ‘किं एत’न्ति पुच्छि। ता ‘एवं थेरेन वुत्त’न्ति आरोचयिंसु। राजा दिवसे गणापेत्वा सत्ताहे वीतिवत्ते कुज्झित्वा थेरस्स हत्थपादे छिन्दापेसि।&lt;br&gt;&#xA;यं पन पुब्बनिमित्ततो पस्सति तं एकन्तसच्चमेव होति। एतेसञ्च चतुन्नं मूलकारणानं संसग्गभेदतोपि सुपिनभेदो होतियेव। तञ्च पनेतं चतुब्बिधं सुपिनं सेक्खपुथुज्जनाव पस्सन्ति अप्पहीनविपल्लासत्ता; असेक्खा न पस्सन्ति पहीनविपल्लासत्ता।&lt;br&gt;&#xA;किं पन तं पस्सन्तो सुत्तो पस्सति, पटिबुद्धो? उदाहु नेव सुत्तो पस्सति न पटिबुद्धोति? किञ्चेत्थ यदि ताव सुत्तो पस्सति, अभिधम्मविरोधो आपज्जति। भवङ्गचित्तेन हि सुपति। तञ्च रूपनिमित्तादिआरम्मणं रागादिसम्पयुत्तं वा न होति। सुपिनं पस्सन्तस्स च ईदिसानि चित्तानि उप्पज्जन्ति। अथ पटिबुद्धो पस्सति, विनयविरोधो आपज्जति। यञ्हि पटिबुद्धो पस्सति, तं सब्बोहारिकचित्तेन पस्सति। सब्बोहारिकचित्तेन च कते वीतिक्कमे अनापत्ति नाम नत्थि। सुपिनं पस्सन्तेन पन कते वीतिक्कमे एकन्तं अनापत्ति एव। अथ नेव सुत्तो न पटिबुद्धो पस्सति, न सुपिनं नाम पस्सति। एवञ्हि सति सुपिनस्स अभावोव आपज्जति? न अभावो । कस्मा? यस्मा कपिमिद्धपरेतो पस्सति। वुत्तं हेतं – ‘‘कपिमिद्धपरेतो खो, महाराज, सुपिनं पस्सती’’ति (मि॰ प॰ ५.३.५)। ‘कपिमिद्धपरेतो’ति मक्कटनिद्दाय युत्तो। यथा हि मक्कटस्स निद्दा लहुपरिवत्ता होति, एवं या निद्दा पुनप्पुनं कुसलादिचित्तवोकिण्णत्ता लहुपरिवत्ता; यस्सा पवत्तियं पुनप्पुनं भवङ्गतो उत्तरणं होति, ताय युत्तो सुपिनं पस्सति। तेनायं सुपिनो कुसलोपि होति अकुसलोपि अब्याकतोपि ३८६। तत्थ सुपिनन्ते चेतियवन्दनधम्मस्सवनधम्मदेसनादीनि करोन्तस्स कुसलो, पाणातिपातादीनि करोन्तस्स अकुसलो, द्वीहि अन्तेहि मुत्तो आवज्जनतदारम्मणक्खणे अब्याकतोति वेदितब्बो। सुपिनेनेव ‘दिट्ठं विय मे, सुतं विय मे’ति कथनकालेपि अब्याकतोयेव।&lt;br&gt;&#xA;किं पन सुपिने कतं कुसलाकुसलं कम्मं सविपाकं अविपाकन्ति? सविपाकं; दुब्बलत्ता पन पटिसन्धिं आकड्ढितुं न सक्कोति, दिन्नाय अञ्ञकम्मेन पटिसन्धिया पवत्ते वेदनीयं होति।&lt;br&gt;&#xA;एवं याथावकवत्थुविभावना पञ्ञाति पञ्चन्नं विञ्ञाणानं न हेत्वट्ठो याथावट्ठो। तं याथावट्ठं वत्थुं विभावेतीति याथावकवत्थुविभावना। तथा पञ्चन्नं विञ्ञाणानं अहेतुकट्ठो, जराभिभूतट्ठो, न सुपिनं पस्सनट्ठो, याथावट्ठो। तं याथावट्ठं वत्थुं विभावेतीति याथावकवत्थुविभावना। इति या हेट्ठा ‘‘याथावकवत्थुविभावना पञ्ञा’’ति मातिकाय निक्खित्ता, सा एवं याथावकवत्थुविभावना पञ्ञाति वेदितब्बा। तस्सा एव च वसेन एवं एकविधेन ञाणवत्थूति एवं एकेककोट्ठासेन ञाणगणना एकेन वा आकारेन ञाणपरिच्छेदो होति।&lt;br&gt;&#xA;एककनिद्देसवण्णना।&lt;br&gt;&#xA;(२.) दुकनिद्देसवण्णना&lt;br&gt;&#xA;७६७. दुविधेन ञाणवत्थुनिद्देसे चतूसु भूमीसु कुसलेति सेक्खपुथुज्जनानं चतुभूमककुसलपञ्ञा। पटिसम्भिदाविभङ्गे वुत्तेसु पञ्चसु अत्थेसु अत्तनो अत्तनो भूमिपरियापन्नं विपाकसङ्खातं अत्थं जापेति जनेति पवत्तेतीति अत्थजापिका। अरहतो अभिञ्ञं उप्पादेन्तस्स समापत्तिं उप्पादेन्तस्स किरियाब्याकतेति अभिञ्ञाय चेव समापत्तिया च परिकम्मसमये कामावचरकिरियपञ्ञा। सा हि अभिञ्ञासमापत्तिपभेदं किरियसङ्खातं अत्थं जापेति जनेति पवत्तेतीति अत्थजापिका पञ्ञाति वुत्ता। अयं पन अपरोपि पाळिमुत्तको अट्ठकथानयो – यापि हि पुरिमा कामावचरकिरिया पच्छिमाय कामावचरकिरियाय अनन्तरादिवसेन पच्चयो होति, सापि तं किरियत्थं जापेतीति अत्थजापिका पञ्ञा नाम। रूपावचरारूपावचरेसुपि एसेव नयो।&lt;br&gt;&#xA;दुतियपदनिद्देसे चतूसु भूमीसु विपाकेति कामावचरविपाके पञ्ञा सहजातादिपच्चयवसेन कामावचरविपाकत्थं जापेत्वा ठिताति जापितत्था। रूपावचरादिविपाकपञ्ञासुपि एसेव नयो। सब्बापि वा एसा अत्तनो अत्तनो कारणेहि जापिता जनिता पवत्तिता सयम्पि अत्थभूतातिपि जापितत्था। अरहतो उप्पन्नाय अभिञ्ञाय उप्पन्नाय समापत्तियाति वुत्तकिरियपञ्ञायपि एसेव नयो। अयं पन अपरोपि पाळिमुत्तको अट्ठकथानयो – कामावचरकिरियपञ्ञापि हि सहजातादिवसेन कामावचरकिरियसङ्खातं अत्थं जापेत्वा ठिताति जापितत्था। रूपावचरारूपावचरकिरियपञ्ञासुपि एसेव नयो। सब्बापि वा एसा अत्तनो अत्तनो कारणेहि जापिता जनिता पवत्तिता सयञ्च अत्थभूतातिपि जापितत्था। सेसमेत्थ सब्बं धम्मसङ्गहट्ठकथायं वुत्तनयत्ता पाकटमेवाति।&lt;br&gt;&#xA;दुकनिद्देसवण्णना।&lt;br&gt;&#xA;(३.) तिकनिद्देसवण्णना&lt;br&gt;&#xA;७६८. तिविधेन ञाणवत्थुनिद्देसे योगविहितेसूति योगो वुच्चति पञ्ञा; पञ्ञाविहितेसु पञ्ञापरिणामितेसूति अत्थो। कम्मायतनेसूति एत्थ कम्ममेव कम्मायतनं; अथ वा कम्मञ्च तं आयतनञ्च आजीवादीनन्तिपि कम्मायतनम्। सिप्पायतनेसुपि एसेव नयो। तत्थ दुविधं कम्मं – हीनञ्च उक्कट्ठञ्च। तत्थ हीनं नाम वड्ढकीकम्मं, पुप्फछड्डककम्मन्ति एवमादि। उक्कट्ठं नाम कसि, वणिज्जा, गोरक्खन्ति एवमादि। सिप्पम्पि दुविधं हीनञ्च उक्कट्ठञ्च। तत्थ हीनं सिप्पं नाम नळकारसिप्पं, पेसकारसिप्पं, कुम्भकारसिप्पं, चम्मकारसिप्पं, न्हापितसिप्पन्ति एवमादि। उक्कट्ठं नाम सिप्पं मुद्दा, गणना, लेखञ्चाति एवमादि विज्जाव विज्जाट्ठानम्। तं धम्मिकमेव गहितम्। नागमण्डलपरित्तसदिसं, फुधमनकमन्तसदिसं, सालाकियं , सल्लकत्तियन्तिआदीनि पन वेज्जसत्थानि ‘‘इच्छामहं, आचरिय, सिप्पं सिक्खितु’’न्ति (महाव॰ ३२९) सिप्पायतने पविट्ठत्ता न गहितानि।&lt;br&gt;&#xA;तत्थ एको पण्डितो मनुस्सानं फासुविहारत्थाय अत्तनो च धम्मताय गेहपासादयाननावादीनि उप्पादेति। सो हि ‘इमे मनुस्सा वसनट्ठानेन विना दुक्खिता’ति हितकिरियाय ठत्वा दीघचतुरस्सादिभेदं गेहं उप्पादेति, सीतुण्हपटिघातत्थाय एकभूमिकद्विभूमिकादिभेदे पासादे करोति, ‘याने असति अनुसञ्चरणं नाम दुक्ख’न्ति जङ्घाकिलमथपटिविनोदनत्थाय वय्हसकटसन्दमानिकादीनि उप्पादेति, ‘नावाय असति समुद्दादीसु सञ्चारो नाम नत्थी’ति नानप्पकारं नावं उप्पादेति। सो सब्बम्पेतं नेव अञ्ञेहि कयिरमानं पस्सति, न कतं उग्गण्हाति, न कथेन्तानं सुणाति, अत्तनो पन धम्मताय चिन्ताय करोति। पञ्ञवता हि अत्तनो धम्मताय कतम्पि अञ्ञेहि उग्गण्हित्वा करोन्तेहि कतसदिसमेव होति। अयं ताव हीनकम्मे नयो।&lt;br&gt;&#xA;उक्कट्ठकम्मेपि ‘कसिकम्मे असति मनुस्सानं जीवितं न पवत्तती’ति एको पण्डितो मनुस्सानं फासुविहारत्थाय युगनङ्गलादीनि कसिभण्डानि उप्पादेति; तथा नानप्पकारं वाणिजकम्मं गोरक्खञ्च उप्पादेति। सो सब्बम्पेतं नेव अञ्ञेहि करियमानं पस्सति…पे॰… कतसदिसमेव होति। अयं उक्कट्ठकम्मे नयो।&lt;br&gt;&#xA;दुविधेपि पन सिप्पायतने एको पण्डितो मनुस्सानं फासुविहारत्थाय नळकारसिप्पादीनि हीनसिप्पानि, हत्थमुद्दाय गणनसङ्खातं मुद्दं, अच्छिन्नकसङ्खातं गणनं, मातिकाप्पभेदकादिभेदञ्च लेखं उप्पादेति। सो सब्बम्पेतं नेव अञ्ञेहि करियमानं पस्सति…पे॰… कतसदिसमेव होति। अयं सिप्पायतने नयो।&lt;br&gt;&#xA;एकच्चो पन पण्डितो अमनुस्ससरीसपादीहि उपद्दुतानं मनुस्सानं तिकिच्छनत्थाय धम्मिकानि नागमण्डलमन्तादीनि विज्जाट्ठानानि उप्पादेति, तानि नेव अञ्ञेहि करियमानानि पस्सति, न कतानि उग्गण्हाति, न कथेन्तानं सुणाति, अत्तनो पन धम्मताय चिन्ताय करोति। पञ्ञवता हि अत्तनो धम्मताय कतम्पि अञ्ञेहि उग्गण्हित्वा करोन्तेहि कतसदिसमेव होति।&lt;br&gt;&#xA;कम्मस्सकतं वाति ‘‘इदं कम्मं सत्तानं सकं, इदं नो सक’’न्ति एवं जाननञाणम्। सच्चानुलोमिकं वाति विपस्सनाञाणम्। तञ्हि चतुन्नं सच्चानं अनुलोमनतो सच्चानुलोमिकन्ति वुच्चति। इदानिस्स पवत्तनाकारं दस्सेतुं रूपं अनिच्चन्ति वातिआदि वुत्तम्। एत्थ च अनिच्चलक्खणमेव आगतं, न दुक्खलक्खणअनत्तलक्खणानि, अत्थवसेन पन आगतानेवाति दट्ठब्बानि – यञ्हि अनिच्चं तं दुक्खं, यं दुक्खं तदनत्ताति।&lt;br&gt;&#xA;यं एवरूपिन्ति यं एवं हेट्ठा निद्दिट्ठसभावं अनुलोमिकम्। खन्तिन्तिआदीनि सब्बानि पञ्ञावेवचनानेव। सा हि हेट्ठा वुत्तानं कम्मायतनादीनं पञ्चन्नं कारणानं अपच्चनीकदस्सनेन अनुलोमेतीति अनुलोमिका। तथा सत्तानं हितचरियाय अनुलोमेति, मग्गसच्चस्स अनुलोमेति, परमत्थसच्चस्स निब्बानस्स अनुलोमनतो अनुलोमेतीतिपि अनुलोमिका। सब्बानिपि एतानि कारणानि खमति सहति दट्ठुं सक्कोतीति खन्ति, पस्सतीति दिट्ठि, रोचेतीति रुचि, मुदतीति मुदि, पेक्खतीति पेक्खा। सब्बेपिस्सा ते कम्मायतनादयो धम्मा निज्झानं खमन्ति, विसेसतो च पञ्चक्खन्धसङ्खाता धम्मा पुनप्पुनं अनिच्चदुक्खानत्तवसेन निज्झायमाना तं निज्झानं खमन्तीति धम्मनिज्झानखन्ती।&lt;br&gt;&#xA;परतो अस्सुत्वा पटिलभतीति अञ्ञस्स उपदेसवचनं अस्सुत्वा सयमेव चिन्तेन्तो पटिलभति। अयं वुच्चतीति अयं चिन्तामया पञ्ञा नाम वुच्चति। सा पनेसा न येसं केसञ्चि उप्पज्जति, अभिञ्ञातानं पन महासत्तानमेव उप्पज्जति। तत्थापि सच्चानुलोमिकञाणं द्विन्नंयेव बोधिसत्तानं उप्पज्जति। सेसपञ्ञा सब्बेसम्पि पूरितपारमीनं महापञ्ञानं उप्पज्जतीति वेदितब्बा।&lt;br&gt;&#xA;परतो सुत्वा पटिलभतीति एत्थ कम्मायतनादीनि परेन करियमानानि वा कतानि वा दिस्वापि यस्स कस्सचि कथयमानस्स वचनं सुत्वापि आचरियस्स सन्तिके उग्गहेत्वापि पटिलद्धा सब्बा परतो सुत्वायेव पटिलद्धा नामाति वेदितब्बा।&lt;br&gt;&#xA;समापन्नस्साति समापत्तिसमङ्गिस्स; अन्तोसमापत्तियं पवत्ता पञ्ञा भावनामया नामाति अत्थो।&lt;br&gt;&#xA;७६९. दानं आरब्भाति दानं पटिच्च; दानचेतनापच्चयाति अत्थो। दानाधिगच्छाति दानं अधिगच्छन्तस्स; पापुणन्तस्साति अत्थो। या उप्पज्जतीति या एवं दानचेतनासम्पयुत्ता पञ्ञा उप्पज्जति, अयं दानमया पञ्ञा नाम। सा पनेसा ‘दानं दस्सामी’ति चिन्तेन्तस्स, दानं देन्तस्स, दानं दत्वा तं पच्चवेक्खन्तस्स पुब्बचेतना, मुञ्चचेतना, अपरचेतनाति तिविधेन उप्पज्जति।&lt;br&gt;&#xA;सीलं आरब्भ सीलाधिगच्छाति इधापि सीलचेतनासम्पयुत्ताव सीलमया पञ्ञाति अधिप्पेता। अयम्पि ‘सीलं पूरेस्सामी’ति चिन्तेन्तस्स, सीलं पूरेन्तस्स, सीलं पूरेत्वा तं पच्चवेक्खन्तस्स पुब्बचेतना, मुञ्चचेतना, अपरचेतनाति तिविधेनेव उप्पज्जति। भावनामया हेट्ठा वुत्तायेव।&lt;br&gt;&#xA;७७०. अधिसीलपञ्ञादीसु सीलादीनि दुविधेन वेदितब्बानि – सीलं, अधिसीलं; चित्तं, अधिचित्तं; पञ्ञा, अधिपञ्ञाति। तत्थ ‘‘उप्पादा वा तथागतानं अनुप्पादा वा तथागतानं ठिताव सा धातु धम्मट्ठितता धम्मनियामता’’ति (सं॰ नि॰ २.२०; अ॰ नि॰ ३.१३७) इमाय तन्तिया सङ्गहितवसेन पञ्चपि सीलानि दसपि सीलानि सीलं नाम। तञ्हि तथागते उप्पन्नेपि अनुप्पन्नेपि होति। अनुप्पन्ने के पञ्ञापेन्तीति? तापसपरिब्बाजका, सब्बञ्ञुबोधिसत्ता, चक्कवत्तिराजानो च पञ्ञापेन्ति। उप्पन्ने सम्मासम्बुद्धे भिक्खुसङ्घो, भिक्खुनीसङ्घो, उपासका, उपासिकायो च पञ्ञापेन्ति। पातिमोक्खसंवरसीलं पन सब्बसीलेहि अधिकं उप्पन्नेयेव तथागते उप्पज्जति, नो अनुप्पन्ने। सब्बञ्ञुबुद्धायेव च नं पञ्ञापेन्ति। ‘‘इमस्मिं वत्थुस्मिं वीतिक्कमे इदं नाम होती’’ति पञ्ञापनञ्हि अञ्ञेसं अविसयो, बुद्धानंयेव एस विसयो, बुद्धानं बलम्। इति यस्मा पातिमोक्खसंवरो अधिसीलं, तस्मा तं अधिसीलपञ्ञं दस्सेतुं पातिमोक्खसंवरं संवरन्तस्सातिआदि वुत्तम्।&lt;br&gt;&#xA;हेट्ठा वुत्ताय एव पन तन्तिया सङ्गहितवसेन वट्टपादिका अट्ठ समापत्तियो चित्तं नाम। तञ्हि तथागते उप्पन्नेपि होति अनुप्पन्नेपि। अनुप्पन्ने के निब्बत्तेन्तीति? तापसपरिब्बाजका चेव सब्बञ्ञुबोधिसत्ता च चक्कवत्तिराजानो च। उप्पन्ने भगवति विसेसत्थिका भिक्खुआदयोपि निब्बत्तेन्तियेव। विपस्सनापादिका पन अट्ठ समापत्तियो सब्बचित्तेहि अधिका, उप्पन्नेयेव तथागते उप्पज्जन्ति, नो अनुप्पन्ने। सब्बञ्ञुबुद्धा एव च एता पञ्ञापेन्ति । इति यस्मा अट्ठ समापत्तियो अधिचित्तं, तस्मा अधिचित्तपञ्ञं दस्सेतुं रूपावचरारूपावचरसमापत्तिं समापज्जन्तस्सातिआदि वुत्तम्।&lt;br&gt;&#xA;हेट्ठा वुत्ताय एव पन तन्तिया सङ्गहितवसेन कम्मस्सकतञाणं पञ्ञा नाम। तञ्हि तथागते उप्पन्नेपि होति अनुप्पन्नेपि। अनुप्पन्ने वेलामदानवेस्सन्तरदानादिवसेन उप्पज्जति; उप्पन्ने तेन ञाणेन महादानं पवत्तेन्तानं पमाणं नत्थि। मग्गफलपञ्ञा पन सब्बपञ्ञाहि अधिका, उप्पन्नेयेव तथागते वित्थारिका हुत्वा पवत्तति, नो अनुप्पन्ने। इति यस्मा मग्गफलपञ्ञा अधिपञ्ञा, तस्मा अतिरेकपञ्ञाय पञ्ञं दस्सेतुं चतूसु मग्गेसूतिआदि वुत्तम्।&lt;br&gt;&#xA;तत्थ सिया – सीलं, अधिसीलं; चित्तं, अधिचित्तं; पञ्ञा, अधिपञ्ञाति इमेसु छसु कोट्ठासेसु विपस्सना पञ्ञा कतरसन्निस्सिताति? अधिपञ्ञासन्निस्सिता। तस्मा यथा ओमकतरप्पमाणं छत्तं वा धजं वा उपादाय अतिरेकप्पमाणं अतिछत्तं अतिधजोति वुच्चति, एवमिदम्पि पञ्चसीलं दससीलं उपादाय पातिमोक्खसंवरसीलं ‘अधिसीलं’ नाम; वट्टपादिका अट्ठ समापत्तियो उपादाय विपस्सनापादिका अट्ठ समापत्तियो ‘अधिचित्तं’ नाम, कम्मस्सकतपञ्ञं उपादाय विपस्सनापञ्ञा च मग्गपञ्ञा च फलपञ्ञा च ‘अधिपञ्ञा’ नामाति वेदितब्बा।&lt;br&gt;&#xA;७७१. आयकोसल्लादिनिद्देसे यस्मा आयोति वुड्ढि, सा अनत्थहानितो अत्थुप्पत्तितो च दुविधा; अपायोति अवुड्ढि, सापि अत्थहानितो अनत्थुप्पत्तितो च दुविधा; तस्मा तं दस्सेतुं इमे धम्मे मनसिकरोतोतिआदि वुत्तम्। इदं वुच्चतीति या इमेसं अकुसलधम्मानं अनुप्पत्तिप्पहानेसु कुसलधम्मानञ्च उप्पत्तिट्ठितीसु पञ्ञा – इदं आयकोसल्लं नाम वुच्चति। या पनेसा कुसलधम्मानं अनुप्पज्जननिरुज्झनेसु अकुसलधम्मानञ्च उप्पत्तिट्ठितीसु पञ्ञा – इदं अपायकोसल्लं नामाति अत्थो। आयकोसल्लं ताव पञ्ञा होतु; अपायकोसल्लं कथं पञ्ञा नाम जाताति? पञ्ञवायेव हि ‘मय्हं एवं मनसिकरोतो अनुप्पन्ना कुसला धम्मा नुप्पज्जन्ति उप्पन्ना च निरुज्झन्ति; अनुप्पन्ना अकुसला धम्मा उप्पज्जन्ति, उप्पन्ना पवड्ढन्ती’ति पजानाति। सो एवं ञत्वा अनुप्पन्नानं अकुसलानं धम्मानं उप्पज्जितुं न देति, उप्पन्ने पजहति; अनुप्पन्ने कुसले उप्पादेति, उप्पन्ने भावनापारिपूरिं पापेति। एवं अपायकोसल्लम्पि पञ्ञा एवाति वेदितब्बम्। सब्बापि तत्रूपाया पञ्ञा उपायकोसल्लन्ति इदं पन अच्चायिककिच्चे वा भये वा उप्पन्ने तस्स तिकिच्छनत्थं ठानुप्पत्तियकारणजाननवसेनेव वेदितब्बम्। सेसं सब्बत्थ उत्तानत्थमेवाति।&lt;br&gt;&#xA;तिकनिद्देसवण्णना।&lt;br&gt;&#xA;(४.) चतुक्कनिद्देसवण्णना&lt;br&gt;&#xA;७९३. चतुब्बिधेन ञाणवत्थुनिद्देसे अत्थि दिन्नन्तिआदीसु दिन्नपच्चया फलं अत्थीति इमिना उपायेन अत्थो वेदितब्बो। इदं वुच्चतीति यं ञाणं ‘इदं कम्मं सकं, इदं नो सक’न्ति जानाति – इदं कम्मस्सकतञाणं नाम वुच्चतीति अत्थो। तत्थ तिविधं कायदुच्चरितं, चतुब्बिधं वचीदुच्चरितं, तिविधं मनोदुच्चरितन्ति इदं न सककम्मं नाम। तीसु द्वारेसु दसविधम्पि सुचरितं सककम्मं नाम। अत्तनो वापि होतु परस्स वा सब्बम्पि अकुसलं न सककम्मं नाम। कस्मा? अत्थभञ्जनतो अनत्थजननतो च। अत्तनो वा होतु परस्स वा सब्बम्पि कुसलं सककम्मं नाम। कस्मा? अनत्थभञ्जनतो अत्थजननतो च। एवं जाननसमत्थे इमस्मिं कम्मस्सकतञाणे ठत्वा बहुं दानं दत्वा सीलं पूरेत्वा उपोसथं समादियित्वा सुखेन सुखं सम्पत्तिया सम्पत्तिं अनुभवित्वा निब्बानं पत्तानं गणनपरिच्छेदो नत्थि। यथा हि सधनो पुरिसो पञ्चसु सकटसतेसु सप्पिमधुफाणितादीनि चेव लोणतिलतण्डुलादीनि च आरोपेत्वा कन्तारमग्गं पटिपन्नो केनचिदेव करणीयेन अत्थे उप्पन्ने सब्बेसं उपकरणानं गहितत्ता न चिन्तेति, न परितस्सति, सुखेनेव खेमन्तं पापुणाति; एवमेव इमस्मिम्पि कम्मस्सकतञाणे ठत्वा बहुं दानं दत्वा…पे॰… निब्बानं पत्तानं गणनपथो नत्थि। ठपेत्वा सच्चानुलोमिकं ञाणन्ति मग्गसच्चस्स परमत्थसच्चस्स च अनुलोमनतो सच्चानुलोमिकन्ति लद्धनामं विपस्सनाञाणं ठपेत्वा अवसेसा सब्बापि सासवा कुसला पञ्ञा कम्मस्सकतञाणमेवाति अत्थो।&lt;br&gt;&#xA;७९४. मग्गसमङ्गिस्स ञाणं दुक्खेपेतं ञाणन्ति एत्थ एकमेव मग्गञाणं चतूसु सच्चेसु एकपटिवेधवसेन चतूसु ठानेसु सङ्गहितम्।&lt;br&gt;&#xA;७९६. धम्मे ञाणन्ति एत्थ मग्गपञ्ञा ताव चतुन्नं सच्चानं एकपटिवेधवसेन धम्मे ञाणं नाम होतु; फलपञ्ञा कथं धम्मे ञाणं नामाति? निरोधसच्चवसेन। दुविधापि हेसा पञ्ञा अपरप्पच्चये अत्थपच्चक्खे अरियसच्चधम्मे किच्चतो च आरम्मणतो च पवत्तत्ता धम्मे ञाणन्ति वेदितब्बा। सो इमिना धम्मेनाति एत्थ मग्गञाणं धम्मगोचरत्ता गोचरवोहारेन धम्मोति वुत्तं, उपयोगत्थे वा करणवचनं; इमं धम्मं ञातेनाति अत्थो; चतुसच्चधम्मं जानित्वा ठितेन मग्गञाणेनाति वुत्तं होति। दिट्ठेनाति दस्सनेन; धम्मं पस्सित्वा ठितेनाति अत्थो। पत्तेनाति चत्तारि अरियसच्चानि पत्वा ठितत्ता धम्मं पत्तेन। विदितेनाति मग्गञाणेन चत्तारि अरियसच्चानि विदितानि पाकटानि कतानि। तस्मा तं धम्मं विदितं नाम होति। तेन विदितधम्मेन। परियोगाळ्हेनाति चतुसच्चधम्मं परियोगाहेत्वा ठितेन। नयं नेतीति अतीते च अनागते च नयं नेति हरति पेसेति। इदं पन न मग्गञाणस्स किच्चं, पच्चवेक्खणञाणस्स किच्चम्। सत्थारा पन मग्गञाणं अतीतानागते नयं नयनसदिसं कतम्। कस्मा? मग्गमूलकत्ता। भावितमग्गस्स हि पच्चवेक्खणा नाम होति। तस्मा सत्था मग्गञाणमेव नयं नयनसदिसं अकासि। अपिच एवमेत्थ अत्थो दट्ठब्बो – यदेतं इमिना चतुसच्चगोचरं मग्गञाणं अधिगतं, तेन ञाणेन कारणभूतेन अतीतानागते पच्चवेक्खणञाणसङ्खातं नयं नेति।&lt;br&gt;&#xA;इदानि यथा तेन नयं नेति, तं आकारं दस्सेतुं ये हि केचि अतीतमद्धानन्तिआदिमाह। तत्थ अब्भञ्ञंसूति जानिंसु पटिविज्झिंसु। इमञ्ञेवाति यं दुक्खं अतीते अब्भञ्ञंसु, यञ्च अनागते अभिजानिस्सन्ति, न तञ्ञेव इमं; सरिक्खट्ठेन पन एवं वुत्तम्। अतीतेपि हि ठपेत्वा तण्हं तेभूमकक्खन्धेयेव दुक्खसच्चन्ति पटिविज्झिंसु, तण्हंयेव समुदयसच्चन्ति निब्बानमेव निरोधसच्चन्ति अरियमग्गमेव मग्गसच्चन्ति पटिविज्झिंसु, अनागतेपि एवमेव पटिविज्झिस्सन्ति, एतरहिपि एवमेव पटिविज्झन्तीति सरिक्खट्ठेन ‘‘इमञ्ञेवा’’ति वुत्तम्। इदं वुच्चति अन्वये ञाणन्ति इदं अनुगमनञाणं नयनञाणं कारणञाणन्ति वुच्चति।&lt;br&gt;&#xA;परिये ञाणन्ति चित्तपरिच्छेदञाणम्। परसत्तानन्ति ठपेत्वा अत्तानं सेससत्तानम्। इतरं तस्सेव वेवचनम्। चेतसा चेतो परिच्च पजानातीति अत्तनो चित्तेन तेसं चित्तं सरागादिवसेन परिच्छिन्दित्वा नानप्पकारतो जानाति। सरागं वातिआदीसु यं वत्तब्बं, तं हेट्ठा सतिपट्ठानविभङ्गे वुत्तमेव। अयं पन विसेसो – इध अनुत्तरं वा चित्तं विमुत्तं वा चित्तन्ति एत्थ लोकुत्तरम्पि लब्भति। अविपस्सनूपगम्पि हि परचित्तञाणस्स विसयो होतियेव।&lt;br&gt;&#xA;अवसेसा पञ्ञाति धम्मे ञाणादिका तिस्सो पञ्ञा ठपेत्वा सेसा सब्बापि पञ्ञा ञाणन्ति सम्मतत्ता सम्मुतिञाणं नाम होति। वचनत्थो पनेत्थ सम्मुतिम्हि ञाणन्ति सम्मुतिञाणम्।&lt;br&gt;&#xA;७९७. कामावचरकुसले पञ्ञाति अयञ्हि एकन्तेन वट्टस्मिं चुतिपटिसन्धिं आचिनतेव, तस्मा ‘‘आचयाय नो अपचयाया’’ति वुत्ता। लोकुत्तरमग्गपञ्ञा पन यस्मा चुतिपटिसन्धिं अपचिनतेव, तस्मा ‘‘अपचयाय नो आचयाया’’ति वुत्ता। रूपावचरारूपावचरपञ्ञा चुतिपटिसन्धिम्पि आचिनति, विक्खम्भनवसेन किलेसे चेव किलेसमूलके च धम्मे अपचिनति, तस्मा ‘‘आचयाय चेव अपचयाय चा’’ति वुत्ता। सेसा नेव चुतिपटिसन्धिं आचिनति न अपचिनति, तस्मा ‘‘नेव आचयाय नो अपचयाया’’ति वुत्ता।&lt;br&gt;&#xA;७९८. न च अभिञ्ञायो पटिविज्झतीति इदं पठमज्झानपञ्ञं सन्धाय वुत्तम्। सा हिस्स कामविवेकेन पत्तब्बत्ता किलेसनिब्बिदाय संवत्तति। ताय चेस कामेसु वीतरागो होति, अभिञ्ञापादकभावं पन अप्पत्तताय नेव पञ्च अभिञ्ञायो पटिविज्झति, निमित्तारम्मणत्ता न सच्चानि पटिविज्झति। एवमयं पञ्ञा निब्बिदाय होति नो पटिवेधाय। स्वेवाति पठमज्झानं पत्वा ठितो। कामेसु वीतरागो समानोति तथा विक्खम्भितानंयेव कामानं वसेन वीतरागो। अभिञ्ञायो पटिविज्झतीति पञ्च अभिञ्ञायो पटिविज्झति। इदं चतुत्थज्झानपञ्ञं सन्धाय वुत्तम्। चतुत्थज्झानपञ्ञा हि अभिञ्ञापादकभावेनापि पञ्च अभिञ्ञायो पटिविज्झति, अभिञ्ञाभावप्पत्तियापि पटिविज्झति एव। तस्मा सा पटिवेधाय होति। पठमज्झानपञ्ञाय एव पन किलेसेसुपि निब्बिन्दत्ता नो निब्बिदाय। या पनायं दुतियततियज्झानपञ्ञा, सा कतरकोट्ठासं भजतीति? सोमनस्सवसेन पठमज्झानम्पि भजति, अवितक्कवसेन चतुत्थज्झानम्पि। एवमेसा पठमज्झानसन्निस्सिता वा चतुत्थज्झानसन्निस्सिता वा कातब्बा। निब्बिदाय चेव पटिवेधाय चाति मग्गपञ्ञा सब्बस्मिम्पि वट्टे निब्बिन्दनतो निब्बिदाय, छट्ठं अभिञ्ञं पटिविज्झनतो पटिवेधाय च होति।&lt;br&gt;&#xA;७९९. पठमस्स झानस्स लाभीतिआदीसु य्वायं अप्पगुणस्स पठमज्झानस्स लाभी। तं ततो वुट्ठितं आरम्मणवसेन कामसहगता हुत्वा सञ्ञामनसिकारा समुदाचरन्ति तुदन्ति चोदेन्ति। तस्स कामानुपक्खन्दानं सञ्ञामनसिकारानं वसेन सा पठमज्झानपञ्ञा हायति परिहायति; तस्मा हानभागिनीति वुत्ता। तदनुधम्मताति तदनुरूपसभावा। सति सन्तिट्ठतीति इदं मिच्छासतिं सन्धाय वुत्तं, न सम्मासतिम्। यस्स हि पठमज्झानानुरूपसभावा पठमज्झानं सन्ततो पणीततो दिस्वा अस्सादयमाना अभिनन्दमाना निकन्ति उप्पज्जति, तस्स निकन्तिवसेन सा पठमज्झानपञ्ञा नेव हायति, न वड्ढति, ठितिकोट्ठासिका होति। तेन वुत्तं ठितिभागिनी पञ्ञाति। अवितक्कसहगताति अवितक्कं दुतियज्झानं सन्ततो पणीततो मनसिकरोतो आरम्मणवसेन अवितक्कसहगता। समुदाचरन्तीति पगुणतो पठमज्झानतो वुट्ठितं दुतियज्झानाधिगमत्थाय तुदन्ति चोदेन्ति। तस्स उपरि दुतियज्झानानुपक्खन्दानं सञ्ञामनसिकारानं वसेन सा पठमज्झानपञ्ञा विसेसभूतस्स दुतियज्झानस्स उप्पत्तिट्ठानताय विसेसभागिनीति वुत्ता। निब्बिदासहगताति तमेव पठमज्झानतो वुट्ठितं निब्बिदासङ्खातेन विपस्सनाञाणेन सहगता। विपस्सनाञाणञ्हि झानङ्गभेदे वत्तन्ते निब्बिन्दति उक्कण्ठति, तस्मा निब्बिदाति वुच्चति। समुदाचरन्तीति निब्बानसच्छिकिरियत्थाय तुदन्ति चोदेन्ति। विरागूपसञ्हिताति विरागसङ्खातेन निब्बानेन उपसंहिता। विपस्सनाञाणम्हि सक्का इमिना मग्गेन विरागं निब्बानं सच्छिकातुन्ति पवत्तितो ‘‘विरागूपसञ्हित’’न्ति वुच्चति। तंसम्पयुत्ता सञ्ञामनसिकारापि विरागूपसञ्हिता एव नाम। तस्स तेसं सञ्ञामनसिकारानं वसेन सा पठमज्झानपञ्ञा अरियमग्गपटिवेधस्स पदट्ठानताय निब्बेधभागिनीति वुत्ता। एवं चतूसु ठानेसु पठमज्झानपञ्ञाव कथिता। दुतियज्झानपञ्ञादीसुपि इमिनाव नयेन अत्थो वेदितब्बो।&lt;br&gt;&#xA;८०१. किच्छेन कसिरेन समाधिं उप्पादेन्तस्साति लोकुत्तरसमाधिं उप्पादेन्तस्स पुब्बभागे आगमनकाले किच्छेन कसिरेन दुक्खेन ससङ्खारेन सप्पयोगेन किलमन्तस्स किलेसे विक्खम्भेत्वा आगतस्स। दन्धं तण्ठानं अभिजानन्तस्साति विक्खम्भितेसु किलेसेसु विपस्सनापरिवासे चिरं वसित्वा तं लोकुत्तरसमाधिसङ्खातं ठानं दन्धं सणिकं अभिजानन्तस्स पटिविज्झन्तस्स , पापुणन्तस्साति अत्थो। अयं वुच्चतीति या एसा एवं उप्पज्जति, अयं किलेसविक्खम्भनपटिपदाय दुक्खत्ता, विपस्सनापरिवासपञ्ञाय च दन्धत्ता मग्गकाले एकचित्तक्खणे उप्पन्नापि पञ्ञा आगमनवसेन दुक्खपटिपदा दन्धाभिञ्ञा नामाति वुच्चति। उपरि तीसु पदेसुपि इमिनाव नयेन अत्थो वेदितब्बो।&lt;br&gt;&#xA;८०२. समाधिस्स न निकामलाभिस्साति यो समाधिस्स न निकामलाभी होति, सो तस्स न निकामलाभी नाम। यस्स समाधि उपरूपरि समापज्जनत्थाय उस्सक्कितुं पच्चयो न होति, तस्स अप्पगुणज्झानलाभिस्साति अत्थो। आरम्मणं थोकं फरन्तस्साति परित्ते सुप्पमत्ते वा सरावमत्ते वा आरम्मणे परिकम्मं कत्वा तत्थेव अप्पनं पत्वा तं अवड्ढितं थोकमेव आरम्मणं फरन्तस्साति अत्थो। सेसपदेसुपि एसेव नयो। ननिकामलाभीपटिपक्खतो हि पगुणज्झानलाभी एत्थ निकामलाभीति वुत्तो। अवड्ढितारम्मणपटिपक्खतो च वड्ढितारम्मणं विपुलन्ति वुत्तम्। सेसं तादिसमेव।&lt;br&gt;&#xA;जरामरणेपेतं ञाणन्ति निब्बानमेव आरम्मणं कत्वा चतुन्नं सच्चानं एकपटिवेधवसेन एतं वुत्तम्।&lt;br&gt;&#xA;जरामरणं आरब्भातिआदीनि पन एकेकं वत्थुं आरब्भ पवत्तिकाले पुब्बभागे सच्चववत्थापनवसेन वुत्तानि। सेसं सब्बत्थ उत्तानत्थमेवाति।&lt;br&gt;&#xA;चतुक्कनिद्देसवण्णना।&lt;br&gt;&#xA;(५.) पञ्चकनिद्देसवण्णना&lt;br&gt;&#xA;८०४. पञ्चविधेन ञाणवत्थुनिद्देसे पीतिफरणतादीसु पीतिं फरमाना उप्पज्जतीति द्वीसु झानेसु पञ्ञा पीतिफरणता नाम। सुखं फरमाना उप्पज्जतीति तीसु झानेसु पञ्ञा सुखफरणता नाम। परेसं चेतोफरमाना उप्पज्जतीति चेतोपरियपञ्ञा चेतोफरणता नाम। आलोकं फरमाना उप्पज्जतीति दिब्बचक्खुपञ्ञा आलोकफरणता नाम। पच्चवेक्खणञाणं पच्चवेक्खणानिमित्तं नाम। तेनेव वुत्तं ‘‘द्वीसु झानेसु पञ्ञा पीतिफरणता’’तिआदि। तत्थ च पीतिफरणता सुखफरणता द्वे पादा विय, चेतोफरणता आलोकफरणता द्वे हत्था विय, अभिञ्ञापादकज्झानं मज्झिमकायो विय, पच्चवेक्खणानिमित्तं सीसं विय। इति भगवा पञ्चङ्गिकं सम्मासमाधिं अङ्गपच्चङ्गसम्पन्नं पुरिसं विय कत्वा दस्सेसि। अयं पञ्चङ्गिको सम्मासमाधीति अयं हत्थपादसीससदिसेहि पञ्चहि अङ्गेहि युत्तो सम्मासमाधीति पादकज्झानसमाधिं कथेसि।&lt;br&gt;&#xA;अयं समाधि पच्चुप्पन्नसुखो चेवातिआदीसु अरहत्तफलसमाधि अधिप्पेतो। सो हि अप्पितप्पितक्खणे सुखत्ता पच्चुप्पन्नसुखो। पुरिमो पुरिमो पच्छिमस्स पच्छिमस्स समाधिसुखस्स पच्चयत्ता आयतिं सुखविपाको। सन्तं सुखुमं फलचित्तं पणीतं मधुररूपं समुट्ठापेति। फलसमापत्तिया वुट्ठितस्स हि सब्बकायानुगतं सुखसम्फस्सं फोट्ठब्बं पटिच्च सुखसहगतं कायविञ्ञाणं उप्पज्जति। इमिनापि परियायेन आयतिं सुखविपाको। किलेसेहि आरकत्ता अरियो। कामामिसवट्टामिसलोकामिसानं अभावा निरामिसो। बुद्धादीहि महापुरिसेहि सेवितत्ता अकापुरिससेवितो। अङ्गसन्तताय आरम्मणसन्तताय सब्बकिलेसदरथसन्तताय च सन्तो। अतप्पनीयट्ठेन पणीतो। किलेसपटिप्पस्सद्धिया लद्धत्ता किलेसपटिप्पस्सद्धिभावस्स वा लद्धत्ता पटिप्पस्सद्धिलद्धो। पटिप्पस्सद्धं पटिप्पस्सद्धीति हि इदं अत्थतो एकम्। पटिप्पस्सद्धकिलेसेन वा अरहता लद्धत्तापि पटिप्पस्सद्धिलद्धो। एकोदिभावेन अधिगतत्ता एकोदिभावमेव वा अधिगतत्ता एकोदिभावाधिगतो। अप्पगुणसासवसमाधि विय ससङ्खारेन सप्पयोगेन चित्तेन पच्चनीकधम्मे निग्गय्ह किलेसे वारेत्वा अनधिगतत्ता न ससङ्खारनिग्गय्हवारितगतो। तञ्च समाधिं समापज्जन्तो ततो वा वुट्ठहन्तो सतिवेपुल्लप्पत्तत्ता सतोव समापज्जति सतोव वुट्ठहति। यथापरिच्छिन्नकालवसेन वा सतो समापज्जति सतो वुट्ठहति। तस्मा यदेत्थ ‘‘अयं समाधि पच्चुप्पन्नसुखो चेव आयतिञ्च सुखविपाको’’ति एवं पच्चवेक्खमानस्स पच्चत्तंयेव अपरप्पच्चयं ञाणं उप्पज्जति – तं एकमङ्गम्। एस नयो सेसेसुपि। एवमिमेहि पञ्चहि पच्चवेक्खणञाणेहि अयं समाधि पञ्चञाणिको सम्मासमाधि नाम वुत्तोति।&lt;br&gt;&#xA;पञ्चकनिद्देसवण्णना।&lt;br&gt;&#xA;(६.) छक्कनिद्देसवण्णना&lt;br&gt;&#xA;८०५. छब्बिधेन ञाणवत्थुनिद्देसे इद्धिविधे ञाणन्ति ‘‘एकोपि हुत्वा बहुधा होती’’तिआदिनयप्पवत्ते (दी॰ नि॰ १.४८४; पटि॰ म॰ १.१०२) इद्धिविधे ञाणम्। इमिना अवितक्काविचारा उपेक्खासहगता रूपावचरा बहुधाभावादिसाधिका एकचित्तक्खणिका अप्पनापञ्ञाव कथिता। सोतधातुविसुद्धिया ञाणन्ति दूरसन्तिकादिभेदसद्दारम्मणाय दिब्बसोतधातुया ञाणम्। इमिनापि अवितक्काविचारा उपेक्खासहगता रूपावचरा पकतिसोतविसयातीतसद्दारम्मणा एकचित्तक्खणिका अप्पनापञ्ञाव कथिता। परचित्ते ञाणन्ति परसत्तानं चित्तपरिच्छेदे ञाणम्। इमिनापि यथावुत्तप्पकारा परेसं सरागादिचित्तारम्मणा एकचित्तक्खणिका अप्पनापञ्ञाव कथिता। पुब्बेनिवासानुस्सतिया ञाणन्ति पुब्बेनिवासानुस्सतिसम्पयुत्तं ञाणम्। इमिनापि यथावुत्तप्पकारा पुब्बे निवुत्थक्खन्धानुस्सरणसतिसम्पयुत्ता एकचित्तक्खणिका अप्पनापञ्ञाव कथिता। सत्तानं चुतूपपाते ञाणन्ति सत्तानं चुतियञ्च उपपाते च ञाणम्। इमिनापि यथावुत्तप्पकारा चवनकउपपज्जनकानं सत्तानं वण्णधातुआरम्मणा एकचित्तक्खणिका अप्पनापञ्ञाव कथिता। आसवानं खये ञाणन्ति सच्चपरिच्छेदजाननञाणम्। इदं लोकुत्तरमेव। सेसानि लोकियानीति।&lt;br&gt;&#xA;छक्कनिद्देसवण्णना।&lt;br&gt;&#xA;(७.) सत्तकनिद्देसादिवण्णना&lt;br&gt;&#xA;८०६. सत्तविधेन ञाणवत्थुनिद्देसे जातिपच्चया जरामरणन्तिआदिना नयेन पवत्तिनिवत्तिवसेन एकादससु पटिच्चसमुप्पादङ्गेसु एकेकस्मिं कालत्तयभेदतो पच्चवेक्खणञाणं वत्वा पुन ‘‘यम्पिस्स तं धम्मट्ठितिञाण’’न्ति एवं तदेव ञाणं सङ्खेपतो खयधम्मतादीहि पकारेहि वुत्तम्। तत्थ जातिपच्चया जरामरणं, असति जातिया नत्थि जरामरणन्ति ञाणद्वयं पच्चुप्पन्नद्धानवसेन वुत्तम्। अतीतम्पि अद्धानं, अनागतम्पि अद्धानन्ति एवं अतीते ञाणद्वयं, अनागते ञाणद्वयन्ति छ। तानि धम्मट्ठितिञाणेन सद्धिं सत्त। तत्थ धम्मट्ठितिञाणन्ति पच्चयाकारञाणम्। पच्चयाकारो हि धम्मानं पवत्तिट्ठितिकारणत्ता धम्मट्ठितीति वुच्चति; तत्थ ञाणं धम्मट्ठितिञाणम्। एतस्सेव छब्बिधस्स ञाणस्सेतं अधिवचनम्। एवं एकेकस्मिं अङ्गे इमानि सत्त सत्त कत्वा एकादससु अङ्गेसु सत्तसत्तति होन्ति। तत्थ खयधम्मन्ति खयगमनसभावम्। वयधम्मन्ति वयगमनसभावम्। विरागधम्मन्ति विरज्जनसभावम्। निरोधधम्मन्ति निरुज्झनसभावम्। इमिना किं कथितं? अपरविपस्सनाय पुरिमविपस्सनासम्मसनं कथितम्। तेन किं कथितं होति? सत्तक्खत्तुं विपस्सनापटिविपस्सना कथिता। पठमञाणेन हि सब्बसङ्खारे अनिच्चा दुक्खा अनत्ताति दिस्वा तं ञाणं दुतियेन दट्ठुं वट्टति, दुतियं ततियेन, ततियं चतुत्थेन, चतुत्थं पञ्चमेन, पञ्चमं छट्ठेन, छट्ठं सत्तमेन। एवं सत्त विपस्सनापटिविपस्सना कथिता होन्तीति।&lt;br&gt;&#xA;सत्तकनिद्देसवण्णना।&lt;br&gt;&#xA;८०७. अट्ठविधेन ञाणवत्थुनिद्देसे सोतापत्तिमग्गे पञ्ञाति सोतापत्तिमग्गम्हि पञ्ञा। इमिना सम्पयुत्तपञ्ञाव कथिता। सेसपदेसुपि एसेव नयोति।&lt;br&gt;&#xA;अट्ठकनिद्देसवण्णना।&lt;br&gt;&#xA;८०८. नवविधेन ञाणवत्थुनिद्देसे अनुपुब्बविहारसमापत्तीसूति अनुपुब्बविहारसङ्खातासु समापत्तीसु। तासं अनुपुब्बेन अनुपटिपाटिया विहारितब्बट्ठेन अनुपुब्बविहारता, समापज्जितब्बट्ठेन समापत्तिता दट्ठब्बा। तत्थ पठमज्झानसमापत्तिया पञ्ञातिआदयो अट्ठ सम्पयुत्तपञ्ञा वेदितब्बा । नवमा पच्चवेक्खणपञ्ञा। सा हि निरोधसमापत्तिं सन्ततो पणीततो पच्चवेक्खमानस्स पवत्तति। तेन वुत्तं – ‘‘सञ्ञावेदयितनिरोधसमापत्तिया वुट्ठितस्स पच्चवेक्खणञाण’’न्ति।&lt;br&gt;&#xA;नवकनिद्देसवण्णना।&lt;br&gt;&#xA;(१०.) दसकनिद्देसवण्णना&lt;/p&gt;</description>
    </item>
    <item>
      <title>१७. खुद्दकवत्थुविभङ्गो</title>
      <link>https://vishvAsa.github.io/pALi/02_aTThakathA/03_abhidhammapiTaka/02_sammohavinodanI-aTThakathA/17_khuddakavatthuvibhango/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/03_abhidhammapiTaka/02_sammohavinodanI-aTThakathA/17_khuddakavatthuvibhango/</guid>
      <description>&lt;p&gt;१७. खुद्दकवत्थुविभङ्गो&lt;br&gt;&#xA;१. एककमातिकादिवण्णना&lt;br&gt;&#xA;८३२. इदानि तदनन्तरे खुद्दकवत्थुविभङ्गेपि पठमं मातिकं ठपेत्वा निक्खित्तपदानुक्कमेन निद्देसो कतो। तत्रायं निक्खेपपरिच्छेदो। आदितो ताव जातिमदोतिआदयो तेसत्तति एकका निक्खित्ता, ततो कोधो च उपनाहो चातिआदयो अट्ठारस दुका, अकुसलमूलादयो पञ्चतिंस तिका, आसवचतुक्कादयो चुद्दस चतुक्का, ओरम्भागियसंयोजनादयो पन्नरस पञ्चका, विवादमूलादयो चुद्दस छक्का, अनुसयादयो सत्त सत्तका, किलेसवत्थुआदयो अट्ठ अट्ठका, आघातवत्थुआदयो नव नवका, किलेसवत्थुआदयो सत्त दसका, अज्झत्तिकस्स उपादाय अट्ठारस तण्हाविचरितानीतिआदयो छ अट्ठारसकाति सब्बानिपि एतानि अट्ठ किलेससतानि निक्खित्तानीति वेदितब्बानि। अयं ताव निक्खेपपरिच्छेदो।&lt;/p&gt;&#xA;&lt;h2 id=&#34;१-एककनददसवणणन&#34;&gt;(१.) एककनिद्देसवण्णना&lt;/h2&gt;&#xA;&lt;p&gt;८४३-८४४. इदानि यथानिक्खित्ताय मातिकाय तत्थ कतमो जातिमदोतिआदिना नयेन आरद्धे निद्देसवारे जातिं पटिच्चाति जातिं निस्साय। एत्थ च अत्थिपटिच्चं नाम कथितं, तस्मा जातिया सतीति अयमेत्थ अत्थो। गोत्तं पटिच्चातिआदीसुपि एसेव नयो। मदनवसेन मदो। मज्जनाकारो मज्जना। मज्जितभावो मज्जितत्तम्। मानो मञ्ञनातिआदीनि हेट्ठा धम्मसङ्गहट्ठकथायं (ध॰ स॰ अट्ठ॰ ११२१) वुत्तत्थानेव। अयं वुच्चतीति अयं एवं जातिया सति तं जातिं निस्साय उप्पन्नो मज्जनाकारप्पवत्तो मानो जातिमदोति वुच्चति। स्वायं खत्तियादीनं चतुन्नम्पि वण्णानं उप्पज्जति। जातिसम्पन्नो हि खत्तियो ‘मादिसो अञ्ञो नत्थि। अवसेसा अन्तरा उट्ठाय खत्तिया जाता। अहं पन वंसागतखत्तियो’ति मानं करोति। ब्राह्मणादीसुपि एसेव नयो। गोत्तमदनिद्देसादीसुपि इमिनावुपायेन अत्थो वेदितब्बो। खत्तियोपि हि ‘अहं कोण्डञ्ञगोत्तो, अहं आदिच्चगोत्तो’ति मानं करोति। ब्राह्मणोपि ‘अहं कस्सपगोत्तो , अहं भारद्वाजगोत्तो’ति मानं करोति। वेस्सोपि सुद्दोपि अत्तनो अत्तनो कुलगोत्तं निस्साय मानं करोति। अट्ठारसापि सेणियो ‘एकिस्सा सेणिया जातम्हा’ति मानं करोन्तियेव।&lt;br&gt;&#xA;आरोग्यमदादीसु ‘अहं अरोगो, अवसेसा रोगबहुला, गद्दुहनमत्तम्पि मय्हं ब्याधि नाम नत्थी’ति मज्जनवसेन उप्पन्नो मानो आरोग्यमदो नाम।&lt;br&gt;&#xA;‘अहं तरुणो, अवसेससत्तानं अत्तभावो पपाते ठितरुक्खसदिसो, अहं पन पठमवये ठितो’ति मज्जनवसेन उप्पन्नो मानो योब्बनमदो नाम।&lt;br&gt;&#xA;‘अहं चिरं जीविं, चिरं जीवामि, चिरं जीविस्सामि; सुखं जीविं, सुखं जीवामि, सुखं जीविस्सामी’ति मज्जनवसेन उप्पन्नो मानो जीवितमदो नाम।&lt;br&gt;&#xA;‘अहं लाभी, अवसेसा सत्ता अप्पलाभा, मय्हं पन लाभस्स पमाणं नाम नत्थी’ति मज्जनवसेन उप्पन्नो मानो लाभमदो नाम।&lt;br&gt;&#xA;‘अवसेसा सत्ता यं वा तं वा लभन्ति, अहं पन सुकतं पणीतं चीवरादिपच्चयं लभामी’ति मज्जनवसेन उप्पन्नो मानो सक्कारमदो नाम।&lt;br&gt;&#xA;‘अवसेसभिक्खूनं पादपिट्ठियं अक्कमित्वा गच्छन्ता मनुस्सा अयं समणोतिपि न वन्दन्ति, मं पन दिस्वाव वन्दन्ति, पासाणच्छत्तं विय गरुं कत्वा अग्गिक्खन्धं विय च दुरासदं कत्वा मञ्ञन्ती’ति मज्जनवसेन उप्पन्नो मानो गरुकारमदो नाम।&lt;br&gt;&#xA;‘उप्पन्नो पञ्हो मय्हमेव मुखेन छिज्जति, भिक्खाचारं गच्छन्तापि ममेव पुरतो कत्वा परिवारेत्वा गच्छन्ती’ति मज्जनवसेन उप्पन्नो मानो पुरेक्खारमदो नाम।&lt;br&gt;&#xA;अगारिकस्स ताव महापरिवारस्स ‘पुरिससतम्पि पुरिससहस्सम्पि मं परिवारेति,’ अनगारियस्स पन ‘समणसतम्पि समणसहस्सम्पि मं परिवारेति, सेसा अप्पपरिवारा, अहं महापरिवारो चेव सुचिपरिवारो चा’ति मज्जनवसेन उप्पन्नो मानो परिवारमदो नाम।&lt;br&gt;&#xA;भोगो पन किञ्चापि लाभग्गहणेनेव गहितो होति, इमस्मिं पन ठाने निक्खेपरासि नाम गहितो; तस्मा ‘अवसेसा सत्ता अत्तनो परिभोगमत्तम्पि न लभन्ति, मय्हं पन निधानगतस्सेव धनस्स पमाणं नत्थी’ति मज्जनवसेन उप्पन्नो मानो भोगमदो नाम।&lt;br&gt;&#xA;वण्णं पटिच्चाति सरीरवण्णम्पि गुणवण्णम्पि पटिच्च। ‘अवसेसा सत्ता दुब्बण्णा दुरूपा, अहं पन अभिरूपो पासादिको; अवसेसा सत्ता निग्गुणा पत्थटअकित्तिनो, मय्हं पन कित्तिसद्दो देवमनुस्सेसु पाकटो – इतिपि थेरो बहुस्सुतो, इतिपि सीलवा, इतिपि धुतगुणयुत्तो’ति मज्जनवसेन उप्पन्नो मानो वण्णमदो नाम।&lt;br&gt;&#xA;‘अवसेसा सत्ता अप्पस्सुता, अहं पन बहुस्सुतो’ति मज्जनवसेन उप्पन्नो मानो सुतमदो नाम।&lt;br&gt;&#xA;‘अवसेसा सत्ता अप्पटिभाना, मय्हं पन पटिभानस्स पमाणं नत्थी’ति मज्जनवसेन उप्पन्नो मानो पटिभानमदो नाम।&lt;br&gt;&#xA;‘अहं रत्तञ्ञू असुकं बुद्धवंसं, राजवंसं, जनपदवंसं, गामवंसं, रत्तिन्दिवपरिच्छेदं, नक्खत्तमुहुत्तयोगं जानामी’ति मज्जनवसेन उप्पन्नो मानो रत्तञ्ञुमदो नाम।&lt;br&gt;&#xA;‘अवसेसा भिक्खू अन्तरा पिण्डपातिका जाता, अहं पन जातिपिण्डपातिको’ति मज्जनवसेन उप्पन्नो मानो पिण्डपातिकमदो नाम।&lt;br&gt;&#xA;‘अवसेसा सत्ता उञ्ञाता अवञ्ञाता, अहं पन अनुञ्ञातो अनवञ्ञातो’ति मज्जनवसेन उप्पन्नो मानो अनवञ्ञातमदो नाम।&lt;br&gt;&#xA;‘अवसेसानं इरियापथो अपासादिको, मय्हं पन पासादिको’ति मज्जनवसेन उप्पन्नो मानो इरियापथमदो नाम।&lt;br&gt;&#xA;‘अवसेसा सत्ता छिन्नपक्खकाकसदिसा, अहं पन महिद्धिको महानुभावो’ति वा ‘अहं यं यं कम्मं करोमि, तं तं इज्झती’ति वा मज्जनवसेन उप्पन्नो मानो इद्धिमदो नाम।&lt;br&gt;&#xA;हेट्ठा परिवारग्गहणेन यसो गहितोव होति। इमस्मिं पन ठाने उपट्ठाकमदो नाम गहितो। सो अगारिकेनपि अनगारिकेनपि दीपेतब्बो। अगारिको हि एकच्चो अट्ठारससु सेणीसु एकिस्सा जेट्ठको होति, तस्स ‘अवसेसे पुरिसे अहं पट्ठपेमि, अहं विचारेमी’ति ; अनगारिकोपि एकच्चो कत्थचि जेट्ठको होति, तस्स ‘अवसेसा भिक्खू मय्हं ओवादे वत्तन्ति, अहं जेट्ठको’ति मज्जनवसेन उप्पन्नो मानो यसमदो नाम।&lt;br&gt;&#xA;‘अवसेसा सत्ता दुस्सीला, अहं पन सीलवा’ति मज्जनवसेन उप्पन्नो मानो सीलमदो नाम। ‘अवसेससत्तानं कुक्कुटस्स उदकपानमत्तेपि काले चित्तेकग्गता नत्थि, अहं पन उपचारप्पनानं लाभी’ति मज्जनवसेन उप्पन्नो मानो झानमदो नाम।&lt;br&gt;&#xA;‘अवसेसा सत्ता निस्सिप्पा, अहं पन सिप्पवा’ति मज्जनवसेन उप्पन्नो मानो सिप्पमदो नाम। ‘अवसेसा सत्ता रस्सा, अहं पन दीघो’ति मज्जनवसेन उप्पन्नो मानो आरोहमदो नाम। ‘अवसेसा सत्ता रस्सा वा होन्ति दीघा वा, अहं निग्रोधपरिमण्डलो’ति मज्जनवसेन उप्पन्नो मानो परिणाहमदो नाम। ‘अवसेससत्तानं सरीरसण्ठानं विरूपं बीभच्छं, मय्हं पन मनापं पासादिक’न्ति मज्जनवसेन उप्पन्नो मानो सण्ठानमदो नाम। ‘अवसेसानं सत्तानं सरीरे बहू दोसा, मय्हं पन सरीरे केसग्गमत्तम्पि वज्जं नत्थी’ति मज्जनवसेन उप्पन्नो मानो पारिपूरिमदो नाम।&lt;br&gt;&#xA;८४५. इमिना एत्तकेन ठानेन सवत्थुकं मानं कथेत्वा इदानि अवत्थुकं निब्बत्तितमानमेव दस्सेन्तो तत्थ कतमो मदोतिआदिमाह। तं उत्तानत्थमेव।&lt;br&gt;&#xA;८४६. पमादनिद्देसे चित्तस्स वोस्सग्गोति इमेसु एत्तकेसु ठानेसु सतिया अनिग्गण्हित्वा चित्तस्स वोस्सज्जनं; सतिविरहोति अत्थो। वोस्सग्गानुप्पदानन्ति वोस्सग्गस्स अनुप्पदानं; पुनप्पुनं विस्सज्जनन्ति अत्थो। असक्कच्चकिरियताति एतेसं दानादीनं कुसलधम्मानं भावनाय पुग्गलस्स वा देय्यधम्मस्स वा असक्कच्चकरणवसेन असक्कच्चकिरिया। सततभावो सातच्चम्। न सततभावो असातच्चम्। न सातच्चकिरियता असातच्चकिरियता। अनट्ठितकरणं अनट्ठितकिरियता। यथा नाम ककण्टको थोकं गन्त्वा थोकं तिट्ठति, न निरन्तरं गच्छति, एवमेव यो पुग्गलो एकदिवसं दानं वा दत्वा पूजं वा कत्वा धम्मं वा सुत्वा समणधम्मं वा कत्वा पुन चिरस्सं करोति, न निरन्तरं पवत्तेति, तस्स सा किरिया अनट्ठितकिरियताति वुच्चति। ओलीनवुत्तिताति निरन्तरकरणसङ्खातस्स विप्फारस्सेव अभावेन लीनवुत्तिता। निक्खित्तछन्दताति कुसलकिरियाय वीरियछन्दस्स निक्खित्तभावो। निक्खित्तधुरताति वीरियधुरस्स ओरोपनं, ओसक्कितमानसताति अत्थो। अनधिट्ठानन्ति कुसलकरणे पतिट्ठाभावो। अननुयोगोति अननुयुञ्जनम्। पमादोति पमज्जनम्। यो एवरूपो पमादोति इदं अत्थपरियायस्स ब्यञ्जनपरियायस्स च परियन्ताभावतो आकारदस्सनम्। इदं वुत्तं होति – य्वायं आदितो पट्ठाय दस्सितो पमादो, यो अञ्ञोपि एवमाकारो एवंजातिको पमादो पमज्जनाकारवसेन पमज्जना, पमज्जितभाववसेन पमज्जितत्तन्ति सङ्खं गतो – अयं वुच्चति पमादोति। लक्खणतो पनेस पञ्चसु कामगुणेसु सतिवोस्सग्गलक्खणो, तत्थेव सतिया विस्सट्ठाकारो वेदितब्बो।&lt;br&gt;&#xA;८४७. थम्भनिद्देसे थद्धट्ठेन थम्भो; खलिया थद्धसाटकस्स विय चित्तस्स थद्धता एत्थ कथिता। थम्भनाकारो थम्भना। थम्भितस्स भावो थम्भितत्तम्। कक्खळस्स पुग्गलस्स भावो कक्खळियम्। फरुसस्स पुग्गलस्स भावो फारुसियम्। अभिवादनादिसामीचिरहानं तस्सा सामीचिया अकरणवसेन उजुमेव ठपितचित्तभावो उजुचित्तता। थद्धस्स अमुदुनो भावो अमुदुता। अयं वुच्चतीति अयं थम्भो नाम वुच्चति, येन समन्नागतो पुग्गलो गिलितनङ्गलसीसो विय अजगरो, वातभरिता विय भस्ता चेतियं वा वुड्ढतरे वा दिस्वा ओनमितुं न सक्कोति, परियन्तेनेव चरति। स्वायं चित्तस्स उद्धुमातभावलक्खणोति वेदितब्बो।&lt;br&gt;&#xA;८४८. सारम्भनिद्देसे सारम्भनवसेन सारम्भो। पटिप्फरित्वा सारम्भो पटिसारम्भो। सारम्भनाकारो सारम्भना। पटिप्फरित्वा सारम्भना पटिसारम्भना। पटिसारम्भितस्स भावो पटिसारम्भितत्तम्। अयं वुच्चतीति अयं सारम्भो नाम वुच्चति। स्वायं लक्खणतो करणुत्तरियलक्खणो नाम वुच्चति, येन समन्नागतो पुग्गलो तद्दिगुणं तद्दिगुणं करोति। अगारिको समानो एकेनेकस्मिं घरवत्थुस्मिं सज्जिते अपरो द्वे वत्थूनि सज्जेति, अपरो चत्तारि, अपरो अट्ठ, अपरो सोळस। अनगारिको समानो एकेनेकस्मिं निकाये गहिते, ‘नाहं एतस्स हेट्ठा भविस्सामी’ति अपरो द्वे गण्हाति, अपरो तयो, अपरो चत्तारो, अपरो पञ्च। सारम्भवसेन हि गण्हितुं न वट्टति। अकुसलपक्खो एस निरयगामिमग्गो। कुसलपक्खवसेन पन एकस्मिं एकं सलाकभत्तं देन्ते द्वे दातुं, द्वे देन्ते चत्तारि दातुं वट्टति। भिक्खुनापि परेन एकस्मिं निकाये गहिते, ‘द्वे निकाये गहेत्वा सज्झायन्तस्स मे फासु होती’ति विवट्टपक्खे ठत्वा तदुत्तरि गण्हितुं वट्टति।&lt;br&gt;&#xA;८४९. अत्रिच्छतानिद्देसे यथा अरियवंससुत्ते (अ॰ नि॰ ४.२८) ‘लामकलामकट्ठो इतरीतरट्ठो’ एवं अग्गहेत्वा चीवरादीसु यं यं लद्धं होति, तेन तेन असन्तुट्ठस्स; गिहिनो वा पन रूपसद्दगन्धरसफोट्ठब्बेसु यं यं लद्धं होति, तेन तेन असन्तुट्ठस्स। भिय्योकम्यताति विसेसकामता। इच्छनकवसेन इच्छा। इच्छाव इच्छागता, इच्छनाकारो वा। अत्तनो लाभं अतिच्च इच्छनभावो अतिच्छता। रागोतिआदीनि हेट्ठा वुत्तत्थानेव। अयं वुच्चतीति अयं अतिच्छता नाम वुच्चति। अत्रिच्छतातिपि एतिस्सा एव नामम्। लक्खणतो पन सकलाभे असन्तुट्ठि परलाभे च पत्थना – एतं अत्रिच्छतालक्खणम्। अत्रिच्छपुग्गलस्स हि अत्तना लद्धं पणीतम्पि लामकं विय खायति, परेन लद्धं लामकम्पि पणीतं विय खायति; एकभाजने पक्कयागु वा भत्तं वा पूवो वा अत्तनो पत्ते पक्खित्तो लामको विय, परस्स पत्ते पणीतो विय खायति। अयं पन अत्रिच्छता पब्बजितानम्पि होति गिहीनम्पि तिरच्छानगतानम्पि।&lt;br&gt;&#xA;तत्रिमानि वत्थूनि – एको किर कुटुम्बिको तिंस भिक्खुनियो निमन्तेत्वा सपूवं भत्तं अदासि । सङ्घत्थेरी सब्बभिक्खूनीनं पत्ते पूवं परिवत्तापेत्वा पच्छा अत्तना लद्धमेव खादि। बाराणसिराजापि ‘अङ्गारपक्कमंसं खादिस्सामी’ति देविं आदाय अरञ्ञं पविट्ठो एकं किन्नरिं दिस्वा, देविं पहाय, तस्सानुपदं गतो। देवी निवत्तित्वा अस्समपदं गन्त्वा कसिणपरिकम्मं कत्वा अट्ठ समापत्तियो पञ्च च अभिञ्ञायो पत्वा निसिन्ना राजानं आगच्छन्तं दिस्वा आकासे उप्पतित्वा अगमासि। रुक्खे अधिवत्था देवता इमं गाथमाह –&lt;br&gt;&#xA;अत्रिच्छं अतिलोभेन, अतिलोभमदेन च।&lt;br&gt;&#xA;एवं हायति अत्थम्हा, अहंव असिताभुयाति॥ (जा॰ १.२.१६८)।&lt;br&gt;&#xA;यथा चन्दकिन्नरिं पत्थयन्तो असिताभुया राजधीताय हीनो परिहीनो, एवं अत्रिच्छं अतिलोभेन अत्थम्ह हायति जीयतीति देवता रञ्ञा सद्धिं केळिमकासि।&lt;br&gt;&#xA;कस्सपबुद्धकालेपि मित्तविन्दको नाम सेट्ठिपुत्तो अस्सद्धो अप्पसन्नो मातरा ‘तात, अज्ज उपोसथिको हुत्वा विहारे सब्बरत्तिं धम्मसवनं सुण, सहस्सं ते दस्सामी’ति वुत्ते धनलोभेन उपोसथङ्गानि समादाय विहारं गन्त्वा ‘इदं ठानं अकुतोभय’न्ति सल्लक्खेत्वा धम्मासनस्स हेट्ठा निपन्नो सब्बरत्तिं निद्दायित्वा घरं अगमासि। माता पातोव यागुं पचित्वा उपनामेसि। सो सहस्सं गहेत्वाव यागुं पिवि। अथस्स एतदहोसि – ‘धनं संहरिस्सामी’ति। सो नावाय समुद्दं पक्खन्दितुकामो अहोसि। अथ नं माता ‘‘तात, इमस्मिं कुले चत्तालीसकोटिधनं अत्थि; अलं गमनेना’’ति वारेसि। सो तस्सा वचनं अनादियित्वा गच्छति एव। सा पुरतो अट्ठासि। अथ नं कुज्झित्वा ‘अयं मय्हं पुरतो तिट्ठती’ति पादेन पहरित्वा पतितं मातरं अन्तरं कत्वा अगमासि। माता उट्ठहित्वा ‘‘मादिसाय मातरि एवरूपं कम्मं कत्वा गतस्स मे गतट्ठाने सुखं भविस्सती’’ति एवंसञ्ञी नाम त्वं पुत्ताति आह। तस्स नावं आरुय्ह गच्छतो सत्तमे दिवसे नावा अट्ठासि। अथ ते मनुस्सा ‘‘अद्धा एत्थ पापपुरिसो अत्थि; सलाकं देथा’’ति सलाका दीयमाना तस्सेव तिक्खत्तुं पापुणि। ते तस्स उळुम्पं दत्वा तं समुद्दे पक्खिपिंसु। सो एकं दीपं गन्त्वा विमानपेतीहि सद्धिं सम्पत्तिं अनुभवन्तो ताहि ‘‘पुरतो मा अगमासी’’ति वुच्चमानोपि तद्दिगुणं सम्पत्तिं पस्सन्तो अनुपुब्बेन खुरचक्कधरं एकं पुरिसं अद्दस। तस्स तं चक्कं पदुमपुप्फं विय उपट्ठाति। सो तं आह – ‘‘अम्भो, इदं तया पिळन्धपदुमं मय्हं देही’’ति। ‘‘नयिदं, सामि , पदुमं; खुरचक्कं एत’’न्ति। सो ‘‘वञ्चेसि मं त्वम्। किं मे पदुमं न दिट्ठपुब्ब’’न्ति वत्वा ‘‘त्वञ्हि लोहितचन्दनं लिम्पेत्वा पिळन्धनं पदुमपुप्फं मय्हं न दातुकामोसी’’ति आह। सो चिन्तेसि – ‘अयम्पि मया कतसदिसं कम्मं कत्वा तस्स फलं अनुभवितुकामो’ति। अथ नं ‘‘हन्द रे’’ति वत्वा तस्स मत्थके चक्कं पक्खिपित्वा पलायि। एतमत्थं विदित्वा सत्था इमं गाथमाह –&lt;br&gt;&#xA;‘‘चतुब्भि अट्ठज्झगमा, अट्ठहि पिच सोळस।&lt;br&gt;&#xA;सोळसाहि च बात्तिंस, अत्रिच्छं चक्कमासदो।&lt;br&gt;&#xA;इच्छाहतस्स पोसस्स, चक्कं भमति मत्थके’’ति॥ (जा॰ १.१.१०४)।&lt;br&gt;&#xA;अञ्ञतरोपि अत्रिच्छो अमच्चो सकविसयं अतिक्कमित्वा परविसयं पाविसि। तत्थ पोथितो पलायित्वा एकस्स तापसस्स वसनट्ठानं पविसित्वा उपोसथङ्गानि अधिट्ठाय निपज्जि। सो तापसेन ‘किं ते कत’न्ति पुच्छितो इमा गाथायो अभासि –&lt;br&gt;&#xA;‘‘सकं निकेतं अतिहीळयानो,&lt;br&gt;&#xA;अत्रिच्छता मल्लगामं अगच्छिम्।&lt;br&gt;&#xA;ततो जना निक्खमित्वान गामा,&lt;br&gt;&#xA;कोदण्डकेन परिपोथयिंसु मं॥&lt;br&gt;&#xA;‘‘सो भिन्नसीसो रुहिरमक्खितङ्गो,&lt;br&gt;&#xA;पच्चागमासिं सकं निकेतम्।&lt;br&gt;&#xA;तस्मा अहं पोसथं पालयामि,&lt;br&gt;&#xA;अत्रिच्छता मा पुनरागमासी’’ति॥ (जा॰ १.१४.१३८-१३९)।&lt;br&gt;&#xA;८५०. महिच्छतानिद्देसे महन्तानि वत्थूनि इच्छति, महती वास्स इच्छाति महिच्छो, तस्स भावो महिच्छता। लक्खणतो पन असन्तगुणसम्भावनता पटिग्गहणे च परिभोगे च अमत्तञ्ञुता – एतं महिच्छतालक्खणम्। महिच्छो हि पुग्गलो यथा नाम कच्छपुटवाणिजो पिळन्धनभण्डकं हत्थेन गहेत्वा उच्छङ्गेपि पक्खिपितब्बयुत्तकं पक्खिपित्वा महाजनस्स पस्सन्तस्सेव ‘‘अम्मा, असुकं गण्हथ, असुकं गण्हथा’’ति मुखेन संविदहति। एवमेव सो अप्पमत्तकम्पि अत्तनो सीलं वा गन्थं वा धुतगुणं वा अन्तमसो अरञ्ञवासमत्तकम्पि महाजनस्स जानन्तस्सेव सम्भावेतुकामो होति, सम्भावेत्वा च पन सकटेहिपि उपनीते पच्चये ‘अल’न्ति अवत्वा गण्हाति। तयो हि पूरेतुं न सक्का – अग्गि उपादानेन, समुद्दो उदकेन, महिच्छो पच्चयेहीति।&lt;br&gt;&#xA;अग्गिक्खन्धो समुद्दो च, महिच्छो चापि पुग्गलो।&lt;br&gt;&#xA;बहुके पच्चये देन्ते, तयो पेते न पूरये॥&lt;br&gt;&#xA;महिच्छपुग्गलो हि विजातमातुयापि मनं गण्हितुं न सक्कोति, पगेव उपट्ठाकानम्।&lt;br&gt;&#xA;तत्रिमानि वत्थूनि – एको किर दहरभिक्खु पिट्ठपूवे पियायति। अथस्स माता पटिपत्तिं वीमंसमाना ‘सचे मे पुत्तो पटिग्गहणे मत्तं जानाति, सकलम्पि नं तेमासं पूवेहेव उपट्ठहिस्सामी’ति वस्सूपनायिकदिवसे परिवीमंसमाना पठमं एकं पूवं अदासि, तस्मिं निट्ठिते दुतियं, तस्मिम्पि निट्ठिते ततियम्। दहरो ‘अल’न्ति अवत्वा खादियेव। माता तस्स अमत्तञ्ञुभावं ञत्वा ‘अज्जेव मे पुत्तेन सकलतेमासस्स पूवा खादिता’ति दुतियदिवसतो पट्ठाय एकपूवम्पि न अदासि।&lt;br&gt;&#xA;तिस्समहाराजापि देवसिकं चेतियपब्बते भिक्खुसङ्घस्स दानं ददमानो ‘महाराज, किं एकमेव ठानं भजसि? किं अञ्ञत्थ दातुं न वट्टती’ति जानपदेहि वुत्तो दुतियदिवसे अनुराधपुरे महादानं दापेसि। एकभिक्खुपि पटिग्गहणे मत्तं न अञ्ञासि। एकमेकेन पटिग्गहितं खादनीयभोजनीयं द्वे तयो जना उक्खिपिंसु। राजा दुतियदिवसे चेतियपब्बते भिक्खुसङ्घं निमन्तापेत्वा राजन्तेपुरं आगतकाले ‘‘पत्तं देथा’’ति आह। ‘‘अलं, महाराज, अत्तनो पमाणेन भिक्खं गण्हिस्सती’’ति एकभिक्खुपि पत्तं न अदासि। सब्बे पमाणयुत्तकमेव पटिग्गहेसुम्। अथ राजा आह – ‘‘पस्सथ तुम्हाकं भिक्खूसु एकोपि मत्तं न जानाति। हिय्यो किञ्चि अवसेसं नाहोसि। अज्ज गहितं मन्दं, अवसेसमेव बहू’’ति तेसं मत्तञ्ञुताय अत्तमनो इतरेसञ्च अमत्तञ्ञुताय अनत्तमनो अहोसि।&lt;br&gt;&#xA;८५१. पापिच्छतानिद्देसे अस्सद्धो समानो सद्धोति मं जनो जानातूतिआदीसु एवं इच्छन्तो किं करोति? अस्सद्धो सद्धाकारं दस्सेति; दुस्सीलादयो सीलवन्तादीनं आकारं दस्सेन्ति। कथं? अस्सद्धो ताव महामहदिवसे मनुस्सानं विहारं आगमनवेलाय सम्मज्जनिं आदाय विहारं सम्मज्जति, कचवरं छड्डेति, मनुस्सेहि दिट्ठभावं ञत्वा चेतियङ्गणं गच्छति, तत्थापि सम्मज्जित्वा कचवरं छड्डेति, वालिकं समं करोति, आसनानि धोवति, बोधिम्हि उदकं सिञ्चति। मनुस्सा दिस्वा ‘नत्थि मञ्ञे अञ्ञो भिक्खु विहारजग्गनको, अयमेव इमं विहारं पटिजग्गति, सद्धो थेरो’ति गमनकाले निमन्तेत्वा गच्छन्ति। दुस्सीलोपि उपट्ठाकानं सम्मुखे विनयधरं उपसङ्कमित्वा पुच्छति ‘‘भन्ते, मयि गच्छन्ते गोणो उब्बिग्गो। तेन धावता तिणानि छिन्नानि। सम्मज्जन्तस्स मे तिणानि छिज्जन्ति। चङ्कमन्तस्स मे पाणका मीयन्ति। खेळं पातेन्तस्स असतिया तिणमत्थके पतति; तत्थ तत्थ किं होती’’ति? ‘‘अनापत्ति, आवुसो, असञ्चिच्च असतिया अजानन्तस्सा’’ति च वुत्ते ‘‘भन्ते, मय्हं गरुकं विय उपट्ठाति; सुट्ठु वीमंसथा’’ति भणति। तं सुत्वा मनुस्सा ‘अम्हाकं अय्यो एत्तकेपि कुक्कुच्चायति! अञ्ञस्मिं ओळारिके किं नाम करिस्सति; नत्थि इमिना सदिसो सीलवाति पसन्ना सक्कारं करोन्ति। अप्पस्सुतोपि उपट्ठाकमज्झे निसिन्नो ‘‘असुको तिपिटकधरो, असुको चतुनिकायिको मय्हं अन्तेवासिको, मम सन्तिके तेहि धम्मो उग्गहितो’’ति वदति। मनुस्सा ‘अम्हाकं अय्येन सदिसो बहुस्सुतो नत्थि, एतस्स किर सन्तिके असुकेन च असुकेन च धम्मो उग्गहितो’ति पसन्ना सक्कारं करोन्ति।&lt;br&gt;&#xA;सङ्गणिकारामोपि महामहदिवसे दीघपीठञ्च अपस्सयञ्च गाहापेत्वा विहारपच्चन्ते रुक्खमूले दिवाविहारं निसीदति। मनुस्सा आगन्त्वा ‘‘थेरो कुहि’’न्ति पुच्छन्ति। ‘‘गण्ठिकपुत्ता नाम गण्ठिका एव होन्ति। तेन थेरो एवरूपे काले इध न निसीदति, विहारपच्चन्ते दिवाट्ठाने दीघचङ्कमे विहरती’’ति वदन्ति। सोपि दिवसभागं वीतिनामेत्वा नलाटे मक्कटसुत्तं अल्लियापेत्वा पीठं गाहापेत्वा आगम्म परिवेणद्वारे निसीदति। मनुस्सा ‘‘कहं, भन्ते, गतत्थ? आगन्त्वा न अद्दसम्हा’’ति वदन्ति। ‘‘उपासका, अन्तोविहारो आकिण्णो; दहरसामणेरानं विचरणट्ठानमेतं सट्ठिहत्थचङ्कमे दिवाट्ठाने निसीदिम्हा’’ति अत्तनो पविवित्तभावं जानापेति।&lt;br&gt;&#xA;कुसीतोपि उपट्ठाकमज्झे निसिन्नो ‘‘उपासका, तुम्हेहि उक्कापातो दिट्ठो’’ति वदति। ‘‘न पस्साम, भन्ते; काय वेलाय अहोसी’’ति च पुट्ठो ‘‘अम्हाकं चङ्कमनवेलाया’’ति वत्वा ‘‘भूमिचालसद्दं अस्सुत्था’’ति पुच्छति। ‘‘न सुणाम, भन्ते; काय वेलाया’’ति पुट्ठो ‘‘मज्झिमयामे अम्हाकं आलम्बनफलकं अपस्साय ठितकाले’’ति वत्वा ‘‘महाओभासो अहोसि; सो वो दिट्ठो’’ति पुच्छति। ‘‘काय वेलाय, भन्ते’’ति च वुत्ते ‘‘मय्हं चङ्कमम्हा ओतरणकाले’’ति वदति। मनुस्सा ‘अम्हाकं थेरो तीसुपि यामेसु चङ्कमेयेव होति; नत्थि अय्येन सदिसो आरद्धवीरियो’ति पसन्ना सक्कारं करोन्ति।&lt;br&gt;&#xA;मुट्ठस्सतीपि उपट्ठाकमज्झे निसिन्नो ‘‘मया असुककाले नाम दीघनिकायो उग्गहितो, असुककाले मज्झिमो, संयुत्तको, अङ्गुत्तरिको; अन्तरा ओलोकनं नाम नत्थि, इच्छितिच्छतट्ठाने मुखारुळ्होव तन्ति आगच्छति; इमे पनञ्ञे भिक्खू एळका विय मुखं फन्दापेन्ता विहरन्ती’’ति वदति। मनुस्सा ‘नत्थि अय्येन सदिसो उपट्ठितसती’ति पसन्ना सक्कारं करोन्ति।&lt;br&gt;&#xA;असमाहितोपि उपट्ठाकानं सम्मुखे अट्ठकथाचरिये पञ्हं पुच्छति – ‘कसिणं नाम कथं भावेति? कित्तकेन निमित्तं उप्पन्नं नाम होति? कित्तकेन उपचारो? कित्तकेन अप्पना? पठमस्स झानस्स कति अङ्गानि? दुतियस्स ततियस्स चतुत्थस्स झानस्स कति अङ्गानि’’ति पुच्छति। तेहि अत्तनो उग्गहितानुरूपेन कथितकाले सितं कत्वा ‘किं, आवुसो, एवं न होसी’ति वुत्ते ‘वट्टति, भन्ते’ति अत्तनो समापत्तिलाभितं सूचेति। मनुस्सा ‘समापत्तिलाभी अय्यो’ति पसन्ना सक्कारं करोन्ति।&lt;br&gt;&#xA;दुप्पञ्ञोपि उपट्ठाकानं मज्झे निसिन्नो ‘मज्झिमनिकाये मे पञ्चत्तयं ओलोकेन्तस्स सहिद्धियाव मग्गो आगतो। परियत्ति नाम अम्हाकं न दुक्करा। परियत्तिवावटो पन दुक्खतो न मुच्चतीति परियत्तिं विस्सज्जयिम्हा’तिआदीनि वदन्तो अत्तनो महापञ्ञतं दीपेति। एवं वदन्तो पनस्स सासने पहारं देति। इमिना सदिसो महाचोरो नाम नत्थि। न हि परियत्तिधरो दुक्खतो न मुच्चतीति। अखीणासवोपि गामदारके दिस्वा ‘तुम्हाकं मातापितरो अम्हे किं वदन्ती’’ति? ‘‘अरहाति वदन्ति, भन्ते’’ति। ‘याव छेका गहपतिका, न सक्का वञ्चेतु’न्ति अत्तनो खीणासवभावं दीपेति।&lt;br&gt;&#xA;अञ्ञेपि चेत्थ चाटिअरहन्तपारोहअरहन्तादयो वेदितब्बा – एको किर कुहको अन्तोगब्भे चाटिं निखणित्वा मनुस्सानं आगमनकाले पविसति। मनुस्सा ‘कहं थेरो’ति पुच्छन्ति। ‘अन्तोगब्भे’ति च वुत्ते पविसित्वा विचिनन्तापि अदिस्वा निक्खमित्वा ‘नत्थि थेरो’ति वदन्ति। ‘अन्तोगब्भेयेव थेरो’ति च वुत्ते पुन पविसन्ति। थेरो चाटितो निक्खमित्वा पीठे निसिन्नो होति। ततो तेहि ‘मयं, भन्ते, पुब्बे अदिस्वा निक्खन्ता, कहं तुम्हे गतत्था’’ति वुत्ते ‘समणा नाम अत्तनो इच्छितिच्छितट्ठानं गच्छन्ती’ति वचनेन अत्तनो खीणासवभावं दीपेति।&lt;br&gt;&#xA;अपरोपि कुहको एकस्मिं पब्बते पण्णसालायं वसति। पण्णसालाय च पच्छतो पपातट्ठाने एको कच्छकरुक्खो अत्थि। तस्स पारोहो गन्त्वा परभागे भूमियं पतिट्ठितो। मनुस्सा मग्गेनागन्त्वा निमन्तेन्ति। सो पत्तचीवरमादाय पारोहेन ओतरित्वा गामद्वारे अत्तानं दस्सेति। ततो मनुस्सेहि पच्छा आगन्त्वा ‘कतरेन मग्गेन आगतत्थ, भन्ते’ति पुट्ठो ‘समणानं आगतमग्गो नाम पुच्छितुं न वट्टति, अत्तनो इच्छितिच्छितट्ठानेनेव आगच्छन्ती’ति वचनेन खीणासवभावं दीपेति। तं पन कुहकं एको विद्धकण्णो ञत्वा ‘परिग्गहेस्सामि न’न्ति एकदिवसं पारोहेन ओतरन्तं दिस्वा पच्छतो छिन्दित्वा अप्पमत्तकेन ठपेसि। सो ‘पारोहतो ओतरिस्सामी’ति ‘ठ’न्ति पतितो, मत्तिका पत्तो भिज्जि। सो ‘ञातोम्ही’ति निक्खमित्वा पलायि। पापिच्छस्स भावो पापिच्छता। लक्खणतो पन असन्तगुणसम्भावनता, पटिग्गहणे च अमत्तञ्ञुता; एतं पापिच्छतालक्खणन्ति वेदितब्बम्।&lt;br&gt;&#xA;८५२. सिङ्गनिद्देसे विज्झनट्ठेन सिङ्गं; नागरिकभावसङ्खातस्स किलेससिङ्गस्सेतं नामम्। सिङ्गारभावो सिङ्गारता, सिङ्गारकरणाकारो वा। चतुरभावो चतुरता। तथा चातुरियम्। परिक्खतभावो परिक्खतता; परिखणित्वा ठपितस्सेव दळ्हसिङ्गारभावस्सेतं नामम्। इतरं तस्सेव वेवचनम्। एवं सब्बेहिपि पदेहि किलेससिङ्गारताव कथिता।&lt;br&gt;&#xA;८५३. तिन्तिणनिद्देसे तिन्तिणन्ति खीयनम्। तिन्तिणायनाकारो तिन्तिणायना। तिन्तिणेन अयितस्स तिन्तिणसमङ्गिनो भावो तिन्तिणायितत्तम्। लोलुपभावो लोलुप्पम्। इतरे द्वे आकारभावनिद्देसा। पुच्छञ्जिकताति लाभलभनकट्ठाने वेधनाकम्पना नीचवुत्तिता। साधुकम्यताति पणीतपणीतानं पत्थना। एवं सब्बेहिपि पदेहि सुवानदोणियं कञ्जियं पिवनकसुनखस्स अञ्ञं सुनखं दिस्वा भुभुक्करणं विय ‘तव सन्तकं, मम सन्तक’न्ति किलेसवसेन खीयनाकारो कथितो।&lt;br&gt;&#xA;८५४. चापल्यनिद्देसे आकोटितपच्चाकोटितभावादीहि चीवरस्स मण्डना चीवरमण्डना। मणिवण्णच्छविकरणादीहि पत्तस्स मण्डना पत्तमण्डना। चित्तकम्मादीहि पुग्गलिकसेनासनस्स मण्डना सेनासनमण्डना। इमस्स वा पूतिकायस्साति इमस्स मनुस्ससरीरस्स। यथा हि तदहुजातोपि सिङ्गालो जरसिङ्गालोत्वेव ऊरुप्पमाणापि च गळोचिलता पूतिलतात्वेव सङ्खं गच्छति, एवं सुवण्णवण्णोपि मनुस्सकायो पूतिकायोत्वेव वुच्चति। तस्स अन्तरन्तरा रत्तवण्णपण्डुवण्णादीहि निवासनपारुपनादीहि सज्जना मण्डना नाम। बाहिरानं वा परिक्खारानन्ति ठपेत्वा पत्तचीवरं सेसपरिक्खारानं; अथवा या एसा चीवरमण्डना पत्तमण्डनाति वुत्ता, सा तेहि वा परिक्खारेहि कायस्स मण्डना तेसं वा बाहिरपरिक्खारानं मण्डेत्वा ठपनवसेन मण्डनाति एवमेत्थ अत्थो वेदितब्बो। मण्डना विभूसनाति एत्थ ऊनट्ठानस्स पूरणवसेन मण्डना, छविरागादिवसेन विभूसनाति वेदितब्बा। केळनाति कीळना। परिकेळनाति परिकीळना। गिद्धिकताति गेधयुत्तता। गिद्धिकत्तन्ति तस्सेव वेवचनम्। चपलभावो चपलता। तथा चापल्यम्। इदं वुच्चतीति इदं चापल्यं नाम वुच्चति, येन समन्नागतो पुग्गलो वस्ससतिकोपि समानो तदहुजातदारको विय होति।&lt;br&gt;&#xA;८५५. असभागवुत्तिनिद्देसे विप्पटिकूलग्गाहिताति अननुलोमग्गाहिता। विपच्चनीकसातताति विपच्चनीकेन पटिविरुद्धकरणेन सुखायना। अनादरभावो अनादरियम्। तथा अनादरियता। अगारवस्स भावो अगारवता। जेट्ठकभावस्स अकरणं अप्पतिस्सवता। अयं वुच्चतीति अयं असभागवुत्ति नाम वुच्चति; विसभागजीविकताति अत्थो; याय समन्नागतो पुग्गलो मातरं पितरं वा गिलानं पटिवत्तित्वापि न ओलोकेति; पितुसन्तकस्स कारणा मातरा सद्धिं, मातुसन्तकस्स कारणा पितरा सद्धिं कलहं करोति; विसभागजीवितं जीवति, मातापितूनं सन्तकस्स कारणा जेट्ठेन वा कनिट्ठेन वा भातरा सद्धिं कलहं करोति, निल्लज्जवचनं वदति, आचरियस्स वा उपज्झायस्स वा वत्तपटिवत्तं न करोति, गिलानं न उपट्ठाति, बुद्धस्स भगवतो चेतियदस्सनट्ठाने उच्चारं वा पस्सावं वा करोति, खेळम्पि सिङ्घाणिकम्पि छड्डेति, छत्तं धारेति, उपाहना आरुय्ह गच्छति, बुद्धसावकेसु न लज्जति, सङ्घे चित्तीकारं न करोति, मातिमत्तपितिमत्तादीसु गरुट्ठानीयेसु हिरोत्तप्पं न पच्चुपट्ठापेति। तस्सेवं पवत्तमानस्स सब्बा पेसा किरिया मातरीतिआदीसुपि वत्थूसु असभागवुत्तिता नाम होति।&lt;br&gt;&#xA;८५६. अरतिनिद्देसे पन्तेसूति दूरेसु विवित्तेसु वा। अधिकुसलेसूति समथविपस्सनाधम्मेसु। अरतीति रतिपटिक्खेपो। अरतिताति अरमणाकारो। अनभिरतीति अनभिरतभावो। अनभिरमणाति अनभिरमणाकारो। उक्कण्ठिताति उक्कण्ठनाकारो। परितस्सिताति उक्कण्ठनवसेनेव परितस्सना।&lt;br&gt;&#xA;८५७. तन्दीनिद्देसे तन्दीति जातिआलसियम्। तन्दियनाति तन्दियनाकारो। तन्दिमनकताति तन्दिया अभिभूतचित्तता। अलसस्स भावो आलस्यम्। आलस्यायनाकारो आलस्यायना। अलस्यायितस्स भावो आलस्यायितत्तम्। इति सब्बेहिपि इमेहि पदेहि किलेसवसेन कायालसियं कथितम्।&lt;br&gt;&#xA;८५८. विजम्भितानिद्देसे जम्भनाति फन्दना। पुनप्पुनं जम्भना विजम्भना। आनमनाति पुरतो नमना। विनमनाति पच्छतो नमना। सन्नमनाति समन्ततो नमना। पणमनाति यथा हि तन्ततो उट्ठितपेसकारो किस्मिञ्चिदेव गहेत्वा उजुकं कायं उस्सापेति, एवं कायस्स उद्धं ठपना। ब्याधियकन्ति उप्पन्नब्याधिता। इति सब्बेहिपि इमेहि पदेहि किलेसवसेन कायफन्दनमेव कथितम्।&lt;br&gt;&#xA;८५९. भत्तसम्मदनिद्देसे भुत्ताविस्साति भुत्तवतो। भत्तमुच्छाति भत्तगेलञ्ञं; बलवभत्तेन हि मुच्छापत्तो विय होति। भत्तकिलमथोति भत्तेन किलन्तभावो। भत्तपरिळाहोति भत्तदरथो। तस्मिञ्हि समये परिळाहुप्पत्तिया उपहतिन्द्रियो होति, कायो जीरति। कायदुट्ठुल्लन्ति भत्तं निस्साय कायस्स अकम्मञ्ञता।&lt;br&gt;&#xA;८६०. चेतसो लीनत्तनिद्देसो हेट्ठा धम्मसङ्गहट्ठकथायं वुत्तत्थोयेव। इमेहि पन सब्बेहिपि पदेहि किलेसवसेन चित्तस्स गिलानाकारो कथितोति वेदितब्बो।&lt;br&gt;&#xA;८६१. कुहनानिद्देसे लाभसक्कारसिलोकसन्निस्सितस्साति लाभञ्च सक्कारञ्च कित्तिसद्दञ्च निस्सितस्स, पत्थयन्तस्साति अत्थो। पापिच्छस्साति असन्तगुणदीपनकामस्स। इच्छापकतस्साति इच्छाय अपकतस्स, उपद्दुतस्साति अत्थो।&lt;br&gt;&#xA;इतो परं यस्मा पच्चयपटिसेवन सामन्तजप्पनइरियापथसन्निस्सितवसेन महानिद्देसे तिविधं कुहनवत्थु आगतं, तस्मा तिविधम्पि तं दस्सेतुं पच्चयपटिसेवनसङ्खातेन वाति एवमादि आरद्धम्। तत्थ चीवरादीहि निमन्तितस्स तदत्थिकस्सेव सतो पापिच्छतं निस्साय पटिक्खिपनेन, ते च गहपतिके अत्तनि सुप्पतिट्ठितसद्धे ञत्वा पुन तेसं ‘अहो अय्यो अप्पिच्छो, न किञ्चि पटिग्गण्हितुं इच्छति, सुलद्धं वत नो अस्स सचे अप्पमत्तकं किञ्चि पटिग्गण्हेय्या’ति नानाविधेहि उपायेहि पणीतानि चीवरादीनि उपनेन्तानं तदनुग्गहकामतंयेव आविकत्वा पटिग्गहणेन च ततो पभुति असीतिसकटभारेहि उपनामनहेतुभूतं विम्हापनं पच्चयपटिसेवनसङ्खातं कुहनवत्थूति वेदितब्बम्। वुत्तम्पि चेतं महानिद्देसे (महानि॰ ८७) –&lt;br&gt;&#xA;‘‘कतमं पच्चयपटिसेवनसङ्खातं कुहनवत्थु? इध गहपतिका भिक्खुं निमन्तेन्ति चीवरपिण्डपातसेनासनगिलानपच्चयभेसज्जपरिक्खारेहि। सो पापिच्छो इच्छापकतो अत्थिको चीवर …पे॰… परिक्खारानं भिय्योकम्यतं उपादाय चीवरं पच्चक्खाति, पिण्डपातं पच्चक्खाति, सेनासनं पच्चक्खाति, गिलानपच्चयभेसज्जपरिक्खारं पच्चक्खाति। सो एवमाह – ‘‘किं समणस्स महग्घेन चीवरेन? एतं सारुप्पं यं समणो सुसाना वा सङ्कारकूटा वा पापणिका वा नन्तकानि उच्चिनित्वा सङ्घाटिं कत्वा धारेय्य। किं समणस्स महग्घेन पिण्डपातेन? एतं सारुप्पं यं समणो उञ्छाचरियाय पिण्डियालोपेन जीविकं कप्पेय्य। किं समणस्स महग्घेन सेनासनेन? एतं सारुप्पं यं समणो रुक्खमूलिको वा अस्स सोसानिको वा अब्भोकासिको वा। किं समणस्स महग्घेन गिलानपच्चयभेसज्जपरिक्खारेन? एतं सारुप्पं यं समणो पूतिमुत्तेन वा हरीतकीखण्डेन वा ओसधं करेय्याति। तदुपादाय लूखं चीवरं धारेति, लूखं पिण्डपातं परिभुञ्जति, लूखं सेनासनं पटिसेवति, लूखं गिलानपच्चयभेसज्जपरिक्खारं पटिसेवति। तमेनं गहपतिका एवं जानन्ति – ‘अयं समणो अप्पिच्छो सन्तुट्ठो पविवित्तो असंसट्ठो आरद्धवीरियो धुतवादो’ति भिय्यो भिय्यो निमन्तेन्ति चीवर…पे॰… परिक्खारेहि। सो एवमाह – ‘तिण्णं सम्मुखीभावा सद्धो कुलपुत्तो बहुं पुञ्ञं पसवति – सद्धाय सम्मुखीभावा सद्धो कुलपुत्तो बहुं पुञ्ञं पसवति, देय्यधम्मस्स…पे॰… दक्खिणेय्यानं सम्मुखीभावा सद्धो कुलपुत्तो बहुं पुञ्ञं पसवति। तुम्हाकञ्चेवायं सद्धा अत्थि, देय्यधम्मो च संविज्जति, अहञ्च पटिग्गाहको। सचाहं न पटिग्गहेस्सामि, एवं तुम्हे पुञ्ञेन परिबाहिरा भविस्सथ; न मय्हं इमिना अत्थो, अपिच तुम्हाकं एव अनुकम्पाय पटिग्गण्हामी’ति। तदुपादाय बहुम्पि चीवरं पटिग्गण्हाति, बहुम्पि पिण्डपातं…पे॰… भेसज्जपरिक्खारं पटिग्गण्हाति। या एवरूपा भाकुटिका भाकुटियं कुहना कुहायना कुहितत्तं – इदं वुच्चति पच्चयपटिसेवनसङ्खातं कुहनवत्थू’’ति।&lt;br&gt;&#xA;पापिच्छस्सेव पन सतो उत्तरिमनुस्सधम्माधिगमपरिदीपनवाचाय तथा तथा विम्हापनं सामन्तजप्पनसङ्खातं कुहनवत्थूति वेदितब्बम्। यथाह – ‘‘कतमं सामन्तजप्पनसङ्खातं कुहनवत्थु ? इधेकच्चो पापिच्छो इच्छापकतो सम्भावनाधिप्पायो ‘एवं मं जनो सम्भावेस्सती’ति अरियधम्मसन्निस्सितं वाचं भासति – ‘यो एवरूपं चीवरं धारेति, सो समणो महेसक्खो’ति भणति; ‘यो एवरूपं पत्तं, लोहथालकं, धमकरणं, परिसावनं, कुञ्चिकं, उपाहनं, कायबन्धनं, आयोगं धारेति, सो समणो महेसक्खो’ति भणति; ‘यस्स एवरूपो उपज्झायो, आचरियो, समानुपज्झायो, समानाचरियको, मित्तो सन्दिट्ठो, सम्भत्तो, सहायो; यो एवरूपे विहारे वसति – अड्ढयोगे, पासादे, हम्मिये, गुहायं, लेणे, कुटिया, कूटागारे, अट्टे, माळे, उदोसिते, उद्दण्डे, उपट्ठानसालायं, मण्डपे, रुक्खमूले वसति, सो समणो महेसक्खो’ति भणति।&lt;br&gt;&#xA;‘‘अथ वा कोरजिककोरजिको भाकुटिकभाकुटिको कुहककुहको लपकलपको मुखसम्भावितो ‘अयं समणो इमासं एवरूपानं सन्तानं विहारसमापत्तीनं लाभी’ति तादिसं गम्भीरं गूळ्हं निपुणं पटिच्छन्नं लोकुत्तरं सुञ्ञतापटिसंयुत्तं कथं कथेति। या एवरूपा भाकुटिका भाकुटियं कुहना कुहायना कुहितत्तं – इदं वुच्चति सामन्तजप्पनसङ्खातं कुहनवत्थू’’ति।&lt;br&gt;&#xA;पापिच्छस्सेव पन सतो सम्भावनाधिप्पायकतेन इरियापथेन विम्हापनं इरियापथसन्निस्सितं कुहनवत्थूति वेदितब्बम्। यथाह – ‘‘कतमं इरियापथसङ्खातं कुहनवत्थु? इधेकच्चो पापिच्छो इच्छापकतो सम्भावनाधिप्पायो ‘एवं मं जनो सम्भावेस्सती’ति गमनं सण्ठपेति, सयनं सण्ठपेति, पणिधाय गच्छति, पणिधाय तिट्ठति, पणिधाय निसीदति, पणिधाय सेय्यं कप्पेति, समाहितो विय गच्छति, समाहितो विय तिट्ठति, निसीदति, सेय्यं कप्पेति, आपाथकज्झायीव होति। या एवरूपा इरियापथस्स आठपना ठपना सण्ठपना भाकुटिका भाकुटियं कुहना कुहायना कुहितत्तं – इदं वुच्चति इरियापथसङ्खातं कुहनवत्थू’’ति।&lt;br&gt;&#xA;तत्थ पच्चयपटिसेवनसङ्खातेनाति पच्चयपटिसेवनन्ति एवं सङ्खातेन पच्चयपटिसेवनेन। सामन्तजप्पितेनाति समीपे भणितेन। इरियापथस्साति चतुइरियापथस्स। आठपनाति आदिठपना, आदरेन वा ठपना। ठपनाति ठपनाकारो। सण्ठपनाति अभिसङ्खरणा, पासादिकभावकरणन्ति वुत्तं होति। भाकुटिकाति पधानपुरिमट्ठितभावदस्सनेन भाकुटिकरणं, मुखसङ्कोचोति वुत्तं होति। भाकुटिकरणं सीलमस्साति भाकुटिको; भाकुटिकस्स भावो भाकुटियम्। कुहनाति विम्हापनं, कुहस्स आयना कुहायना। कुहितस्स भावो कुहितत्तन्ति।&lt;br&gt;&#xA;८६२. लपनानिद्देसे आलपनाति विहारं आगतमनुस्से दिस्वा किमत्थाय भोन्तो आगता? किं भिक्खू निमन्तेतुं? यदि एवं गच्छथ; अहं पच्छतो भिक्खू गहेत्वा आगच्छामी’ति एवं आदितोव लपना। अथ वा अत्तानं उपनेत्वा ‘अहं तिस्सो, मयि राजा पसन्नो, मयि असुको च असुको च राजमहामत्तो पसन्नो’ति एवं अत्तुपनायिका लपना आलपना। लपनाति पुट्ठस्स सतो वुत्तप्पकारमेव लपनम्। सल्लपनाति गहपतिकानं उक्कण्ठने भीतस्स ओकासं दत्वा सुट्ठु लपना। उल्लपनाति ‘महाकुटुम्बिको, महानाविको, महादानपती’ति एवं उद्धं कत्वा लपना। समुल्लपनाति सब्बतोभागेन उद्धं कत्वा लपना। उन्नहनाति ‘उपासका, पुब्बे ईदिसे काले दानं देथ; इदानि किं न देथा’ति एवं याव ‘दस्साम, भन्ते, ओकासं न लभामा’तिआदीनि वदन्ति ताव उद्धं नहना, वेठनाति वुत्तं होति। अथ वा उच्छुहत्थं दिस्वा ‘कुतो आगता, उपासका’ति पुच्छति। ‘उच्छुखेत्ततो, भन्ते’ति। ‘किं तत्थ उच्छु मधुर’न्ति? ‘खादित्वा, भन्ते, जानितब्ब’न्ति। ‘न, उपासका, भिक्खुस्स ‘उच्छुं देथा’ति वत्तुं वट्टती’ति या एवरूपा निब्बेठेन्तस्सापि वेठनककथा, सा उन्नहना । सब्बतोभागेन पुनप्पुनं उन्नहना समुन्नहना। उक्काचनाति ‘एतं कुलं मंयेव जानाति, सचे एत्थ देय्यधम्मो उप्पज्जति, मय्हमेव देती’ति एवं उक्खिपित्वा काचना उक्काचना; उद्दीपनाति वुत्तं होति।&lt;br&gt;&#xA;तेलकन्दरिकवत्थु चेत्थ वत्तब्बम्। द्वे किर भिक्खू एकं गामं पविसित्वा आसनसालाय निसीदित्वा एकं कुमारिकं दिस्वा पक्कोसिंसु। ताय आगताय तत्रेको एकं पुच्छि – ‘अयं, भन्ते, कस्स कुमारिका’ति? ‘अम्हाकं उपट्ठायिकाय तेलकन्दरिकाय धीता, आवुसो। इमिस्सा माता मयि गेहं गते सप्पिं ददमाना घटेनेव देति, अयम्पि माता विय घटेनेव देती’ति उक्काचेति।&lt;br&gt;&#xA;सब्बतोभागेन पुनप्पुनं उक्काचना समुक्काचना। अनुप्पियभाणिताति सच्चानुरूपं वा धम्मानुरूपं वा अनपलोकेत्वा पुनप्पुनं पियभणनमेव। चाटुकम्यताति नीचवुत्तिता; अत्तानं हेट्ठतो ठपेत्वा वत्तनम्। मुग्गसूप्यताति मुग्गसूपसदिसता। यथा मुग्गेसु पच्चमानेसु कोचिदेव न पच्चति, अवसेसा पच्चन्ति; एवं यस्स पुग्गलस्स वचने किञ्चिदेव सच्चं होति, सेसं अलिकं – अयं पुग्गलो मुग्गसूप्योति वुच्चति। तस्स भावो मुग्गसूप्यता। पारिभटयताति पारिभटयभावो। यो हि कुलदारके धाती विय अङ्केन वा खन्धेन वा परिभटति, धारेतीति अत्थो; तस्स परिभटस्स कम्मं पारिभटयं; पारिभटयस्स भावो पारिभटयताति।&lt;br&gt;&#xA;८६३. नेमित्तिकतानिद्देसे निमित्तन्ति यंकिञ्चि परेसं पच्चयदानसंयोजनकं कायवचीकम्मम्। निमित्तकम्मन्ति निमित्तस्स करणकोसल्लम्।&lt;br&gt;&#xA;तत्रिदं वत्थु – एको किर पिण्डपातिको उपट्ठाककम्मारस्स गेहद्वारं गन्त्वा ‘किं भन्ते’ति पुच्छितो चीवरन्तरेन हत्थं नीहरित्वा वासिपहरणाकारं अकासि। कम्मारो ‘सल्लक्खितं मे, भन्ते’ति वासिं कत्वा अदासि। ओभासोति पच्चयपटिसंयुत्तकथा। ओभासकम्मन्ति वच्छकपालके दिस्वा ‘किं इमे वच्छा खीरगोवच्छा, तक्कगोवच्छा’ति पुच्छित्वा ‘खीरगोवच्छा, भन्ते’ति वुत्ते ‘न खीरगोवच्छा, यदि खीरगोवच्छा सियुं भिक्खूपि खीरं लभेय्यु’न्ति एवमादिना नयेन तेसं दारकानं मातापितूनं निवेदेत्वा खीरदापनादिकं ओभासकरणम्। सामन्तजप्पाति समीपं कत्वा जप्पनम्।&lt;br&gt;&#xA;जातकभाणकवत्थु चेत्थ कथेतब्बम्। एको किर जातकभाणकत्थेरो भुञ्जितुकामो उपट्ठायिकाय गेहं पविसित्वा निसीदि। सा अदातुकामा ‘तण्डुला नत्थी’ति भणन्ती तण्डुले आहरितुकामा विय पटिविस्सकघरं गता। भिक्खु अन्तोगब्भं पविसित्वा ओलोकेन्तो कवाटकोणे उच्छुं, भाजने गुळं, पिटके लोणमच्छफालं, कुम्भियं तण्डुले, घटे घतं दिस्वा निक्खमित्वा निसीदि। घरणी ‘तण्डुलं नालत्थ’न्ति आगता। थेरो ‘उपासिके, अज्ज भिक्खा न सम्पज्जिस्सती’ति पटिकच्चेव निमित्तं अद्दस’न्ति आह। ‘किं, भन्ते’ति? ‘कवाटकोणे निक्खित्तं उच्छुं विय सप्पं अद्दसं; ‘तं पहरिस्सामी’ति ओलोकेन्तो भाजने ठपितं गुळपिण्डं विय पासाणं लेड्डुकेन; पहटेन सप्पेन कतं, पिटके निक्खित्तलोणमच्छफालसदिसं, फणं; तस्स तं लेड्डुं डंसितुकामस्स, कुम्भिया तण्डुलसदिसे दन्ते; अथस्स कुपितस्स, घटे पक्खित्तघतसदिसं, मुखतो निक्खमन्तं विसमिस्सकं खेळ’न्ति। सा ‘न सक्का मुण्डकं वञ्चेतु’न्ति उच्छुं दत्वा ओदनं पचित्वा घतगुळमच्छेहि सद्धिं अदासीति। एवं समीपं कत्वा जप्पनं सामन्तजप्पाति वेदितब्बम्। परिकथाति यथा तं लभति तथा परिवत्तेत्वा परिवत्तेत्वा कथनम्।&lt;br&gt;&#xA;८६४. निप्पेसिकतानिद्देसे अक्कोसनाति दसहि अक्कोसवत्थूहि अक्कोसना। वम्भनाति परिभवित्वा कथनम्। गरहनाति ‘अस्सद्धो अप्पसन्नो’तिआदिना नयेन दोसारोपना। उक्खेपनाति ‘मा एतं एत्थ कथेथा’ति वाचाय उक्खिपनम्। सब्बतोभागेन सवत्थुकं सहेतुकं कत्वा उक्खेपना समुक्खेपना। अथवा अदेन्तं ‘अहो दानपती’ति एवं उक्खिपनं उक्खेपना। ‘महादानपती’ति एवं सुट्ठु उक्खेपना समुक्खेपना। खिपनाति ‘किं इमस्स जीवितं बीजभोजिनो’ति एवं उप्पण्डना। सङ्खिपनाति ‘किं इमं अदायकोति भणथ यो निच्चकालं सब्बेसम्पि नत्थीति वचनं देती’ति एवं सुट्ठुतरं उप्पण्डना। पापनाति अदायकत्तस्स अवण्णस्स वा पापनम्। सब्बतोभागेन पापना सम्पापना। अवण्णहारिकाति ‘एवं मे अवण्णभयापि दस्सती’ति गेहतो गेहं, गामतो गामं, जनपदतो जनपदं अवण्णहरणम्। परपिट्ठिमंसिकताति पुरतो मधुरं भणित्वा परम्मुखे अवण्णभासिता। एसा हि अभिमुखं ओलोकेतुं असक्कोन्तस्स परम्मुखानं पिट्ठिमंसखादनं विय होति। तस्मा परपिट्ठिमंसिकताति वुत्ता। अयं वुच्चति निप्पेसिकताति अयं यस्मा वेळुपेसिका विय अब्भङ्गं परस्स गुणं निप्पेसेति निपुञ्छति, यस्मा वा गन्धजातं निपिसित्वा गन्धमग्गना विय परगुणे निपिसित्वा विचुण्णेत्वा एसा लाभमग्गना होति, तस्मा निप्पेसिकताति वुच्चतीति।&lt;br&gt;&#xA;८६५. लाभेन लाभं निजिगीसनतानिद्देसे निजिगीसनताति मग्गना। इतो लद्धन्ति इमम्हा गेहा लद्धम्। अमुत्राति अमुकम्हि गेहे। एट्ठीति इच्छना। गवेट्ठीति मग्गना। परियेट्ठीति पुनप्पुनं मग्गना। आदितो पट्ठाय लद्धं लद्धं भिक्खं तत्र तत्र कुलदारकानं दत्वा अन्ते खीरयागुं लभित्वा गतभिक्खुवत्थु चेत्थ कथेतब्बम्। एसनातिआदीनि एट्ठीतिआदीनं वेवचनानि, तस्मा एट्ठीति एसना, गवेट्ठीति गवेसना, परियेट्ठीति परियेसना। इच्चेवमेत्थ योजना वेदितब्बा।&lt;br&gt;&#xA;८६६. सेय्यमाननिद्देसे जातियाति खत्तियभावादिजातिसम्पत्तिया। गोत्तेनाति गोतमगोत्तादिना उक्कट्ठगोत्तेन। कोलपुत्तियेनाति महाकुलभावेन। वण्णपोक्खरतायाति वण्णसम्पन्नसरीरताय। सरीरञ्हि पोक्खरन्ति वुच्चति, तस्स वण्णसम्पत्तिया अभिरूपभावेनाति अत्थो। धनेनातिआदीनि उत्तानत्थानेव। मानं जप्पेतीति एतेसु येन केनचि वत्थुना ‘सेय्योहमस्मी’ति मानं पवत्तेति करोति।&lt;br&gt;&#xA;८६७. सदिसमाननिद्देसे मानं जप्पेतीति एतेसु येन केनचि वत्थुना ‘सदिसोहमस्मी’ति मानं पवत्तेति। अयमेत्थ अत्थतो विसेसो। पाळियं पन नानाकरणं नत्थि।&lt;br&gt;&#xA;८६८. हीनमाननिद्देसे ओमानं जप्पेतीति हेट्ठामानं पवत्तेति। ओमानोति लामको हेट्ठामानो। ओमञ्ञना ओमञ्ञितत्तन्ति आकारभावनिद्देसो। हीळनाति जातिआदीहि अत्तजिगुच्छना। ओहीळनाति अतिरेकतो हीळना। ओहीळितत्तन्ति तस्सेव भावनिद्देसो। अत्तुञ्ञाति अत्तानं हीनं कत्वा जानना। अत्तावञ्ञाति अत्तानं अवजानना। अत्तपरिभवोति जातिआदिसम्पत्तिनाममेव जाताति अत्तानं परिभवित्वा मञ्ञना। एवमिमे तयो माना पुग्गलं अनिस्साय जातिआदिवत्थुवसेनेव कथिता। तेसु एकेको तिण्णम्पि सेय्यसदिसहीनानं उप्पज्जति। तत्थ ‘सेय्योहमस्मी’ति मानो सेय्यस्सेव याथावमानो, सेसानं अयाथावमानो। ‘सदिसोहमस्मी’ति मानो सदिसस्सेव याथावमानो, सेसानं अयाथावमानो। ‘हीनोहमस्मी’ति मानो हीनस्सेव याथावमानो, सेसानं अयाथावमानो।&lt;br&gt;&#xA;८६९. तत्थ कतमो सेय्यस्स सेय्योहमस्मीतिआदयो पन नव माना पुग्गलं निस्साय कथिता। तेसु तयो तयो एकेकस्स उप्पज्जन्ति। तत्थ दहतीति ठपेति। तं निस्सायाति तं सेय्यतो दहनं निस्साय। एत्थ पन सेय्यस्स सेय्योहमस्मीति मानो राजूनञ्चेव पब्बजितानञ्च उप्पज्जति। राजा हि ‘रट्ठेन वा धनेन वा वाहनेहि वा को मया सदिसो अत्थी’ति एतं मानं करोति। पब्बजितोपि ‘सीलधुतङ्गादीहि को मया सदिसो अत्थी’ति एतं मानं करोति।&lt;br&gt;&#xA;८७०. सेय्यस्स सदिसोहमस्मीति मानोपि एतेसंयेव उप्पज्जति। राजा हि ‘रट्ठेन वा धनेन वा वाहनेहि वा अञ्ञराजूहि सद्धिं मय्हं किं नानाकरण’न्ति एतं मानं करोति। पब्बजितोपि ‘सीलधुतङ्गादीहि अञ्ञेन भिक्खुना सद्धिं मय्हं किं नानाकरण’न्ति एतं मानं करोति।&lt;br&gt;&#xA;८७१. सेय्यस्स हीनोहमस्मीति मानोपि एतेसंयेव उप्पज्जति। यस्स हि रञ्ञो रट्ठं वा धनं वा वाहनानि वा सम्पन्नानि न होन्ति, सो ‘मय्हं राजाति वोहारसुखमत्तमेव; किं राजा नाम अह’न्ति एतं मानं करोति। पब्बजितोपि ‘अप्पलाभसक्कारो अहम्। धम्मकथिको बहुस्सुतो महाथेरोति कथामत्तमेव। किं धम्मकथिको नामाहं, किं बहुस्सुतो नामाहं, किं महाथेरो नामाहं यस्स मे लाभसक्कारो नत्थी’ति एतं मानं करोति।&lt;br&gt;&#xA;८७२. सदिसस्स सेय्योहमस्मीति मानादयो अमच्चादीनं उप्पज्जन्ति। अमच्चो हि रट्ठियो वा ‘भोगयानवाहनादीहि को मया सदिसो अञ्ञो राजपुरिसो अत्थी’ति वा ‘मय्हं अञ्ञेहि सद्धिं किं नानाकरण’न्ति वा ‘अमच्चोति नाममत्तमेव मय्हं; घासच्छादनमत्तम्पि मे नत्थि। किं अमच्चो नामाह’न्ति एते माने करोति।&lt;br&gt;&#xA;८७५. हीनस्स सेय्योहमस्मीति मानादयो दासादीनं उप्पज्जन्ति। दासो हि ‘मातितो वा पितितो वा को मया सदिसो अञ्ञो दासो नाम अत्थि’ अञ्ञे जीवितुं असक्कोन्ता कुच्छिहेतु दासा नाम जाता। अहं पन पवेणीआगतत्ता सेय्यो’ति वा ‘पवेणीआगतभावेन उभतोसुद्धिकदासत्तेन असुकदासेन नाम सद्धिं किं मय्हं नानाकरण’न्ति वा ‘कुच्छिवसेनाहं दासब्यं उपगतो। मातापितुकोटिया पन मे दासट्ठानं नत्थि। किं दासो नाम अह’न्ति वा एते माने करोति। यथा च दासो एवं पुक्कुसचण्डालादयोपि एते माने करोन्तियेव।&lt;br&gt;&#xA;एत्थ च ‘सेय्यस्स सेय्योहमस्मी’ति उप्पन्नमानोव याथावमानो, इतरे द्वे अयाथावमाना। तथा ‘सदिसस्स सदिसोहमस्मी’ति ‘हीनस्स हीनोहमस्मी’ति उप्पन्नमानोव याथावमानो, इतरे द्वे अयाथावमाना। तत्थ याथावमाना अरहत्तमग्गवज्झा, अयाथावमाना सोतापत्तिमग्गवज्झा।&lt;br&gt;&#xA;८७८. एवं सवत्थुके माने कथेत्वा इदानि अवत्थुकं निब्बत्तितमानमेव दस्सेतुं तत्थ कतमो मानोतिआदि वुत्तम्।&lt;br&gt;&#xA;८७९. अतिमाननिद्देसे सेय्यादिवसेन पुग्गलं अनामसित्वा जातिआदीनं वत्थुवसेनेव निद्दिट्ठो। तत्थ अतिमञ्ञतीति ‘जातिआदीहि मया सदिसो नत्थी’ति अतिक्कमित्वा मञ्ञति।&lt;br&gt;&#xA;८८०. मानातिमाननिद्देसे यो एवरूपोति यो एसो ‘अयं पुब्बे मया सदिसो, इदानि अहं सेट्ठो, अहं हीनतरो’ति उप्पन्नो मानो। अयं भारातिभारो विय पुरिमं सदिसमानं उपादाय मानातिमानोति दस्सेतुं एवमाह।&lt;br&gt;&#xA;८८१. ओमाननिद्देसो हीनमाननिद्देससदिसोयेव। वेनेय्यवसेन पन सो ‘हीनोहमस्मी’ति मानो नाम वुत्तो – अयं ओमानो नाम। अपिचेत्थ ‘त्वं जातिमा, काकजाति विय ते जाति; त्वं गोत्तवा, चण्डालगोत्तं विय ते गोत्तं; तुय्हं सरो अत्थि, काकस्सरो विय ते सरो’ति एवं अत्तानं हेट्ठा कत्वा पवत्तनवसेन अयं ओमानोति वेदितब्बो।&lt;br&gt;&#xA;८८२. अधिमाननिद्देसे अप्पत्ते पत्तसञ्ञिताति चत्तारि सच्चानि अप्पत्वा पत्तसञ्ञिताय । अकतेति चतूहि मग्गेहि कत्तब्बकिच्चे अकतेयेव। अनधिगतेति चतुसच्चधम्मे अनधिगते। असच्छिकतेति अरहत्तेन अपच्चक्खकते। अयं वुच्चति अधिमानोति अयं अधिगतमानो नाम वुच्चति।&lt;br&gt;&#xA;अयं पन कस्स उप्पज्जति, कस्स नुप्पज्जतीति? अरियसावकस्स ताव नुप्पज्जति। सो हि मग्गफलनिब्बानपहीनकिलेसावसिट्ठकिलेसपच्चवेक्खणेन सञ्जातसोमनस्सो अरियगुणपटिवेधे निक्कङ्खो। तस्मा सोतापन्नादीनं ‘अहं सकदागामी’तिआदिवसेन मानो नुप्पज्जति; दुस्सीलस्सापि नुप्पज्जति; सो हि अरियगुणाधिगमे निरासोव। सीलवतोपि परिच्चत्तकम्मट्ठानस्स निद्दारामतादिमनुयुत्तस्स नुप्पज्जति।&lt;br&gt;&#xA;परिसुद्धसीलस्स पन कम्मट्ठाने अप्पमत्तस्स नामरूपं ववत्थपेत्वा पच्चयपरिग्गहेन वितिण्णकङ्खस्स तिलक्खणं आरोपेत्वा सङ्खारे सम्मसन्तस्स आरद्धविपस्सकस्स उप्पज्जति; उप्पन्ने च सुद्धसमथलाभी वा सुद्धविपस्सनालाभी वा अन्तरा ठपेति। सो हि दसपि वीसम्पि तिंसम्पि वस्सानि किलेससमुदाचारं अपस्सन्तो ‘अहं सोतापन्नो’ति वा ‘सकदागामी’ति वा ‘अनागामी’ति वा मञ्ञति। समथविपस्सनालाभी पन अरहत्तेयेव ठपेति। तस्स हि समाधिबलेन किलेसा विक्खम्भिता, विपस्सनाबलेन सङ्खारा सुपरिग्गहिता। तस्मा सट्ठिपि वस्सानि असीतिपि वस्सानि वस्ससतम्पि किलेसा न समुदाचरन्ति; खीणासवस्सेव चित्तचारो होति। सो एवं दीघरत्तं किलेससमुदाचारं अपस्सन्तो अन्तरा अट्ठत्वाव ‘अरहा अह’न्ति मञ्ञति, उच्चमालङ्कवासी महानागत्थेरो विय, हङ्कनकवासी महादत्तत्थेरो विय, चित्तलपब्बते निङ्कपोण्णपधानघरवासी चूळसुमत्थेरो विय च।&lt;br&gt;&#xA;तत्रिदं एकवत्थुपरिदीपनं – तलङ्गरवासी धम्मदिन्नत्थेरो किर नाम एको पभिन्नपटिसम्भिदो महाखीणासवो महतो भिक्खुसङ्घस्स ओवाददायको अहोसि। सो एकदिवसं अत्तनो दिवाट्ठाने निसीदित्वा ‘किन्नु खो अम्हाकं आचरियस्स उच्चतलिङ्कवासीमहानागत्थेरस्स समणकिच्चं मत्थकं पत्तो, नो’ति आवज्जन्तो पुथुज्जनभावमेवस्स दिस्वा ‘मयि अगच्छन्ते पुथुज्जनकालकिरियमेव करिस्सती’ति च ञत्वा इद्धिया वेहासं उप्पतित्वा दिवाट्ठाने निसिन्नस्स थेरस्स समीपे ओरोहित्वा वन्दित्वा वत्तं दस्सेत्वा एकमन्तं निसीदि। ‘किं, आवुसो धम्मदिन्न, अकाले आगतोसी’ति च वुत्तो ‘पञ्हं, भन्ते, पुच्छितुं आगतोम्ही’ति आह।&lt;br&gt;&#xA;ततो ‘पुच्छावुसो, जानमानो कथयिस्सामी’ति वुत्तो पञ्हासहस्सं पुच्छि। थेरो पुच्छितपुच्छितं पञ्हं असज्जमानोव कथेसि। ततो ‘अतितिक्खं ते, भन्ते, ञाणम्। कदा तुम्हेहि अयं धम्मो अधिगतो’ति वुत्तो ‘इतो सट्ठिवस्सकाले, आवुसो’ति आह। ‘समाधिम्पि, भन्ते, वळञ्जेथा’ति? ‘न इदं, आवुसो, भारिय’न्ति। ‘तेन हि, भन्ते, एकं हत्थिं मापेथा’ति। थेरो सब्बसेतं हत्थिं मापेसि। ‘इदानि, भन्ते, यथा अयं हत्थी अञ्चितकण्णो पसारितनङ्गुट्ठो सोण्डं मुखे पक्खिपित्वा भेरवं कोञ्चनादं करोन्तो तुम्हाकं अभिमुखो आगच्छति तथा तं करोथा’ति। थेरो तथा कत्वा वेगेन आगच्छतो हत्थिस्स भेरवं आकारं दिस्वा उट्ठाय पलायितुं आरद्धो। तमेनं खीणासवत्थेरो हत्थं पसारेत्वा चीवरकण्णे गहेत्वा ‘भन्ते, खीणासवस्स सारज्जं नाम होती’ति आह। सो तस्मिं काले अत्तनो पुथुज्जनभावं ञत्वा ‘अवस्सयो मे, आवुसो धम्मदिन्न, होही’ति वत्वा पादमूले उक्कुटिकं निसीदि। ‘भन्ते, तुम्हाकं अवस्सयो भविस्सामिच्चेवाहं आगतो, मा चिन्तयित्था’ति कम्मट्ठानं कथेसि। थेरो कम्मट्ठानं गहेत्वा चङ्कमं आरुय्ह ततिये पदवारे अग्गफलं अरहत्तं पापुणि। थेरो किर दोसचरितो अहोसि।&lt;br&gt;&#xA;८८३. अस्मिमाननिद्देसे रूपं अस्मीति मानोति ‘अहं रूप’न्ति उप्पन्नमानो। छन्दोति मानं अनुगतच्छन्दोव। तथा अनुसयो। वेदनादीसुपि एसेव नयो।&lt;br&gt;&#xA;८८४. मिच्छामाननिद्देसे पापकेन वा कम्मायतनेनाति आदीसु पापकं कम्मायतनं नाम केवट्टमच्छबन्धनेसादादीनं कम्मम्। पापकं सिप्पायतनं नाम मच्छजालखिपनकुमिनकरणेसु चेव पासओड्डनसूलारोपनादीसु च छेकता। पापकं विज्जाट्ठानं नाम या काचि परूपघातविज्जा। पापकं सुतं नाम भारतयुद्धसीताहरणादिपटिसंयुत्तम्। पापकं पटिभानं नाम दुब्भासितयुत्तं कप्पनाटकविलप्पनादिपटिभानम्। पापकं सीलं नाम अजसीलं गोसीलम्। वतम्पि अजवतगोवतमेव। पापिका दिट्ठि पन द्वासट्ठिया दिट्ठिगतेसु या काचि दिट्ठि।&lt;br&gt;&#xA;८८५. ञातिवितक्कनिद्देसादीसु ‘मय्हं ञातयो सुखजीविनो सम्पत्तियुत्ता’ति एवं पञ्चकामगुणसन्निस्सितेन गेहसितपेमेन ञातके आरब्भ उप्पन्नवितक्कोव ञातिवितक्को नाम। ‘खयं गता वयं गता सद्धा पसन्ना’ति एवं पवत्तो पन ञातिवितक्को नाम न होति।&lt;br&gt;&#xA;८८६. ‘अम्हाकं जनपदो सुभिक्खो सम्पन्नसस्सो’ति तुट्ठमानस्स गेहसितपेमवसेनेव उप्पन्नवितक्को जनपदवितक्को नाम। ‘अम्हाकं जनपदे मनुस्सा सद्धा पसन्ना खयं गता वयं गता’ति एवं पवत्तो पन जनपदवितक्को नाम न होति।&lt;br&gt;&#xA;८८७. अमरत्थाय वितक्को, अमरो वा वितक्कोति अमरवितक्को। तत्थ ‘उक्कुटिकप्पधानादीहि दुक्खे निज्जिण्णे सम्पराये अत्ता सुखी होति अमरो’ति दुक्करकारिकं करोन्तस्स ताय दुक्करकारिकाय पटिसंयुत्तो वितक्को अमरत्थाय वितक्को नाम। दिट्ठिगतिको पन ‘सस्सतं वदेसी’तिआदीनि पुट्ठो ‘एवन्तिपि मे नो, तथातिपि मे नो’ अञ्ञथातिपि मे नो, नोतिपि मे नो, नो नोतिपि मे नो’ति (दी॰ नि॰ १.६२) विक्खेपं आपज्जति, तस्स सो दिट्ठिगतपटिसंयुत्तो वितक्को। यथा अमरो नाम मच्छो उदके गहेत्वा मारेतुं न सक्का, इतो चितो च धावति, गाहं न गच्छति; एवमेव एकस्मिं पक्खे असण्ठहनतो न मरतीति अमरो नाम होति। तं दुविधम्पि एकतो कत्वा अयं वुच्चति अमरवितक्कोति वुत्तम्।&lt;br&gt;&#xA;८८८. परानुद्दयतापटिसंयुत्तोति अनुद्दयतापतिरूपकेन गेहसितपेमेन पटिसंयुत्तो। सहनन्दीतिआदीसु उपट्ठाकेसु नन्दन्तेसु सोचन्तेसु च तेहि सद्धिं दिगुणं नन्दति, दिगुणं सोचति; तेसु सुखितेसु दिगुणं सुखितो होति, दुक्खितेसु दिगुणं दुक्खितो होति। उप्पन्नेसु किच्चकरणीयेसूति तेसु महन्तेसु वा खुद्दकेसु वा कम्मेसु उप्पन्नेसु। अत्तना वा योगं आपज्जतीति तानि तानि किच्चानि साधेन्तो पञ्ञत्तिं वीतिक्कमति, सल्लेखं कोपेति। यो तत्थाति यो तस्मिं संसट्ठविहारे, तस्मिं वा योगापज्जने गेहसितो वितक्को – अयं परानुद्दयतापटिसंयुत्तो वितक्को नाम।&lt;br&gt;&#xA;८८९. लाभसक्कारसिलोकपटिसंयुत्तोति चीवरादिलाभेन चेव सक्कारेन च कित्तिसद्देन च सद्धिं आरम्मणकरणवसेन पटिसंयुत्तो।&lt;br&gt;&#xA;८९०. अनवञ्ञत्तिपटिसंयुत्तोति ‘अहो वत मं परे न अवजानेय्युं, न पोथेत्वा विहेठेत्वा कथेय्यु’न्ति एवं अनवञ्ञातभावपत्थनाय सद्धिं उप्पज्जनवितक्को। यो तत्थ गेहसितोति यो तस्मिं ‘मा मं परे अवजानिंसू’ति उप्पन्ने चित्ते पञ्चकामगुणसङ्खातगेहनिस्सितो हुत्वा उप्पन्नवितक्को। सेसं सब्बत्थ पाकटमेवाति।&lt;br&gt;&#xA;एककनिद्देसवण्णना।&lt;br&gt;&#xA;(२.) दुकनिद्देसवण्णना&lt;br&gt;&#xA;८९१. दुकेसु कोधनिद्देसादयो हेट्ठा वुत्तनयेनेव वेदितब्बा। हेट्ठा अनागतेसु पन उपनाहनिद्देसादीसु पुब्बकालं कोधं उपनय्हतीति अपरकालकोधो उपनाहो नाम। उपनय्हनाकारो उपनय्हना। उपनय्हितस्स भावो उपनय्हितत्तम्। अट्ठपनाति पठमुप्पन्नस्स अनन्तरट्ठपना मरियादट्ठपना वा। ठपनाति पकतिठपना। सण्ठपनाति सब्बतोभागेन पुनप्पुनं आघातट्ठपना। अनुसंसन्दनाति पठमुप्पन्नेन कोधेन सद्धिं अन्तरं अदस्सेत्वा एकीभावकरणा। अनुप्पबन्धनाति पुरिमेन सद्धिं पच्छिमस्स घटना। दळ्हीकम्मन्ति थिरकरणम्। अयं वुच्चतीति अयं उपनन्धनलक्खणो वेरं अप्पटिनिस्सज्जनरसो उपनाहोति वुच्चति; येन समन्नागतो पुग्गलो वेरं निस्सज्जितुं न सक्कोति; ‘एवं नाम मं एस वत्तुं अननुच्छविको’ति अपरापरं अनुबन्धति; आदित्तपूतिअलातं विय जलतेव ; धोवियमानं अच्छचम्मं विय, वसातेलमक्खितपिलोतिका विय च न परिसुज्झति।&lt;br&gt;&#xA;८९२. मक्खनभाववसेन मक्खो; परगुणमक्खनाय पवत्तेन्तोपि अत्तनो कारणं, गूथपहरणकं गूथो विय, पठमतरं मक्खेतीति अत्थो। ततो परा द्वे आकारभावनिद्देसा। निट्ठुरभावो निट्ठुरियं; ‘तं निस्साय एत्तकम्पि नत्थी’ति खेळपातनन्ति अत्थो। निट्ठुरियकम्मन्ति निट्ठुरियकरणम्। गहट्ठो वा हि गहट्ठं, भिक्खु वा भिक्खुं निस्साय वसन्तो अप्पमत्तकेनेव कुज्झित्वा ‘तं निस्साय एत्तकम्पि नत्थी’ति खेळं पातेत्वा पादेन मद्दन्तो विय निट्ठुरियं नाम करोति। तस्स तं कम्मं निट्ठुरियकम्मन्ति वुच्चति। लक्खणादितो पनेस परगुणमक्खनलक्खणो मक्खो, तेसं विनासनरसो, परेन सुकतानं किरियानं अवच्छादनपच्चुपट्ठानो।&lt;br&gt;&#xA;पळासतीति पळासो; परस्स गुणे दस्सेत्वा अत्तनो गुणेहि समं करोतीति अत्थो। पळासस्स आयना पळासायना। पळासो च सो अत्तनो जयाहरणतो आहारो चाति पळासाहारो। विवादट्ठानन्ति विवादकारणम्। युगग्गाहोति समधुरग्गहणम्। अप्पटिनिस्सग्गोति अत्तना गहितस्स अप्पटिनिस्सज्जनम्। लक्खणादितो पनेस युगग्गाहलक्खणो पळासो, परगुणेहि अत्तनो गुणानं समकरणरसो, परेसं गुणप्पमाणेन उपट्ठानपच्चुपट्ठानो। पळासी हि पुग्गलो दुतियस्स धुरं न देति, समं पसारेत्वा तिट्ठति, साकच्छमण्डले अञ्ञेन भिक्खुना बहूसु सुत्तेसु च कारणेसु च आभतेसुपि ‘तव च मम च वादे किं नाम नानाकरणं? ननु मज्झे भिन्नसुवण्णं विय एकसदिसमेव अम्हाकं वचन’न्ति वदति। इस्सामच्छरियनिद्देसा वुत्तत्था एव।&lt;br&gt;&#xA;८९४. मायानिद्देसे वाचं भासतीति जानंयेव ‘पण्णत्तिं वीतिक्कमन्ता भिक्खू भारियं करोन्ति, अम्हाकं पन वीतिक्कमट्ठानं नाम नत्थी’ति उपसन्तो विय भासति। कायेन परक्कमतीति ‘मया कतं इदं पापकम्मं मा केचि जानिंसू’ति कायेन वत्तं करोति। विज्जमानदोसपटिच्छादनतो चक्खुमोहनमाया वियाति माया। मायाविनो भावो मायाविता। कत्वा पापं पुन पटिच्छादनतो अतिच्च आसरन्ति एताय सत्ताति अच्चासरा। कायवाचाकिरियाहि अञ्ञथा दस्सनतो वञ्चेतीति वञ्चना। एताय सत्ता निकरोन्तीति निकति; मिच्छाकरोन्तीति अत्थो। ‘नाहं एवं करोमी’ति पापानं विक्खिपनतो विकिरणा। ‘नाहं एवं करोमी’ति परिवज्जनतो परिहरणा। कायादीहि संवरणतो गूहना। सब्बतोभागेन गूहना परिगूहना। तिणपण्णेहि विय गूथं कायवचीकम्मेहि पापं छादेतीति छादना। सब्बतोभागेन छादना पटिच्छादना। न उत्तानं कत्वा दस्सेतीति अनुत्तानीकम्मम्। न पाकटं कत्वा दस्सेतीति अनाविकम्मम्। सुट्ठु छादना वोच्छादना। कतपटिच्छादनवसेन पुनपि पापस्स करणतो पापकिरिया। अयं वुच्चतीति अयं कतपटिच्छादनलक्खणा माया नाम वुच्चति; याय समन्नागतो पुग्गलो भस्मापटिच्छन्नो विय अङ्गारो, उदकपटिच्छन्नो विय खाणु, पिलोतिकापलिवेठितं विय च सत्थं होति।&lt;br&gt;&#xA;साठेय्यनिद्देसे सठोति असन्तगुणपरिदीपनतो न सम्मा भासिता। सब्बतोभागेन सठो परिसठो। यं तत्थाति यं तस्मिं पुग्गले। सठन्ति असन्तगुणदीपनं केराटियम्। सठताति सठाकारो। कक्करताति पदुमनालिस्स विय अपरामसनक्खमो खरफरुसभावो। कक्करियन्तिपि तस्सेव वेवचनम्। परिक्खत्तता पारिक्खत्तियन्ति पदद्वयेन निखणित्वा ठपितं विय दळ्हकेराटियं वुत्तम्। इदं वुच्चतीति इदं अत्तनो अविज्जमानगुणप्पकासनलक्खणं साठेय्यं नाम वुच्चति; येन समन्नागतस्स पुग्गलस्स कुच्छिं वा पिट्ठिं वा जानितुं न सक्का।&lt;br&gt;&#xA;वामेन सूकरो होति, दक्खिणेन अजामिगो।&lt;br&gt;&#xA;सरेन नेलको होति, विसाणेन जरग्गवोति॥&lt;br&gt;&#xA;एवं वुत्तयक्खसूकरसदिसो होति। अविज्जादिनिद्देसा वुत्तत्था एव।&lt;br&gt;&#xA;९०२. अनज्जवनिद्देसे अनज्जवोति अनुजुताकारो। अनज्जवभावो अनज्जवता। जिम्हताति चन्दवङ्कता। वङ्कताति गोमुत्तवङ्कता। कुटिलताति नङ्गलकोटिवङ्कता। सब्बेहिपि इमेहि पदेहि कायवचीचित्तवङ्कताव कथिता।&lt;br&gt;&#xA;अमद्दवनिद्देसे न मुदुभावो अमुदुता। अमद्दवाकारो अमद्दवता। कक्खळभावो कक्खळियम्। मद्दवकरस्स सिनेहस्स अभावतो फरुसभावो फारुसियम्। अनीचवुत्तिताय उजुकमेव ठितचित्तभावो उजुचित्तता । पुन अमुदुतागहणं तस्सा विसेसनत्थं ‘अमुदुतासङ्खाता उजुचित्तता, न अज्जवसङ्खाता उजुचित्तता’ति।&lt;br&gt;&#xA;९०३. अक्खन्तिनिद्देसादयो खन्तिनिद्देसादिपटिपक्खतो वेदितब्बा।&lt;br&gt;&#xA;९०८. संयोजननिद्देसे अज्झत्तन्ति कामभवो। बहिद्धाति रूपारूपभवो। किञ्चापि हि सत्ता कामभवे अप्पं कालं वसन्ति कप्पस्स चतुत्थमेव कोट्ठासं, इतरेसु तीसु कोट्ठासेसु कामभवो सुञ्ञो होति तुच्छो, रूपारूपभवे बहुं कालं वसन्ति, तथापि नेसं यस्मा कामभवे चुतिपटिसन्धियो बहुका होन्ति, अप्पा रूपारूपभवेसु, यत्थ च चुतिपटिसन्धियो बहुका तत्थ आलयोपि पत्थनापि अभिलासोपि बहु होति, यत्थ अप्पा तत्थ अप्पो, तस्मा कामभवो अज्झत्तं नाम जातो, रूपारूपभवा बहिद्धा नाम। इति अज्झत्तसङ्खाते कामभवे बन्धनं अज्झत्तसंयोजनं नाम, बहिद्धासङ्खातेसु रूपारूपभवेसु बन्धनं बहिद्धासंयोजनं नाम। तत्थ एकेकं पञ्चपञ्चविधं होति। तेन वुत्तं ‘‘पञ्चोरम्भागियानि पञ्चुद्धम्भागियानी’’ति। तत्रायं वचनत्थो – ओरं वुच्चति कामधातु, तत्थ उपपत्तिनिप्फादनतो तं ओरं भजन्तीति ओरम्भागियानि। उद्धं वुच्चति रूपारूपधातु, तत्थ उपपत्तिनिप्फादनतो तं उद्धं भजन्तीति उद्धम्भागियानीति।&lt;br&gt;&#xA;दुकनिद्देसवण्णना।&lt;br&gt;&#xA;(३.) तिकनिद्देसवण्णना&lt;br&gt;&#xA;९०९. तिकनिद्देसे तीहि अकुसलमूलेहि वट्टमूलसमुदाचारो कथितो। अकुसलवितक्कादीसु वितक्कनवसेन वितक्को, सञ्जाननवसेन सञ्ञा, सभावट्ठेन धातूति वेदितब्बा। दुच्चरितनिद्देसे पठमनयो कम्मपथवसेन विभत्तो, दुतियो सब्बसङ्गाहिककम्मवसेन, ततियो निब्बत्तितचेतनावसेनेव।&lt;br&gt;&#xA;९१४. आसवनिद्देसे सुत्तन्तपरियायेन तयोव आसवा कथिता।&lt;br&gt;&#xA;९१९. एसनानिद्देसे सङ्खेपतो तत्थ कतमा कामेसनाति आदिना नयेन वुत्तो कामगवेसनरागो कामेसना। यो भवेसु भवच्छन्दोतिआदिना नयेन वुत्तो भवगवेसनरागो भवेसना। सस्सतो लोकोतिआदिना नयेन वुत्ता दिट्ठिगतिकसम्मतस्स ब्रह्मचरियस्स गवेसना दिट्ठि ब्रह्मचरियेसनाति वेदितब्बा। यस्मा च न केवलं रागदिट्ठियो एव एसना, तदेकट्ठं पन कम्मम्पि एसना एव, तस्मा तं दस्सेतुं दुतियनयो विभत्तो। तत्थ तदेकट्ठन्ति सम्पयुत्तेकट्ठं वेदितब्बम्। तत्थ कामरागेकट्ठं कामावचरसत्तानमेव पवत्तति; भवरागेकट्ठं पन महाब्रह्मानम्। समापत्तितो वुट्ठाय चङ्कमन्तानं झानङ्गानं अस्सादनकाले अकुसलकायकम्मं होति, ‘अहो सुखं अहो सुख’न्ति वाचं भिन्दित्वा अस्सादनकाले वचीकम्मं, कायङ्गवाचङ्गानि अचोपेत्वा मनसाव अस्सादनकाले मनोकम्मम्। अन्तग्गाहिकदिट्ठिवसेन सब्बेसम्पि दिट्ठिगतिकानं चङ्कमनादिवसेन तानि होन्तियेव।&lt;br&gt;&#xA;९२०. विधानिद्देसे ‘‘कथंविधं सीलवन्तं वदन्ति, कथंविधं पञ्ञवन्तं वदन्ती’’तिआदीसु (सं॰ नि॰ १.९५) आकारसण्ठानं विधा नाम। ‘‘एकविधेन ञाणवत्थू’’तिआदीसु (विभ॰ ७५१) कोट्ठासो। ‘‘विधासु न विकम्पती’’तिआदीसु (थेरगा॰ १०७९) मानो। इधापि मानोव विधा नाम। सो हि सेय्यादिवसेन विदहनतो विधाति वुच्चति। ठपनट्ठेन वा विधा। तस्मा ‘सेय्योहमस्मी’ति एवं उप्पन्ना मानविधा मानठपना सेय्योहमस्मीति विधाति वेदितब्बा। सेसपदद्वयेसुपि एसेव नयो।&lt;br&gt;&#xA;९२१. भयनिद्देसे जातिं पटिच्च भयन्ति जातिपच्चया उप्पन्नभयम्। भयानकन्ति आकारनिद्देसो। छम्भितत्तन्ति भयवसेन गत्तचलनम्। लोमहंसोति लोमानं हंसनं, उद्धग्गभावो। इमिना पदद्वयेन किच्चतो भयं दस्सेत्वा पुन चेतसो उत्रासोति सभावतो दस्सितम्।&lt;br&gt;&#xA;९२२. तमनिद्देसे विचिकिच्छासीसेन अविज्जा कथिता। ‘‘तमन्धकारो सम्मोहो, अविज्जोघो महब्भयो’’ति वचनतो हि अविज्जा तमो नाम। तिण्णं पन अद्धानं वसेन देसनासुखताय विचिकिच्छासीसेन देसना कता। तत्थ ‘किं नु खो अहं अतीते खत्तियो अहोसिं उदाहु ब्राह्मणो वेस्सो सुद्दो काळो ओदातो रस्सो दीघो’ति कङ्खन्तो अतीतं अद्धानं आरब्भ कङ्खति नाम। ‘किं नु खो अहं अनागते खत्तियो भविस्सामि उदाहु ब्राह्मणो वेस्सो…पे॰… दीघो’ति कङ्खन्तो अनागतं अद्धानं आरब्भ कङ्खति नाम। ‘किं नु खो अहं एतरहि खत्तियो उदाहु ब्राह्मणो वेस्सो सुद्दो; किं वा अहं रूपं उदाहु वेदना सञ्ञा सङ्खारा विञ्ञाण’न्ति कङ्खन्तो पच्चुप्पन्नं अद्धानं आरब्भ कङ्खति नाम।&lt;br&gt;&#xA;तत्थ किञ्चापि खत्तियो वा अत्तनो खत्तियभावं, ब्राह्मणो वा ब्राह्मणभावं, वेस्सो वा वेस्सभावं, सुद्दो वा सुद्दभावं अजाननको नाम नत्थि, जीवलद्धिको पन सत्तो खत्तियजीवादीनं वण्णादिभेदं सुत्वा ‘कीदिसो नु खो अम्हाकं अब्भन्तरे जीवो – किं नु खो नीलको उदाहु पीतको लोहितको ओदातो चतुरंसो छळंसो अट्ठंसो’ति कङ्खन्तो एवं कङ्खति नाम।&lt;br&gt;&#xA;९२३. तित्थायतनानीति तित्थभूतानि आयतनानि, तित्थियानं वा आयतनानि। तत्थ तित्थं नाम द्वासट्ठि दिट्ठियो। तित्थिया नाम येसं ता दिट्ठियो रुच्चन्ति खमन्ति। आयतनट्ठो हेट्ठा वुत्तोयेव। तत्थ यस्मा सब्बेपि दिट्ठिगतिका सञ्जायमाना इमेसुयेव तीसु ठानेसु सञ्जायन्ति, समोसरमानापि एतेसुयेव समोसरन्ति सन्निपतन्ति, दिट्ठिगतिकभावे च नेसं एतानियेव कारणानि, तस्मा तित्थानि च तानि सञ्जातानीतिआदिना अत्थेन आयतनानि चाति तित्थायतनानि; तेनेवत्थेन तित्थियानं आयतनानीतिपि तित्थायतनानि। पुरिसपुग्गलोति सत्तो। कामञ्च पुरिसोतिपि पुग्गलोतिपि वुत्ते सत्तोयेव वुत्तो, अयं पन सम्मुतिकथा नाम यो यथा जानाति तस्स तथा वुच्चति। पटिसंवेदेतीति अत्तनो सन्ताने उप्पन्नं जानाति, पटिसंविदितं करोति अनुभवति वा। पुब्बेकतहेतूति पुब्बे कतकारणा, पुब्बे कतकम्मपच्चयेनेव पटिसंवेदेतीति अत्थो। अयं निगण्ठसमयो। एवंवादिनो पन ते कम्मवेदनञ्च किरियवेदनञ्च पटिक्खिपित्वा एकं विपाकवेदनमेव सम्पटिच्छन्ति। पित्तसमुट्ठानादीसु (महानि॰ ५) च अट्ठसु आबाधेसु सत्त पटिक्खिपित्वा अट्ठमंयेव सम्पटिच्छन्ति, दिट्ठधम्मवेदनीयादीसु च तीसु कम्मेसु द्वे पटिक्खिपित्वा एकं अपरापरियवेदनीयमेव सम्पटिच्छन्ति, कुसलाकुसलविपाककिरियसङ्खातासु च चतूसु चेतनासु विपाकचेतनंयेव सम्पटिच्छन्ति।&lt;br&gt;&#xA;इस्सरनिम्मानहेतूति इस्सरनिम्मानकारणा; ब्रह्मुना वा पजापतिना वा इस्सरेन निम्मितत्ता पटिसंवेदेतीति अत्थो। अयं ब्राह्मणसमयो। अयञ्हि नेसं अधिप्पायो – इमा तिस्सो वेदना पच्चुप्पन्ने अत्तना कतमूलकेन वा आणत्तिमूलकेन वा पुब्बे कतेन वा अहेतुअप्पच्चया वा पटिसंवेदेतुं नाम न सक्का; इस्सरनिम्मानकारणा एव पन इमा पटिसंवेदेतीति। एवंवादिनो पनेते हेट्ठा वुत्तेसु अट्ठसु आबाधेसु एकम्पि असम्पटिच्छित्वा सब्बं पटिबाहन्ति। तथा दिट्ठधम्मवेदनीयादीसुपि सब्बकोट्ठासेसु एकम्पि असम्पटिच्छित्वा सब्बं पटिबाहन्ति।&lt;br&gt;&#xA;अहेतु अप्पच्चयाति हेतुञ्च पच्चयञ्च विना अकारणेनेव पटिसंवेदेतीति अत्थो। अयं आजीवकसमयो। एवं वादिनो एतेपि हेट्ठा वुत्तेसु कारणेसु च ब्याधीसु च एकम्पि असम्पटिच्छित्वा सब्बं पटिक्खिपन्ति।&lt;br&gt;&#xA;९२४. किञ्चनाति पलिबोधा। रागो किञ्चनन्ति रागो उप्पज्जमानो सत्ते बन्धति पलिबुन्धेति, तस्मा किञ्चनन्ति वुच्चति। दोसमोहेसुपि एसेव नयो। अङ्गणानीति ‘‘उदङ्गणे तत्थ पपं अविन्दु’’न्ति (जा॰ १.१.२) आगतट्ठाने भूमिप्पदेसो अङ्गणम्। ‘‘तस्सेव रजस्स वा अङ्गणस्स वा पहानाय वायमती’’ति (म॰ नि॰ १.१८४; अ॰ नि॰ १०.५१) आगतट्ठाने यं किञ्चि मलं वा पङ्को वा। ‘‘साङ्गणोव समानो’’ति (म॰ नि॰ १.५७) आगतट्ठाने नानप्पकारो तिब्बकिलेसो। इधापि तदेव किलेसङ्गणं अधिप्पेतम्। तेनेव रागो अङ्गणन्तिआदिमाह।&lt;br&gt;&#xA;मलानीति मलिनभावकरणानि। रागो मलन्ति रागो उप्पज्जमानो चित्तं मलिनं करोति, मलं गाहापेति, तस्मा मलन्ति वुच्चति। इतरेसुपि द्वीसु एसेव नयो।&lt;br&gt;&#xA;विसमनिद्देसे यस्मा रागादीसु चेव कायदुच्चरितादीसु च सत्ता पक्खलन्ति, पक्खलिता च पन सासनतोपि सुगतितोपि पतन्ति, तस्मा पक्खलनपातहेतुतो रागो विसमन्तिआदि वुत्तम्।&lt;br&gt;&#xA;अग्गीति अनुदहनट्ठेन अग्गि। रागग्गीति रागो उप्पज्जमानो सत्ते अनुदहति झापेति, तस्मा अग्गीति वुच्चति। दोसमोहेसुपि एसेव नयो। तत्थ वत्थूनि – एका किर दहरभिक्खुनी चित्तलपब्बतविहारे उपोसथागारं गन्त्वा द्वारपालकरूपं ओलोकयमाना ठिता। अथस्सा अन्तो रागो उप्पन्नो। सा तेनेव झायित्वा कालमकासि। भिक्खुनियो गच्छमाना ‘अयं दहरा ठिता, पक्कोसथ न’न्ति आहंसु। एका गन्त्वा ‘कस्मा ठितासी’ति हत्थे गण्हि। गहितमत्ता परिवत्तित्वा पतिता। इदं ताव रागस्स अनुदहनताय वत्थु। दोसस्स पन अनुदहनताय मनोपदोसिका देवा दट्ठब्बा। मोहस्स अनुदहनताय खिड्डापदोसिका देवा दट्ठब्बा। मोहनवसेन हि तेसं सतिसम्मोसो होति। तस्मा खिड्डावसेन आहारकालं अतिवत्तित्वा कालं करोन्ति। कसावाति कसटा निरोजा। रागादीसु च कायदुच्चरितादीसु च एकम्पि पणीतं ओजवन्तं नत्थि, तस्मा रागो कसावोतिआदि वुत्तम्।&lt;br&gt;&#xA;९२५. अस्साददिट्ठीति अस्सादसम्पयुत्ता दिट्ठि। नत्थि कामेसु दोसोति किलेसकामेन वत्थुकामपटिसेवनदोसो नत्थीति वदति। पातब्यतन्ति पातब्बभावं परिभुञ्जनं अज्झोहरणम्। एवंवादी हि सो वत्थुकामेसु किलेसकामं पिवन्तो विय अज्झोहरन्तो विय परिभुञ्जति। अत्तानुदिट्ठीति अत्तानं अनुगता दिट्ठि। मिच्छादिट्ठीति लामका दिट्ठि। इदानि यस्मा एत्थ पठमा सस्सतदिट्ठि होति, दुतिया सक्कायदिट्ठि, ततिया उच्छेददिट्ठि, तस्मा तमत्थं दस्सेतुं सस्सतदिट्ठि अस्साददिट्ठीतिआदिमाह।&lt;br&gt;&#xA;९२६. अरतिनिद्देसो च विहेसानिद्देसो च वुत्तत्थोयेव। अधम्मस्स चरिया अधम्मचरिया, अधम्मकरणन्ति अत्थो। विसमा चरिया, विसमस्स वा कम्मस्स चरियाति विसमचरिया। दोवचस्सतापापमित्तता निद्देसा वुत्तत्था एव। पुथुनिमित्तारम्मणेसु पवत्तितो नानत्तेसु सञ्ञा नानत्तसञ्ञा। यस्मा वा अञ्ञाव कामसञ्ञा, अञ्ञा ब्यापादादिसञ्ञा, तस्मा नानत्ता सञ्ञातिपि नानत्तसञ्ञा। कोसज्जपमादनिद्देसेसु पञ्चसु कामगुणेसु विस्सट्ठचित्तस्स कुसलधम्मभावनाय अननुयोगवसेन लीनवुत्तिता कोसज्जं, पमज्जनवसेन पमत्तभावो पमादोति वेदितब्बो। असन्तुट्ठितादिनिद्देसा वुत्तत्था एव।&lt;br&gt;&#xA;९३१. अनादरियनिद्देसे ओवादस्स अनादियनवसेन अनादरभावो अनादरियम्। अनादरियनाकारो अनादरता। सगरुवासं अवसनट्ठेन अगारवभावो अगारवता। सजेट्ठकवासं अवसनट्ठेन अप्पतिस्सवता। अनद्दाति अनादियना। अनद्दायनाति अनादियनाकारो। अनद्दाय अयितस्स भावो अनद्दायितत्तम्। असीलस्स भावो असील्यम्। अचित्तीकारोति गरुचित्तीकारस्स अकरणम्।&lt;br&gt;&#xA;९३२. अस्सद्धभावो अस्सद्धियम्। असद्दहनाकारो असद्दहना। ओकप्पेत्वा अनुपविसित्वा अग्गहणं अनोकप्पना। अप्पसीदनट्ठेन अनभिप्पसादो।&lt;br&gt;&#xA;अवदञ्ञुताति थद्धमच्छरियवसेन ‘देहि, करोही’ति वचनस्स अजानता।&lt;br&gt;&#xA;९३४. बुद्धा च बुद्धसावका चाति एत्थ बुद्धग्गहणेन पच्चेकबुद्धापि गहिताव। असमेतुकम्यताति तेसं समीपं अगन्तुकामता। सद्धम्मं असोतुकम्यताति सत्ततिंस बोधिपक्खियधम्मा सद्धम्मो नाम, तं असुणितुकामता। अनुग्गहेतुकम्यताति न उग्गहेतुकामता।&lt;br&gt;&#xA;उपारम्भचित्तताति उपारम्भचित्तभावो। यस्मा पन सो अत्थतो उपारम्भोव होति, तस्मा तं दस्सेतुं तत्थ कतमो उपारम्भोतिआदि वुत्तम्। तत्थ उपारम्भनवसेन उपारम्भो। पुनप्पुनं उपारम्भो अनुपारम्भो उपारम्भनाकारो उपारम्भना। पुनप्पुनं उपारम्भना अनुपारम्भना। अनुपारम्भितस्स भावो अनुपारम्भितत्तम्। उञ्ञाति हेट्ठा कत्वा जानना। अवञ्ञाति अवजानना। परिभवनं परिभवो। रन्धस्स गवेसिता रन्धगवेसिता। रन्धं वा गवेसतीति रन्धगवेसी, तस्स भावो रन्धगवेसिता। अयं वुच्चतीति अयं परवज्जानुपस्सनलक्खणो उपारम्भो नाम वुच्चति, येन समन्नागतो पुग्गलो, यथा नाम तुन्नकारो साटकं पसारेत्वा छिद्दमेव ओलोकेति, एवमेव परस्स सब्बेपि गुणे मक्खेत्वा अगुणेसुयेव पतिट्ठाति।&lt;br&gt;&#xA;९३६. अयोनिसो मनसिकारोति अनुपायमनसिकारो। अनिच्चे निच्चन्ति अनिच्चेयेव वत्थुस्मिं ‘इदं निच्च’न्ति एवं पवत्तो। दुक्खे सुखन्तिआदीसुपि एसेव नयो। सच्चविप्पटिकुलेन चाति चतुन्नं सच्चानं अननुलोमवसेन। चित्तस्स आवट्टनातिआदीनि सब्बानिपि आवज्जनस्सेव वेवचनानेव। आवज्जनञ्हि भवङ्गचित्तं आवट्टेतीति चित्तस्स आवट्टना। अनुअनु आवट्टेतीति अनावट्टना। आभुजतीति आभोगो। भवङ्गारम्मणतो अञ्ञं आरम्मणं समन्नाहरतीति समन्नाहारो। तदेवारम्मणं अत्तानं अनुबन्धित्वा उप्पज्जमाने मनसिकरोतीति मनसिकारो। करोतीति ठपेति। अयं वुच्चतीति अयं अनुपायमनसिकारो उप्पथमनसिकारलक्खणो अयोनिसोमनसिकारो नाम वुच्चति। तस्स वसेन पुग्गलो दुक्खादीनि सच्चानि याथावतो आवज्जितुं न सक्कोति।&lt;br&gt;&#xA;कुम्मग्गसेवनानिद्देसे यं कुम्मग्गं सेवतो सेवना कुम्मग्गसेवनाति वुच्चति, तं दस्सेतुं तत्थ कतमो कुम्मग्गोति दुतियपुच्छा कता। सेसं सब्बत्थ उत्तानमेवाति।&lt;br&gt;&#xA;तिकनिद्देसवण्णना निट्ठिता।&lt;br&gt;&#xA;(४.) चतुक्कनिद्देसवण्णना&lt;br&gt;&#xA;९३९. चतुक्कनिद्देसे तण्हुप्पादेसु चीवरहेतूति ‘कत्थ मनापं चीवरं लभिस्सामी’ति चीवरकारणा उप्पज्जति। इतिभवाभवहेतूति एत्थ इतीति निदस्सनत्थे निपातो; यथा चीवरादिहेतु एवं भवाभवहेतूतिपि अत्थो। भवाभवोति चेत्थ पणीतपणीततरानि तेलमधुफाणितादीनि अधिप्पेतानि। इमेसं पन चतुन्नं तण्हुप्पादानं पहानत्थाय पटिपाटियाव चत्तारो अरियवंसा देसिताति वेदितब्बा।&lt;br&gt;&#xA;अगतिगमनेसु छन्दागतिं गच्छतीति छन्देन पेमेन अगतिं गच्छति, अकत्तब्बं करोति। परपदेसुपि एसेव नयो। तत्थ यो ‘अयं मे मित्तो वा सन्दिट्ठो वा सम्भत्तो वा ञातको वा लञ्जं वा पन मे देती’ति छन्दवसेन अस्सामिकं सामिकं करोति – अयं छन्दागतिं गच्छति नाम। यो ‘अयं मे वेरी’ति पकतिवेरवसेन वा तङ्खणुप्पन्नकोधवसेन वा सामिकं अस्सामिकं करोति – अयं दोसागतिं गच्छति नाम। यो पन मन्दत्ता मोमूहत्ता यं वा तं वा वत्वा अस्सामिकं सामिकं करोति – अयं मोहागतिं गच्छति नाम। यो पन ‘अयं राजवल्लभो वा विसमनिस्सितो वा अनत्थम्पि मे करेय्या’ति भीतो अस्सामिकं सामिकं करोति – अयं भयागतिं गच्छति नाम। यो वा पन भाजियट्ठाने किञ्चि भाजेन्तो ‘अयं मे मित्तो वा सन्दिट्ठो वा सम्भत्तो वा’ति पेमवसेन अतिरेकं देति, ‘अयं मे वेरी’ति दोसवसेन ऊनकं देति, मोमूहत्ता दिन्नादिन्नं अजानमानो कस्सचि ऊनकं कस्सचि अधिकं देति, ‘अयं इमस्मिं अदीयमाने मय्हं अनत्थम्पि करेय्या’ति भीतो कस्सचि अतिरेकं देति, सो चतुब्बिधोपि यथानुक्कमेन छन्दागतिआदीनि गच्छति नाम। अरिया एताय न गच्छन्तीति अगति, अनरिया इमिना अगतिं गच्छन्तीति अगतिगमनम्। इमं द्वयं चतुन्नम्पि साधारणवसेन वुत्तम्। छन्देन गमनं छन्दगमनम्। इदं दोसादीनं असाधारणवसेन वुत्तम्। सकपक्खरागञ्च परपक्खदोसञ्च पुरक्खत्वा असमग्गभावेन गमनं वग्गगमनम्। इदं छन्ददोससाधारणवसेन वुत्तम्। वारिनो विय यथानिन्नं गमनन्ति वारिगमनम्। इदं चतुन्नम्पि साधारणवसेन वुत्तम्।&lt;br&gt;&#xA;विपरियासेसु अनिच्चादीनि वत्थूनि निच्चन्तिआदिना नयेन विपरीततो एसन्तीति विपरियासा, सञ्ञाय विपरियासो सञ्ञाविपरियासो। इतरेसुपि द्वीसु एसेव नयो। एवमेते चतुन्नं वत्थूनं वसेन चत्तारो, येसु वत्थूसु सञ्ञादीनं वसेन द्वादस होन्ति। तेसु अट्ठ सोतापत्तिमग्गेन पहीयन्ति। असुभे सुभन्ति सञ्ञाचित्तविपल्लासा सकदागामिमग्गेन तनुका होन्ति, अनागामिमग्गेन पहीयन्ति। दुक्खे सुखन्ति सञ्ञाचित्तविपल्लासा अरहत्तमग्गेन पहीयन्तीति वेदितब्बा।&lt;br&gt;&#xA;अनरियवोहारेसु अनरियवोहाराति अनरियानं लामकानं वोहारा। दिट्ठवादिताति ‘दिट्ठं मया’ति एवं वादिता। एत्थ च तं तं समुट्ठापिकचेतनावसेन अत्थो वेदितब्बो। सह सद्देन चेतना कथितातिपि वुत्तमेव। दुतियचतुक्केपि एसेव नयो। अरियो हि अदिस्वा वा ‘दिट्ठं मया’ति दिस्वा वा ‘न दिट्ठं मया’ति वत्ता नाम नत्थि; अनरियोव एवं वदति। तस्मा एवं वदन्तस्स एता सह सद्देन अट्ठ चेतना अनरियवोहाराति वेदितब्बा।&lt;br&gt;&#xA;दुच्चरितेसु पठमचतुक्कं वेरचेतनावसेन वुत्तं, दुतियं वचीदुच्चरितवसेन।&lt;br&gt;&#xA;भयेसु पठमचतुक्के जातिं पटिच्च उप्पन्नं भयं जातिभयम्। सेसेसुपि एसेव नयो। दुतियचतुक्के राजतो उप्पन्नं भयं राजभयम्। सेसेसुपि एसेव नयो।&lt;br&gt;&#xA;ततियचतुक्के चत्तारि भयानीति महासमुद्दे उदकं ओरोहन्तस्स वुत्तभयानि। महासमुद्दे किर महिन्दवीचि नाम सट्ठि योजनानि उग्गच्छति। गङ्गावीचि नाम पण्णास। रोहणवीचि नाम चत्तालीस योजनानि उग्गच्छति। एवरूपा ऊमियो पटिच्च उप्पन्नं भयं ऊमिभयं नाम। कुम्भीलतो उप्पन्नं भयं कुम्भीलभयम्। उदकावट्टतो भयं आवट्टभयम्। सुसुका वुच्चति चण्डमच्छो; ततो भयं सुसुकाभयम्।&lt;br&gt;&#xA;चतुत्थचतुक्के अत्तानुवादभयन्ति पापकम्मिनो अत्तानं अनुवदन्तस्स उप्पज्जनकभयम्। परानुवादभयन्ति परस्स अनुवादतो उप्पज्जनकभयम्। दण्डभयन्ति अगारिकस्स रञ्ञा पवत्तितदण्डं, अनगारिकस्स विनयदण्डं पटिच्च उप्पज्जनकभयम्। दुग्गतिभयन्ति चत्तारो अपाये पटिच्च उप्पज्जनकभयम्। इति इमेहि चतूहि चतुक्केहि सोळस महाभयानि नाम कथितानि।&lt;br&gt;&#xA;दिट्ठिचतुक्के तिम्बरुकदिट्ठि (सं॰ नि॰ २.१८) नाम कथिता। तत्थ सयंकतं सुखदुक्खन्ति वेदनं अत्ततो समनुपस्सतो वेदनाय एव वेदना कताति उप्पन्ना दिट्ठि। एवञ्च सति तस्सा वेदनाय पुब्बेपि अत्थिता आपज्जतीति अयं सस्सतदिट्ठि नाम होति। सच्चतो थेततोति सच्चतो थिरतो। परंकतन्ति पच्चुप्पन्नवेदनतो अञ्ञं वेदनाकारणं वेदनत्तानं समनुपस्सतो ‘अञ्ञाय वेदनाय अयं वेदना कता’ति उप्पन्ना दिट्ठि। एवं सति पुरिमाय कारणवेदनाय उच्छेदो आपज्जतीति अयं उच्छेददिट्ठि नाम होति। सयंकतञ्च परंकतञ्चाति यथावुत्तेनेव अत्थेन ‘उपड्ढं सयंकतं, उपड्ढं परेन कत’न्ति गण्हतो उप्पन्ना दिट्ठि – अयं सस्सतुच्छेददिट्ठि नाम। चतुत्था अकारणा एव सुखदुक्खं होतीति गण्हतो उप्पन्ना दिट्ठि। एवं सति अयं अहेतुकदिट्ठि नाम। सेसमेत्थ हेट्ठा वुत्तनयत्ता उत्तानत्थमेवाति।&lt;br&gt;&#xA;चतुक्कनिद्देसवण्णना निट्ठिता।&lt;br&gt;&#xA;(५.) पञ्चकनिद्देसवण्णना&lt;br&gt;&#xA;९४०. पञ्चकनिद्देसे यस्मा येसं सक्कायदिट्ठिआदीनि अप्पहीनानि, ते भवग्गेपि निब्बत्ते एतानि आकड्ढित्वा कामभवेयेव पातेन्ति, तस्मा ओरम्भागियानि संयोजनानीति वुत्तानि। इति एतानि पञ्च गच्छन्तं न वारेन्ति, गतं पन आनेन्ति। रूपरागादीनिपि पञ्च गच्छन्तं न वारेन्ति, आगन्तुं पन न देन्ति। रागादयो पञ्च लग्गनट्ठेन सङ्गा, अनुपविट्ठट्ठेन पन सल्लाति वुत्ता।&lt;br&gt;&#xA;९४१. चेतोखिलाति चित्तस्स थद्धभावा कचवरभावा खाणुकभावा। सत्थरि कङ्खतीति सत्थु सरीरे वा गुणे वा कङ्खति। सरीरे कङ्खमानो ‘द्वत्तिंसवरलक्खणपटिमण्डितं नाम सरीरं अत्थि नु खो नत्थी’ति कङ्खति। गुणे कङ्खमानो ‘अतीतानागतपच्चुप्पन्नजाननसमत्थं सब्बञ्ञुतञाणं अत्थि नु खो नत्थी’ति कङ्खति। विचिकिच्छतीति विचिनन्तो किच्छति, दुक्खं आपज्जति, विनिच्छेतुं न सक्कोति। नाधिमुच्चतीति ‘एवमेत’न्ति अधिमोक्खं न पटिलभति । न सम्पसीदतीति गुणेसु ओतरित्वा निब्बिचिकिच्छभावेन पसीदितुं अनाविलो भवितुं न सक्कोति।&lt;br&gt;&#xA;धम्मेति परियत्तिधम्मे च पटिवेधधम्मे च। परियत्तिधम्मे कङ्खमानो ‘तेपिटकं बुद्धवचनं चतुरासीतिधम्मक्खन्धसहस्सानीति वदन्ति, अत्थि नु खो एतं नत्थी’ति कङ्खति। पटिवेधधम्मे कङ्खमानो ‘विपस्सनानिस्सन्दो मग्गो नाम , मग्गनिस्सन्दो फलं नाम, सब्बसङ्खारपटिनिस्सग्गो निब्बानं नामाति वदन्ति, तं अत्थि नु खो नत्थीति कङ्खति’।&lt;br&gt;&#xA;सङ्घे कङ्खतीति ‘उजुप्पटिपन्नोतिआदीनं पदानं वसेन एवरूपं पटिपदं पटिपन्ना चत्तारो मग्गट्ठा चत्तारो फलट्ठाति अट्ठन्नं पुग्गलानं समूहभूतो सङ्घो नाम अत्थि नु खो नत्थी’ति कङ्खति। सिक्खाय कङ्खमानो ‘अधिसीलसिक्खा नाम अधिचित्तसिक्खा नाम अधिपञ्ञा सिक्खा नामाति वदन्ति, सा अत्थि नु खो नत्थी’ति कङ्खति।&lt;br&gt;&#xA;चेतसोविनिबन्धाति चित्तं बन्धित्वा मुट्ठियं कत्वा विय गण्हन्तीति चेतसोविनिबन्धा। कामेति वत्थुकामेपि किलेसकामेपि। कायेति अत्तनो काये। रूपेति बहिद्धा रूपे। यावदत्थन्ति यत्तकं इच्छति तत्तकम्। उदरावदेहकन्ति उदरपूरम्। तञ्हि उदरं अवदेहनतो उदरावदेहकन्ति वुच्चति। सेय्यसुखन्ति मञ्चपीठसुखं उतुसुखं वा। पस्ससुखन्ति यथा सम्परिवत्तकं सयन्तस्स दक्खिणपस्सवामपस्सानं सुखं होति, एवं उप्पन्नसुखम्। मिद्धसुखन्ति निद्दासुखम्। अनुयुत्तोति युत्तपयुत्तो विहरति। पणिधायाति पत्थयित्वा। सीलेनातिआदीसु सीलन्ति चतुपारिसुद्धिसीलम्। वतन्ति वतसमादानम्। तपोति तपचरणम्। ब्रह्मचरियन्ति मेथुनविरति। देवो वा भविस्सामीति महेसक्खदेवो वा भविस्सामि। देवञ्ञतरो वाति अप्पेसक्खदेवेसु वा अञ्ञतरो। कुसलधम्मे आवरन्ति निवारेन्तीति नीवरणानि।&lt;br&gt;&#xA;माता जीविता वोरोपिता होतीति मनुस्सेनेव सकजनिका मनुस्समाता जीविता वोरोपिता होति। पितापि मनुस्सपिताव। अरहापि मनुस्सअरहाव। दुट्ठेन चित्तेनाति वधकचित्तेन।&lt;br&gt;&#xA;सञ्ञीति सञ्ञासमङ्गी। अरोगोति निच्चो। इत्थेके अभिवदन्तीति इत्थं एके अभिवदन्ति, एवमेके अभिवदन्तीति अत्थो। एत्तावता सोळस सञ्ञीवादा कथिता। असञ्ञीति सञ्ञाविरहितो। इमिना पदेन अट्ठ असञ्ञीवादा कथिता। ततियपदेन अट्ठ नेवसञ्ञीनासञ्ञीवादा कथिता। सतो वा पन सत्तस्साति अथवा पन विज्जमानस्सेव सत्तस्स। उच्छेदन्ति उपच्छेदम्। विनासन्ति अदस्सनम्। विभवन्ति भावविगमम्। सब्बानेतानि अञ्ञमञ्ञवेवचनानेव। तत्थ द्वे जना उच्छेददिट्ठिं गण्हन्ति – लाभी च अलाभी च। तत्थ लाभी अरहतो दिब्बेन चक्खुना चुतिं दिस्वा उपपत्तिं अपस्सन्तो, यो वा चुतिमत्तमेव दट्ठुं सक्कोति न उपपातं, सो उच्छेददिट्ठिं गण्हाति। अलाभी ‘को परलोकं जानाती’ति कामसुखगिद्धताय वा ‘यथा रुक्खतो पण्णानि पतितानि न पुन विरुहन्ति, एवं सत्ता’तिआदिना वितक्केन वा उच्छेदं गण्हाति। इध पन तण्हादिट्ठीनं वसेन तथा च अञ्ञथा च विकप्पेत्वाव उप्पन्ना सत्त उच्छेदवादा कथिता। तेसञ्हि इदं सङ्गहवचनम्। दिट्ठधम्मनिब्बानं वा पनेकेति एत्थ दिट्ठधम्मोति पच्चक्खधम्मो वुच्चति। तत्थ तत्थ पटिलद्धत्तभावस्सेतं अधिवचनम्। दिट्ठधम्मे निब्बानं दिट्ठधम्मनिब्बानं; इमस्मिंयेव अत्तभावे दुक्खा वूपसम्मन्ति अत्थो। इदं पञ्चन्नं दिट्ठधम्मनिब्बानवादानं सङ्गहवचनम्।&lt;br&gt;&#xA;९४२. वेराति वेरचेतना। ब्यसनाति विनासा। अक्खन्तियाति अनधिवासनाय। अप्पियोति दस्सनसवनपटिकूलताय न पियायितब्बो। चिन्तेतुम्पि पटिकूलत्ता मनो एतस्मिं न अप्पेतीति अमनापो। वेरबहुलोति बहुवेरो। वज्जबहुलोति बहुदोसो।&lt;br&gt;&#xA;आजीवकभयन्ति आजीवं जीवितवुत्तिं पटिच्च उप्पन्नं भयम्। तं अगारिकस्सपि होति अनगारिकस्सपि। तत्थ अगारिकेन ताव आजीवहेतु बहुं अकुसलं कतं होति। अथस्स मरणसमये निरये उपट्ठहन्ते भयं उप्पज्जति। अनगारिकेनापि बहु अनेसना कता होति। अथस्स मरणकाले निरये उपट्ठहन्ते भयं उप्पज्जति। इदं आजीवकभयं नाम। असिलोकभयन्ति गरहभयं परिससारज्जभयन्ति कतपापस्स पुग्गलस्स सन्निपतितं परिसं उपसङ्कमन्तस्स सारज्जसङ्खातं भयं उप्पज्जति। इदं परिससारज्जभयं नाम। इतरद्वयं पाकटमेव।&lt;br&gt;&#xA;९४३. दिट्ठधम्मनिब्बानवारेसु पञ्चहि कामगुणेहीति मनापियरूपादीहि पञ्चहि कामकोट्ठासेहि बन्धनेहि वा। समप्पितोति सुट्ठु अप्पितो अल्लीनो हुत्वा। समङ्गीभूतोति समन्नागतो। परिचारेतीति तेसु कामगुणेसु यथासुखं इन्द्रियानि चारेति सञ्चारेति इतो चितो च उपनेति; अथ वा पन लळति रमति कीळतीति। एत्थ च दुविधा कामगुणा – मानुस्सका चेव दिब्बा च। मानुस्सका मन्धातुकामगुणसदिसा दट्ठब्बा; दिब्बा परनिम्मितवसवत्तिदेवराजस्स कामगुणसदिसाति। एवरूपे कामे उपगतञ्हि ते परमदिट्ठधम्मनिब्बानप्पत्तो होतीति वदन्ति। तत्थ परमदिट्ठधम्मनिब्बानन्ति परमं दिट्ठधम्मनिब्बानं, उत्तमन्ति अत्थो।&lt;br&gt;&#xA;दुतियवारे हुत्वा अभावट्ठेन अनिच्चा; पटिपीळनट्ठेन दुक्खा; पकतिजहनट्ठेन विपरिणामधम्माति वेदितब्बा। तेसं विपरिणामञ्ञथाभावाति तेसं कामानं विपरिणामसङ्खाता अञ्ञथाभावा। ‘यम्पि मे अहोसि तम्पि मे नत्थी’ति वुत्तनयेन उप्पज्जन्ति सोकपरिदेवदुक्खदोमनस्सुपायासा। तत्थ अन्तोनिज्झायनलक्खणो सोको; तन्निस्सितलालप्पलक्खणो परिदेवो; कायपटिपीळनलक्खणं दुक्खं; मनोविघातलक्खणं दोमनस्सं; विघातलक्खणो उपायासो।&lt;br&gt;&#xA;वितक्कितन्ति अभिनिरोपनवसेन पवत्तो वितक्को। विचारितन्ति अनुमज्जनवसेन पवत्तो विचारो। एतेन एतन्ति एतेन वितक्केन च विचारेन च एतं पठमज्झानं ओळारिकं सकण्टकं विय खायति।&lt;br&gt;&#xA;पीतिगतन्ति पीतिमेव। चेतसो उप्पिलावितन्ति चित्तस्स उप्पिलभावकरणम्। चेतसो आभोगोति झाना वुट्ठाय तस्मिं सुखे पुनप्पुनं चित्तस्स आभोगो मनसिकारोति। सेसं सब्बत्थ उत्तानत्थमेवाति।&lt;br&gt;&#xA;पञ्चकनिद्देसवण्णना निट्ठिता।&lt;br&gt;&#xA;(६.) छक्कनिद्देसवण्णना&lt;br&gt;&#xA;९४४. छक्कनिद्देसे यस्मा कुद्धो वा कोधवसेन, सन्दिट्ठिपरामासी वा सन्दिट्ठिपरामासिताय कलहं विग्गहं विवादं आपज्जति, तस्मा कोधादयो ‘विवादमूलानी’ति वुत्ता।&lt;br&gt;&#xA;छन्दरागनिद्देसे कामगेहसितत्ता छन्दरागा गेहस्सिता धम्माति सङ्गहतो वत्वा पुन पभेदतो दस्सेतुं मनापियेसु रूपेसूतिआदि वुत्तम्। तत्थ मनापियेसूति मनवड्ढनकेसु इट्ठेसु। विरोधा एव विरोधवत्थूनि। अमनापियेसूति अनिट्ठेसु।&lt;br&gt;&#xA;९४५. अगारवेसु अगारवोति गारवविरहितो। अप्पतिस्सोति अप्पतिस्सयो अनीचवुत्ति। एत्थ पन यो भिक्खु सत्थरि धरमाने तीसु कालेसु उपट्ठानं न याति, सत्थरि अनुपाहने चङ्कमन्ते सउपाहनो चङ्कमति , नीचे चङ्कमे चङ्कमन्ते उच्चे चङ्कमे चङ्कमति, हेट्ठा वसन्ते उपरि वसति, सत्थुदस्सनट्ठाने उभो अंसे पारुपति, छत्तं धारेति, उपाहनं धारेति, न्हायति, उच्चारं वा पस्सावं वा करोति, परिनिब्बुते वा पन चेतियं वन्दितुं न गच्छति, चेतियस्स पञ्ञायनट्ठाने सत्थुदस्सनट्ठाने वुत्तं सब्बं करोति – अयं सत्थरि अगारवो नाम। यो पन धम्मसवने सङ्घुट्ठे सक्कच्चं न गच्छति, सक्कच्चं धम्मं न सुणाति, समुल्लपन्तो निसीदति, न सक्कच्चं गण्हाति, न सक्कच्चं वाचेति – ‘अयं धम्मे अगारवो नाम। यो पन थेरेन भिक्खुना अनज्झिट्ठो धम्मं देसेति, पञ्हं कथेति, वुड्ढे भिक्खू घट्टेन्तो गच्छति, तिट्ठति, निसीदति, दुस्सपल्लत्थिकं वा हत्थपल्लत्थिकं वा करोति, सङ्घमज्झे उभो अंसे पारुपति, छत्तुपाहनं धारेति – अयं सङ्घे अगारवो नाम। एकभिक्खुस्मिम्पि हि अगारवे कते सङ्घे अगारवो कतोव होति। तिस्सो सिक्खा पन अपूरयमानोव सिक्खाय अगारवो नाम। अप्पमादलक्खणं अननुब्रूहयमानो अप्पमादे अगारवो नाम। दुविधं पटिसन्थारं अकरोन्तो पटिसन्थारे अगारवो नाम।&lt;br&gt;&#xA;परिहानिया धम्माति परिहानकरा धम्मा। कम्मारामताति नवकम्मे वा चीवरविचारणादीसु वा कम्मेसु अभिरति युत्तपयुत्तता। भस्सारामताति तिरच्छानकथावसेन भस्से युत्तपयुत्तता। निद्दारामताति निद्दाय युत्तपयुत्तता। सङ्गणिकारामताति सङ्गणिकाय युत्तपयुत्तता। संसग्गारामताति सवनसंसग्गे, दस्सनसंसग्गे, समुल्लापसंसग्गे, परिभोगसंसग्गे, कायसंसग्गेति पञ्चविधे संसग्गे युत्तपयुत्तता। पपञ्चारामताति तण्हामानदिट्ठिपपञ्चेसु युत्तपयुत्तता।&lt;br&gt;&#xA;९४६. सोमनस्सुपविचारादीसु सोमनस्सेन सद्धिं उपविचरन्तीति सोमनस्सुपविचारा। चक्खुना रूपं दिस्वाति चक्खुविञ्ञाणेन रूपं पस्सित्वा। सोमनस्सट्ठानियन्ति सोमनस्सस्स आरम्मणवसेन कारणभूतम्। उपविचरतीति तत्थ विचारप्पवत्तनेन उपविचरति। वितक्को पन तंसम्पयुत्तो वाति इमिना नयेन तीसुपि छक्केसु अत्थो वेदितब्बो।&lt;br&gt;&#xA;९४७. गेहसितानीति कामगुणनिस्सितानि। सोमनस्सानीति चेतसिकसुखानि। दोमनस्सानीति चेतसिकदुक्खानि। उपेक्खाति अञ्ञाणसम्पयुत्ता उपेक्खा वेदना, अञ्ञाणुपेक्खातिपि एतासंयेव नामम्।&lt;br&gt;&#xA;९४८. अत्थि मे अत्ताति वाति सब्बपदेसु वा-सद्दो विकप्पत्थो; एवं वा दिट्ठि उप्पज्जतीति वुत्तं होति। अत्थि मे अत्ताति चेत्थ सस्सतदिट्ठि सब्बकालेसु अत्तनो अत्थितं गण्हाति। सच्चतो थेततोति भूततो च थिरतो च; इदं सच्चन्ति सुट्ठु दळ्हभावेनाति वुत्तं होति। नत्थि मे अत्ताति अयं पन उच्छेददिट्ठि, सतो सत्तस्स तत्थ तत्थ विभवग्गहणतो। अथ वा पुरिमापि तीसु कालेसु अत्थीति गहणतो सस्सतदिट्ठि, पच्चुप्पन्नमेव अत्थीति गण्हन्ती उच्छेददिट्ठि। पच्छिमापि अतीतानागतेसु नत्थीति गहणतो ‘भस्मन्ता आहुतियो’ति गहितदिट्ठिकानं विय उच्छेददिट्ठि, अतीतेयेव नत्थीति गण्हन्ती अधिच्चसमुप्पन्निकस्सेव सस्सतदिट्ठि। अत्तना वा अत्तानं सञ्जानामीति सञ्ञाक्खन्धसीसेन खन्धे अत्ताति गहेत्वा सञ्ञाय अवसेसक्खन्धे सञ्जाननतो ‘इमिना अत्तना इमं अत्तानं सञ्जानामी’ति एवं होति। अत्तना वा अनत्तानन्ति सञ्ञाक्खन्धंयेव अत्ताति गहेत्वा इतरे चत्तारो खन्धे अनत्ताति गहेत्वा सञ्ञाय तेसं जाननतो एवं होति। अनत्तना वा अत्तानन्ति सञ्ञाक्खन्धं अनत्ताति इतरे च चत्तारो खन्धे अत्ताति गहेत्वा सञ्ञाय तेसं जाननतो एवं होति। सब्बापि सस्सतुच्छेददिट्ठियोव।&lt;br&gt;&#xA;वदो वेदेय्योति आदयो पन सस्सतदिट्ठिया एव अभिनिवेसाकारा। तत्थ वदतीति वदो; वचीकम्मस्स कारकोति वुत्तं होति। वेदयतीति वेदेय्यो; जानाति अनुभवति चाति वुत्तं होति। इदानि यं सो वेदेति तं दस्सेतुं तत्र तत्र दीघरत्तं कल्याणपापकानन्तिआदि वुत्तम्। तत्थ तत्र तत्राति तेसु तेसु योनिगतिठितिनिवासनिकायेसु आरम्मणेसु वा। दीघरत्तन्ति चिररत्तम्। पच्चनुभोतीति पटिसंवेदयति। न सो जातो नाहोसीति सो अत्ता अजातिधम्मतो न जातो नाम; सदा विज्जमानो येवाति अत्थो। तेनेव अतीते नाहोसि, अनागतेपि न भविस्सति। यो हि जातो सो अहोसि, यो च जायिस्सति सो भविस्सतीति। अथवा ‘न सो जातो नाहोसी’ति सो सदा विज्जमानत्ता अतीतेपि न जातु नाहोसि , अनागतेपि न जातु न भविस्सति। निच्चोति उप्पादवयरहितो। धुवोति थिरो सारभूतो। सस्सतोति सब्बकालिको। अविपरिणामधम्मोति अत्तनो पकतिभावं अविजहनधम्मो ककण्टको विय नानप्पकारत्तं नापज्जति। एवमयं सब्बासवदिट्ठि (म॰ नि॰ १.१७ आदयो) नाम कथिता। सेसं सब्बत्थ उत्तानत्थमेवाति।&lt;br&gt;&#xA;छक्कनिद्देसवण्णना।&lt;br&gt;&#xA;(७.) सत्तकनिद्देसवण्णना&lt;br&gt;&#xA;९४९. सत्तकनिद्देसे थामगतट्ठेन अप्पहीनट्ठेन च अनुसेन्तीति अनुसया। वट्टस्मिं सत्ते संयोजेन्ति घटेन्तीति संयोजनानि। समुदाचारवसेन परियुट्ठहन्तीति परियुट्ठानानि। कामरागोव परियुट्ठानं कामरागपरियुट्ठानम्। सेसेसुपि एसेव नयो।&lt;br&gt;&#xA;९५०. असतं धम्मा, लामकट्ठेन वा असन्ता धम्माति असद्धम्मा। रागादीहि दोसेहि दुट्ठानि चरितानीति दुच्चरितानि। तेन तेनाकारेन मञ्ञन्तीति माना।&lt;br&gt;&#xA;९५१. दिट्ठिनिद्देसे रूपीति रूपवा। चातुमहाभूतिकोति चतुमहाभूतमयो। मातापितूनं एतन्ति मातापेत्तिकम्। किन्तं? सुक्कसोणितम्। मातापेत्तिके सम्भूतो जातोति मातापेत्तिकसम्भवो। इध रूपकायसीसेन मनुस्सत्तभावं अत्ताति वदति। दुतियो तं पटिक्खिपित्वा दिब्बत्तभावं वदति। दिब्बोति देवलोके सम्भूतो। कामावचरोति छकामावचरदेवपरियापन्नो । कबळीकारं भक्खयतीति कबळीकारभक्खो। मनोमयोति झानमनेन निब्बत्तो। सब्बङ्गपच्चङ्गीति सब्बङ्गपच्चङ्गयुत्तो। अहीनिन्द्रियोति परिपुण्णिन्द्रियो; यानि ब्रह्मलोके अत्थि तेसं वसेन, इतरेसञ्च सण्ठानवसेनेतं वुत्तम्। आकासानञ्चायतनूपगोति आकासानञ्चायतनभावं उपगतो। इतरेसुपि एसेव नयो। सेसं सब्बत्थ उत्तानत्थमेवाति।&lt;br&gt;&#xA;सत्तकनिद्देसवण्णना।&lt;br&gt;&#xA;(८.) अट्ठकनिद्देसवण्णना&lt;br&gt;&#xA;९५२. अट्ठकनिद्देसे किलेसायेव किलेसवत्थूनि। कुसीतवत्थूनीति कुसीतस्स अलसस्स वत्थूनि, पतिट्ठा, कोसज्जकारणानीति अत्थो। कम्मं कातब्बं होतीति चीवरविचारणादिकम्मं कातब्बं होति। न वीरियं आरभतीति दुविधम्पि वीरियं नारभति। अप्पत्तस्साति झानविपस्सनामग्गफलधम्मस्स अप्पत्तस्स पत्तिया। अनधिगतस्साति तस्सेव अनधिगतस्स अधिगमत्थाय। असच्छिकतस्साति तस्सेव असच्छिकतस्स सच्छिकरणत्थाय। इदं पठमन्ति ‘इदं हन्दाहं निपज्जामी’ति एवं ओसीदनं पठमं कुसीतवत्थु। इमिना नयेन सब्बत्थ अत्थो वेदितब्बो।&lt;br&gt;&#xA;मासाचितं मञ्ञेति एत्थ पन मासाचितं नाम तिन्तमासो; यथा तिन्तमासो गरुको होति, एवं गरुकोति अधिप्पायो। गिलाना वुट्ठितो होतीति गिलानो हुत्वा पच्छा वुट्ठितो होति।&lt;br&gt;&#xA;९५४. अट्ठसु लोकधम्मेसूति एत्थ लोकस्स धम्माति लोकधम्मा। एतेहि विमुत्तो नाम नत्थि, बुद्धानम्पि होन्ति एव। तस्मा ‘लोकधम्मा’ति वुच्चन्ति। पटिघातोति पटिहञ्ञनाकारो। लाभे सारागोति ‘अहं लाभं लभामी’ति एवं गेहसितसोमनस्सवसेन उप्पन्नो सारागो; सो चित्तं पटिहनति। अलाभे पटिविरोधोति ‘अहं लाभं न लभामी’ति दोमनस्सवसेन उप्पन्नविरोधो; सोपि चित्तं पटिहनति। तस्मा ‘पटिघातो’ति वुत्तो। यसादीसुपि ‘अहं महापरिवारो, अहं अप्पपरिवारो, अहं पसंसप्पत्तो, अहं गरहप्पत्तो, अहं सुखप्पत्तो, अहं दुक्खप्पतो’ति एवमेतेसं उप्पत्ति वेदितब्बा। अनरियवोहाराति अनरियानं वोहारा।&lt;br&gt;&#xA;९५७. पुरिसदोसाति पुरिसानं दोसा। न सरामीति ‘मया एतस्स कम्मस्स कतट्ठानं न सरामि न सल्लक्खेमी’ति एवं अस्सतिभावेन निब्बेठेति मोचेति। चोदकंयेव पटिप्फरतीति पटिविरुद्धो हुत्वा फरति, पटिभाणितभावेन तिट्ठति। किं नु खो तुय्हन्ति ‘तुय्हं बालस्स अब्यत्तस्स भणितेन नाम किं’ यो त्वं नेव वत्थुना आपत्तिं, न चोदनं जानासी’ति दीपेति; ‘त्वं पि नाम एवं किञ्चि अजानन्तो भणितब्बं मञ्ञिस्ससी’ति अज्झोत्थरति। पच्चारोपेतीति ‘त्वं पि खोसी’तिआदीनि वदन्तो पटिआरोपेति। पटिकरोहीति देसनागामिनिं देसेहि, वुट्ठानगामिनितो वुट्ठाहि ततो सुद्धन्ते पतिट्ठितो अञ्ञं चोदेस्ससी’ति दीपेति।&lt;br&gt;&#xA;अञ्ञेनाञ्ञं पटिचरतीति अञ्ञेन कारणेन वचनेन वा अञ्ञं कारणं वचनं वा पटिच्छादेति। ‘आपत्तिं आपन्नोसी’ति वुत्तो ‘को आपन्नो? किं आपन्नो? कथं आपन्नो? किस्मिं आपन्नो? कं भणथ? किं भणथा’ति वदति। ‘एवरूपं किञ्चि तया दिट्ठ’न्ति वुत्ते ‘न सुणामी’ति सोतं वा उपनेति। बहिद्धा कथं अपनामेतीति ‘इत्थन्नामं आपत्तिं आपन्नोसी’ति पुट्ठो ‘पाटलिपुत्तं गतोम्ही’ति वत्वा पुन ‘तव पाटलिपुत्तगमनं न पुच्छामा’ति वुत्ते ‘ततो राजगहं गतोम्ही’ति ‘राजगहं वा याहि, ब्राह्मणगेहं वा; आपत्तिं आपन्नोसी’ति? ‘तत्थ मे सूकरमंसं लद्ध’न्तिआदीनि वदन्तो कथं बहिद्धा विक्खिपति। कोपन्ति कुपितभावम्। दोसन्ति दुट्ठभावम्। उभयम्पेतं कोधस्सेव नामम्। अप्पच्चयन्ति असन्तुट्ठाकारं; दोमनस्सस्सेतं नामम्। पातुकरोतीति दस्सेति पकासेति। बाहाविक्खेपकं भणतीति बाहा विक्खिपित्वा अलज्जिवचनं वदति। विहेसेतीति विहेठेति बाधति। अनादियित्वाति चित्तीकारेन अग्गहेत्वा अवजानित्वा; अनादरो हुत्वाति अत्थो।&lt;br&gt;&#xA;अतिबाळ्हन्ति अतिदळ्हं अतिप्पमाणम्। मयि ब्यावटाति मयि ब्यापारं आपन्ना। हीनायावत्तित्वाति हीनस्स गिहिभावस्स अत्थाय आवत्तित्वा; गिही हुत्वाति अत्थो। अत्तमना होथाति तुट्ठचित्ता होथ, ‘मया लभितब्बं लभथ, मया वसितब्बट्ठाने वसथ, फासुविहारो वो मया कतो’ति अधिप्पायेन वदति।&lt;br&gt;&#xA;९५८. असञ्ञीति पवत्तो वादो असञ्ञीवादो; सो तेसं अत्थीति असञ्ञीवादा। रूपी अत्तातिआदीसु लाभिनो कसिणरूपं अत्ताति गहेत्वा रूपीति दिट्ठि उप्पज्जति; अलाभिनो तक्कमत्तेनेव , आजीवकानं विय। लाभिनोयेव च पन अरूपसमापत्तिनिमित्तं अत्ताति गहेत्वा अरूपीति दिट्ठि उप्पज्जति; अलाभिनो तक्कमत्तेनेव, निगण्ठानं विय। असञ्ञीभावे पनेत्थ एकन्तेनेव कारणं न परियेसितब्बम्। दिट्ठिगतिको हि उम्मत्तको विय यं वा तं वा गण्हाति। रूपी च अरूपी चाति रूपारूपमिस्सकगाहवसेन वुत्तम्। अयं दिट्ठि रूपावचरारूपावचरसमापत्तिलाभिनोपि तक्किकस्सापि उप्पज्जति। नेव रूपी नारूपीति पन एकन्ततो तक्किकदिट्ठियेव। अन्तवाति परित्तकसिणं अत्ततो गण्हन्तस्स दिट्ठि। अनन्तवाति अप्पमाणकसिणम्। अन्तवा च अनन्तवा चाति उद्धमधो सपरियन्तं तिरियं अपरियन्तं कसिणं अत्ताति गहेत्वा उप्पन्नदिट्ठि। नेवन्तवा नानन्तवाति तक्किकदिट्ठियेव। सेसं सब्बत्थ उत्तानत्थमेवाति।&lt;br&gt;&#xA;अट्ठकनिद्देसवण्णना।&lt;br&gt;&#xA;(९.) नवकनिद्देसवण्णना&lt;br&gt;&#xA;९६०. नवकनिद्देसे नव आघातवत्थूनीति सत्तेसु उप्पत्तिवसेनेव कथितानि। पुरिसानं मलानीति पुरिसमलानि। नवविधाति नवकोट्ठासा नवप्पभेदा वा।&lt;br&gt;&#xA;९६३. तण्हं पटिच्चाति तण्हं निस्साय। परियेसनाति रूपादिआरम्मणपरियेसना। सा हि तण्हाय सति होति। लाभोति रूपादिआरम्मणपटिलाभो। सो हि परियेसनाय सति होति। विनिच्छयो पन ञाणतण्हादिट्ठिवितक्कवसेन चतुब्बिधो। तत्थ ‘‘सुखविनिच्छयं जञ्ञा, सुखविनिच्छयं ञत्वा अज्झत्तं सुखमनुयुञ्जेय्या’’ति (म॰ नि॰ ३.३२३) अयं ञाणविनिच्छयो। ‘‘विनिच्छयोति द्वे विनिच्छया – तण्हाविनिच्छयो च दिट्ठिविनिच्छयो चा’’ति (महानि॰ १०२) एवं आगतानि अट्ठसततण्हाविचरितानि तण्हाविनिच्छयो। द्वासट्ठि दिट्ठियो दिट्ठिविनिच्छयो। ‘‘छन्दो खो, देवानमिन्द, वितक्कनिदानो’’ति (दी॰ नि॰ २.३५८) इमस्मिं पन सुत्ते इध विनिच्छयोति वुत्तो वितक्कोयेव आगतो। लाभं लभित्वा हि इट्ठानिट्ठं सुन्दरासुन्दरञ्च वितक्केनेव विनिच्छिनाति – ‘एत्तकं मे रूपारम्मणत्थाय भविस्सति , एत्तकं सद्दादिआरम्मणत्थाय , एत्तकं मय्हं भविस्सति, एत्तकं परस्स, एत्तकं परिभुञ्जिस्सामि, एत्तकं निदहिस्सामी’ति। तेन वुत्तं ‘‘लाभं पटिच्च विनिच्छयो’’ति।&lt;br&gt;&#xA;छन्दरागोति एवं अकुसलवितक्केन वितक्किते वत्थुस्मिं दुब्बलरागो च बलवरागो च उप्पज्जति। इदञ्हि इध छन्दोति दुब्बलरागस्साधिवचनम्। अज्झोसानन्ति अहं ममन्ति बलवसन्निट्ठानम्। परिग्गहोति तण्हादिट्ठिवसेन परिग्गहकरणम्। मच्छरियन्ति परेहि साधारणभावस्स असहनता। तेनेवस्स पोराणा एवं वचनत्थं वदन्ति – ‘‘इदं अच्छरियं मय्हमेव होतु, मा अञ्ञस्स अच्छरियं होतूति पवत्तत्ता मच्छरियन्ति वुच्चती’’ति। आरक्खोति द्वारपिदहनमञ्जुसगोपनादिवसेन सुट्ठु रक्खणम्। अधिकरोतीति अधिकरणं; कारणस्सेतं नामम्। आरक्खाधिकरणन्ति भावनपुंसकं; आरक्खहेतूति अत्थो। दण्डादानादीसु परनिसेधनत्थं दण्डस्स आदानं दण्डादानम्। एकतोधारादिनो सत्थस्स आदानं सत्थादानम्। कलहोति कायकलहोपि वाचाकलहोपि। पुरिमो पुरिमो विरोधो विग्गहो, पच्छिमो पच्छिमो विवादो। तुवं तुवन्ति अगारववचनं, त्वं त्वन्ति अत्थो।&lt;br&gt;&#xA;९६४. इञ्जितानीति इञ्जनानि चलनानि। अस्मीति इञ्जितमेतन्तिआदीहि सब्बपदेहि मानोव कथितो। अहन्ति पवत्तोपि हि मानो इञ्जितमेव, अयमहन्ति पवत्तोपि, नेवसञ्ञीनासञ्ञी भविस्सन्ति पवत्तोपि। सेसनवकेहिपि मानोव कथितो। मानो हि इञ्जनतो इञ्जितं, मञ्ञनतो मञ्ञितं, फन्दनतो फन्दितं, पपञ्चनतो पपञ्चितम्। तेहि तेहि कारणेहि सङ्खतत्ता सङ्खतन्ति च वुच्चति। सेसं सब्बत्थ उत्तानत्थमेवाति।&lt;br&gt;&#xA;नवकनिद्देसवण्णना।&lt;br&gt;&#xA;(१०.) दसकनिद्देसवण्णना&lt;br&gt;&#xA;९६६. दसकनिद्देसे किलेसा एव किलेसवत्थूनि। आघातवत्थूनि पनेत्थ ‘‘अनत्थं मे अचरी’’तिआदीनं वसेन अविकोपेतब्बे खाणुकण्टकादिम्हिपि अट्ठाने उप्पन्नाघातेन सद्धिं वुत्तानि।&lt;br&gt;&#xA;९७०. मिच्छत्तेसु मिच्छाञाणन्ति पापकिरियासु उपायचिन्तावसेन पापं कत्वा ‘सुकतं मया’ति पच्चवेक्खणाकारेन उप्पन्नो मोहो। मिच्छाविमुत्तीति अविमुत्तस्सेव सतो विमुत्तसञ्ञिता। सेसं सब्बत्थ उत्तानत्थमेवाति।&lt;br&gt;&#xA;दसकनिद्देसवण्णना।&lt;/p&gt;</description>
    </item>
    <item>
      <title>१८. धम्महदयविभङ्गो</title>
      <link>https://vishvAsa.github.io/pALi/02_aTThakathA/03_abhidhammapiTaka/02_sammohavinodanI-aTThakathA/18_dhammahadayavibhango/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/03_abhidhammapiTaka/02_sammohavinodanI-aTThakathA/18_dhammahadayavibhango/</guid>
      <description>&lt;p&gt;१८. धम्महदयविभङ्गो&lt;br&gt;&#xA;१. सब्बसङ्गाहिकवारवण्णना&lt;br&gt;&#xA;९७८. इदानि तदनन्तरे धम्महदयविभङ्गे पाळिपरिच्छेदो ताव एवं वेदितब्बो – एत्थ हि आदितोव खन्धादीनं द्वादसन्नं कोट्ठासानं वसेन सब्बसङ्गाहिकवारो नाम वुत्तो। दुतियो तेसंयेव धम्मानं कामधातुआदीसु उप्पत्तानुप्पत्तिदस्सनवारो नाम। ततियो तत्थेव परियापन्नापरियापन्नदस्सनवारो नाम। चतुत्थो तीसु भूमीसु उप्पत्तिक्खणे विज्जमानाविज्जमानधम्मदस्सनवारो नाम। पञ्चमो तेसं धम्मानं भूमन्तरवसेन दस्सनवारो नाम। छट्ठो गतीसु उप्पादककम्मआयुप्पमाणदस्सनवारो नाम। सत्तमो अभिञ्ञेय्यादिवारो नाम। अट्ठमो सारम्मणानारम्मणवारो नाम। नवमो तेसं खन्धादिधम्मानं दिट्ठसुतादिवसेन सङ्गहेत्वा दस्सनवारो नाम। दसमो कुसलत्तिकादिवसेन सङ्गहेत्वा दस्सनवारो नाम।&lt;br&gt;&#xA;९७९. एवं दसहि वारेहि परिच्छिन्नाय पाळिया पठमे ताव सब्बसङ्गाहिकवारे ‘‘अवीचितो याव भवग्गं एत्थन्तरे कति खन्धा’’ति पुच्छिते ‘‘एकोति वा…पे॰… चत्तारोति वा छाति वा अवत्वा पञ्चाति वत्तुं समत्थो अञ्ञो नत्थी’’ति अत्तनो ञाणबलं दीपेन्तो पञ्चक्खन्धाति पुच्छानुरूपं विस्सज्जनं आह। यथापुच्छं विस्सज्जनञ्हि सब्बञ्ञुब्याकरणं नामाति वुच्चति। द्वादसायतनानीतिआदीसुपि एसेव नयो। रूपक्खन्धादीनं पभेदो खन्धविभङ्गादीसु वुत्तनयेनेव वेदितब्बो।&lt;br&gt;&#xA;२. उप्पत्तानुप्पत्तिवारवण्णना&lt;br&gt;&#xA;९९१. दुतियवारे ये धम्मा कामभवे कामधातुसम्भूतानञ्च सत्तानं उप्पज्जन्ति – कामधातुयं परियापन्ना वा अपरियापन्ना वा – ते सब्बे सङ्गहेत्वा कामधातुया पञ्चक्खन्धातिआदि वुत्तम्। रूपधातुआदीसुपि एसेव नयो। यस्मा पन रूपधातुपरियापन्नानं सत्तानं घानायतनादीनं अभावेन गन्धायतनादीनि आयतनादिकिच्चं न करोन्ति, तस्मा रूपधातुया छ आयतनानि, नव धातुयोतिआदि वुत्तम्। यस्मा च ओकासवसेन वा सत्तुप्पत्तिवसेन वा अपरियापन्नधातु नाम नत्थि, तस्मा अपरियापन्नधातुयाति अवत्वा यं यं अपरियापन्नं तं तदेव दस्सेतुं अपरियापन्ने कति खन्धातिआदि वुत्तम्।&lt;br&gt;&#xA;३. परियापन्नापरियापन्नवारवण्णना&lt;br&gt;&#xA;९९९. ततियवारे कामधातुपरियापन्नाति कामधातुभजनट्ठेन परियापन्ना; तंनिस्सिता तदन्तोगधा कामधातुत्वेव सङ्खं गताति अत्थो। सेसपदेसुपि एसेव नयो। परियापन्नाति भववसेन ओकासवसेन च परिच्छिन्ना। अपरियापन्नाति तथा अपरिच्छिन्ना।&lt;br&gt;&#xA;४. धम्मदस्सनवारवण्णना&lt;br&gt;&#xA;१००७. चतुत्थवारे एकादसायतनानीति सद्दायतनवज्जानि। तञ्हि एकन्तेन पटिसन्धियं नुप्पज्जति। इमिना नयेन सब्बत्थ अत्थो वेदितब्बो। सत्तके ‘‘देवानं असुरान’’न्ति गतिवसेन अवत्वा अविसेसेन गब्भसेय्यकानन्ति वुत्तम्। तस्मा यत्थ यत्थ गब्भसेय्यका सम्भवन्ति तत्थ तत्थ तेसं सत्तायतनानि वेदितब्बानि। तथा धातुयो। सेसमेत्थ उत्तानत्थमेव। पञ्चमवारे यं वत्तब्बं तं धम्मसङ्गहट्ठकथायं वुत्तमेव।&lt;br&gt;&#xA;६. उप्पादककम्मआयुप्पमाणवारवण्णना&lt;/p&gt;</description>
    </item>
  </channel>
</rss>
