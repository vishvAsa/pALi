<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;०२ निदानवग्ग-अट्ठकथा on पाळिषु विश्वासटिप्पणयो</title>
    <link>https://vishvAsa.github.io/pALi/02_aTThakathA/02_suttapiTaka/03_saMyuttanikAya/02_nidAnavagga-aTThakathA/</link>
    <description>Recent content in &#43;०२ निदानवग्ग-अट्ठकथा on पाळिषु विश्वासटिप्पणयो</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/pALi/02_aTThakathA/02_suttapiTaka/03_saMyuttanikAya/02_nidAnavagga-aTThakathA/index.xml" rel="self" type="application/rss+xml" />
    <item>
      <title>०१. निदानसंयुत्तम्</title>
      <link>https://vishvAsa.github.io/pALi/02_aTThakathA/02_suttapiTaka/03_saMyuttanikAya/02_nidAnavagga-aTThakathA/01_nidAnasaMyuttam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/03_saMyuttanikAya/02_nidAnavagga-aTThakathA/01_nidAnasaMyuttam/</guid>
      <description>&lt;p&gt;॥ नमो तस्स भगवतो अरहतो सम्मासम्बुद्धस्स॥&lt;br&gt;&#xA;संयुत्तनिकाये&lt;br&gt;&#xA;निदानवग्ग-अट्ठकथा&lt;br&gt;&#xA;१. निदानसंयुत्तम्&lt;br&gt;&#xA;१. बुद्धवग्गो&lt;/p&gt;&#xA;&lt;h2 id=&#34;१-पटचचसमपपदसततवणणन&#34;&gt;१. पटिच्चसमुप्पादसुत्तवण्णना&lt;/h2&gt;&#xA;&lt;p&gt;१. एवं मे सुतन्ति – निदानवग्गे पठमं पटिच्चसमुप्पादसुत्तम्। तत्रायं अनुपुब्बपदवण्णना – तत्र खो भगवा भिक्खू आमन्तेसीति, एत्थ तत्राति देसकालपरिदीपनम्। तञ्हि ‘‘यं समयं विहरति, तत्र समये, यस्मिञ्च जेतवने विहरति, तत्र जेतवने’’ति दीपेति। भासितब्बयुत्ते वा देसकाले दीपेति। न हि भगवा अयुत्ते देसे काले च धम्मं भासति। ‘‘अकालो खो ताव बाहिया’’तिआदि (उदा॰ १०) चेत्थ साधकम्। खोति पदपूरणमत्ते, अवधारणे आदिकालत्थे वा निपातो। भगवाति लोकगरुदीपनम्। भिक्खूति कथासवनयुत्तपुग्गलवचनम्। अपिचेत्थ ‘‘भिक्खकोति भिक्खु, भिक्खाचरियं अज्झूपगतोति भिक्खू’’तिआदिना (पारा॰ ४५; विभ॰ ५१०) नयेन वचनत्थो वेदितब्बो। आमन्तेसीति आलपि, अभासि, सम्बोधेसि, अयमेत्थ अत्थो। अञ्ञत्र पन ञापनेपि होति। यथाह – ‘‘आमन्तयामि वो, भिक्खवे, पटिवेदयामि वो, भिक्खवे’’ति। पक्कोसनेपि। यथाह – ‘‘एहि त्वं, भिक्खु, मम वचनेन सारिपुत्तं आमन्तेही’’ति (अ॰ नि॰ ९.११)। भिक्खवोति आमन्तनाकारदीपनम्। तञ्च भिक्खनसीलतादिगुणयोगसिद्धत्ता वुत्तम्। भिक्खनसीलतागुणयुत्तोपि हि भिक्खु, भिक्खनधम्मतागुणयुत्तोपि भिक्खने साधुकारितागुणयुत्तोपीति सद्दविदू मञ्ञन्ति। तेन च तेसं भिक्खनसीलतादिगुणयोगसिद्धेन वचनेन हीनाधिकजनसेवितवुत्तिं पकासेन्तो उद्धतदीनभावनिग्गहं करोति। ‘‘भिक्खवो’’ति इमिना च करुणाविप्फारसोम्महदयनयननिपातपुब्बङ्गमेन वचनेन ते अत्तनो अभिमुखे करोन्तो तेनेव कथेतुकम्यतादीपकेन नेसं वचनेन सोतुकम्यतं जनेति, तेनेव च सम्बोधनत्थेन साधुकं मनसिकारेपि नियोजेति। साधुकं मनसिकारायत्ता हि सासनसम्पत्ति।&lt;br&gt;&#xA;अपरेसुपि देवमनुस्सेसु विज्जमानेसु कस्मा भिक्खूयेव आमन्तेसीति चे? जेट्ठसेट्ठासन्नसदासन्निहितभावतो। सब्बपरिससाधारणा हि भगवतो धम्मदेसना, परिसाय जेट्ठा भिक्खू पठमं उप्पन्नत्ता, सेट्ठा अनगारियभावं आदिं कत्वा सत्थुचरियानुविधायकत्ता सकलसासनपटिग्गाहकत्ता च, आसन्ना तत्थ निसिन्नेसु सत्थुसन्तिकत्ता, सदासन्निहिता सत्थुसन्तिकावचरत्ताति। अपिच ते धम्मदेसनाय भाजनं यथानुसिट्ठं पटिपत्तिसब्भावतो। विसेसतो च एकच्चे भिक्खूयेव सन्धाय अयं देसनापीति एवं आमन्तेसि।&lt;br&gt;&#xA;किमत्थं पन भगवा धम्मं देसेन्तो पठमं भिक्खू आमन्तेसि, न धम्ममेव देसेसीति? सतिजननत्थम्। भिक्खू अञ्ञं चिन्तेन्तापि विक्खित्तचित्तापि धम्मं पच्चवेक्खन्तापि कम्मट्ठानं मनसिकरोन्तापि निसिन्ना होन्ति। ते अनामन्तेत्वा धम्मे देसियमाने ‘‘अयं देसना किंनिदाना किंपच्चया कतमाय अट्ठुप्पत्तिया देसिता’’ति सल्लक्खेतुं असक्कोन्ता दुग्गहितं वा गण्हेय्युं, न वा गण्हेय्युं, तेन नेसं सतिजननत्थं भगवा पठमं आमन्तेत्वा पच्छा धम्मं देसेति।&lt;br&gt;&#xA;भदन्तेति गारववचनमेतं, सत्थुनो पटिवचनदानं वा। अपिचेत्थ ‘‘भिक्खवो’’ति वदमानो भगवा भिक्खू आलपति। ‘‘भदन्ते’’ति वदमाना ते भगवन्तं पच्चालपन्ति। तथा हि ‘‘भिक्खवो’’ति भगवा आभासति, ‘‘भदन्ते’’ति पच्चाभासन्ति। ‘‘भिक्खवो’’ति पटिवचनं दापेति, ‘‘भदन्ते’’ति पटिवचनं देन्ति। ते भिक्खूति ये भगवा आमन्तेसि, ते। भगवतो पच्चस्सोसुन्ति भगवतो आमन्तनं पतिअस्सोसुं, अभिमुखा हुत्वा सुणिंसु सम्पटिच्छिंसु पटिग्गहेसुन्ति अत्थो। भगवा एतदवोचाति, भगवा एतं इदानि वत्तब्बं सकलसुत्तं अवोच। एत्तावता यं आयस्मता आनन्देन अत्थब्यञ्जनसम्पन्नस्स बुद्धानं देसनाञाणगम्भीरभावसंसूचकस्स इमस्स सुत्तस्स सुखावगाहणत्थं कालदेसदेसकपरिसापदेसप्पटिमण्डितं निदानं भासितं, तस्स अत्थवण्णना समत्ता।&lt;br&gt;&#xA;इदानि पटिच्चसमुप्पादं वोतिआदिना नयेन भगवता निक्खित्तस्स सुत्तस्स संवण्णनाय ओकासो अनुप्पत्तो। सा पनेसा सुत्तवण्णना यस्मा सुत्तनिक्खेपं विचारेत्वा वुच्चमाना पाकटा होति, तस्मा सुत्तनिक्खेपं ताव विचारेस्साम। चत्तारो हि सुत्तनिक्खेपा – अत्तज्झासयो, परज्झासयो, पुच्छावसिको, अट्ठुप्पत्तिकोति। तत्थ यानि सुत्तानि भगवा परेहि अनज्झिट्ठो केवलं अत्तनो अज्झासयेनेव कथेति, सेय्यथिदं – दसबलसुत्तन्तहारको चन्दोपम-वीणोपम-सम्मप्पधान-इद्धिपाद-इन्द्रियबल-बोज्झङ्गमग्गङ्ग-सुत्तन्तहारकोति एवमादीनि, तेसं अत्तज्झासयो निक्खेपो।&lt;br&gt;&#xA;यानि पन ‘‘परिपक्का खो राहुलस्स विमुत्तिपरिपाचनीया धम्मा। यंनूनाहं राहुलं उत्तरिं आसवानं खये विनेय्य’’न्ति (सं॰ नि॰ ४.१२१; म॰ नि॰ ३.४१६) एवं परेसं अज्झासयं खन्तिं निज्झानक्खमं मनं अभिनीहारं बुज्झनभावञ्च अपेक्खित्वा परज्झासयवसेन कथितानि, सेय्यथिदं – चूळराहुलोवादसुत्तं, महाराहुलोवादसुत्तं, धम्मचक्कप्पवत्तनं, अनत्तलक्खणसुत्तं, आसीविसोपमसुत्तं, धातुविभङ्गसुत्तन्ति, एवमादीनि, तेसं परज्झासयो निक्खेपो।&lt;br&gt;&#xA;भगवन्तं पन उपसङ्कमित्वा चतस्सो परिसा चत्तारो वण्णा नागा सुपण्णा गन्धब्बा असुरा यक्खा महाराजानो तावतिंसादयो देवा महाब्रह्माति एवमादयो ‘‘बोज्झङ्गा बोज्झङ्गाति, भन्ते, वुच्चन्ति – (सं॰ नि॰ ५.२०२) नीवरणा नीवरणाति, भन्ते, वुच्चन्ति – इमे नु खो, भन्ते, पञ्चुपादानक्खन्धा, किंसूध वित्तं पुरिसस्स सेट्ठ’’न्तिआदिना (सं॰ नि॰ १.२४६; सु॰ नि॰ १८३) नयेन पञ्हं पुच्छन्ति। एवं पुट्ठेन भगवता यानि कथितानि बोज्झङ्गसंयुत्तादीनि, यानि वा पनञ्ञानिपि देवतासंयुत्त, मारसंयुत्त, ब्रह्मसंयुत्त, सक्कपञ्ह, चूळवेदल्ल, महावेदल्ल, सामञ्ञफलआळवक, सूचिलोम, खरलोमसुत्तादीनि, तेसं पुच्छावसिको निक्खेपो।&lt;br&gt;&#xA;यानि पन तानि उप्पन्नं कारणं पटिच्च कथितानि, सेय्यथिदं – धम्मदायादम्। चूळसीहनादसुत्तं पुत्तमंसूपमं दारुक्खन्धूपमं अग्गिक्खन्धूपमं फेणपिण्डूपमं पारिच्छत्तकूपमन्ति एवमादीनि, तेसं अट्ठुप्पत्तिको निक्खेपो।&lt;br&gt;&#xA;एवमेतेसु चतूसु निक्खेपेसु इमस्स पटिच्चसमुप्पादसुत्तस्स परज्झासयो निक्खेपो। परपुग्गलज्झासयवसेन हिदं भगवता निक्खित्तम्। कतमेसं पुग्गलानं अज्झासयवसेनाति? उग्घटितञ्ञूनम्। चत्तारो हि पुग्गला उग्घटितञ्ञू विपञ्चितञ्ञू नेय्यो पदपरमोति। तत्थ यस्स पुग्गलस्स सह उदाहटवेलाय धम्माभिसमयो होति, अयं वुच्चति पुग्गलो उग्घटितञ्ञू। यस्स पुग्गलस्स संखित्तेन भासितस्स वित्थारेन अत्थे विभजियमाने धम्माभिसमयो होति, अयं वुच्चति पुग्गलो विपञ्चितञ्ञू। यस्स पुग्गलस्स उद्देसतो परिपुच्छतो योनिसो मनसिकरोतो, कल्याणमित्ते सेवतो, भजतो, पयिरुपासतो, अनुपुब्बेन धम्माभिसमयो होति, अयं वुच्चति पुग्गलो नेय्यो। यस्स पुग्गलस्स बहुम्पि सुणतो, बहुम्पि धारयतो, बहुम्पि वाचयतो न ताय जातिया धम्माभिसमयो होति, अयं वुच्चति पुग्गलो पदपरमो। इति इमेसु चतूसु पुग्गलेसु उग्घटितञ्ञूपुग्गलानं अज्झासयवसेन इदं सुत्तं निक्खित्तम्।&lt;br&gt;&#xA;तदा किर पञ्चसता जनपदवासिका भिक्खू सब्बेव एकचरा द्विचरा तिचरा चतुचरा पञ्चचरा सभागवुत्तिनो धुतङ्गधरा आरद्धवीरिया युत्तयोगा विपस्सका सण्हं सुखुमं सुञ्ञतं पच्चयाकारदेसनं पत्थयमाना सायन्हसमये भगवन्तं उपसङ्कमित्वा, वन्दित्वा, रत्तकम्बलसाणिया परिक्खिपमाना विय देसनं पच्चासीसमाना परिवारेत्वा निसीदिंसु। तेसं अज्झासयवसेन भगवा इदं सुत्तं आरभि। यथा हि छेको चित्तकारो अपरिकम्मकतभित्तिं लभित्वा, न आदितोव रूपं समुट्ठापेसि, महामत्तिकलेपादीहि पन भित्तिपरिकम्मं ताव कत्वा , कतपरिकम्माय भित्तिया रूपं समुट्ठापेति, कतपरिकम्मं पन भित्तिं लभित्वा, भित्तिपरिकम्मब्यापारं अकत्वा, रङ्गजातानि योजेत्वा, वट्टिकं वा तूलिकं वा आदाय रूपमेव समुट्ठापेति, एवमेव भगवा अकताभिनिवेसं आदिकम्मिककुलपुत्तं लभित्वा नास्स आदितोव अरहत्तपदट्ठानं सण्हं सुखुमं सुञ्ञतं विपस्सनालक्खणं आचिक्खति, सीलसमाधिकम्मस्सकतादिट्ठिसम्पदाय पन योजेन्तो पुब्बभागपटिपदं ताव आचिक्खति। यं सन्धाय वुत्तं –&lt;br&gt;&#xA;‘‘तस्मातिह त्वं, भिक्खु, आदिमेव विसोधेहि कुसलेसु धम्मेसु। को चादि कुसलानं धम्मानं? सीलञ्च सुविसुद्धं दिट्ठि च उजुका। यतो खो ते, भिक्खु, सीलञ्च सुविसुद्धं भविस्सति दिट्ठि च उजुका। ततो त्वं, भिक्खु, सीलं निस्साय सीले पतिट्ठाय चत्तारो सतिपट्ठाने तिविधेन भावेय्यासि। कतमे चत्तारो? इध त्वं, भिक्खु, अज्झत्तं वा काये कायानुपस्सी विहराहि आतापी सम्पजानो सतिमा विनेय्य लोके अभिज्झादोमनस्सम्। बहिद्धा वा काये…पे॰… अज्झत्तबहिद्धा वा काये…पे॰… धम्मेसु धम्मानुपस्सी विहराहि आतापी सम्पजानो सतिमा विनेय्य लोके अभिज्झादोमनस्सम्। यतो खो त्वं, भिक्खु, सीलं निस्साय सीले पतिट्ठाय इमे चत्तारो सतिपट्ठाने एवं तिविधेन भावेस्ससि, ततो तुय्हं, भिक्खु, या रत्ति वा दिवसो वा आगमिस्सति, वुद्धियेव पाटिकङ्खा कुसलेसु धम्मेसु, नो परिहानी’’ति (सं॰ नि॰ ५.३६९)।&lt;br&gt;&#xA;एवं आदिकम्मिककुलपुत्तस्स सीलकथाय परिकम्मं कथेत्वा, अरहत्तपदट्ठानं सण्हं सुखुमं सुञ्ञतं विपस्सनालक्खणं आचिक्खति।&lt;br&gt;&#xA;परिसुद्धसीलं पन आरद्धवीरियं युत्तयोगं विपस्सकं लभित्वा, नास्स पुब्बभागपटिपदं आचिक्खति, उजुकमेव पन अरहत्तपदट्ठानं सण्हं सुखुमं सुञ्ञतं विपस्सनालक्खणं आचिक्खति। इमे पञ्चसता भिक्खू पुब्बभागपटिपदं परिसोधेत्वा ठिता सुधन्तसुवण्णसदिसा सुपरिमज्जितमणिक्खन्धसन्निभा, एको लोकुत्तरमग्गोव नेसं अनागतो। इति तस्सागमनत्थाय सत्था तेसं अज्झासयं अपेक्खमानो इदं सुत्तं आरभि।&lt;br&gt;&#xA;तत्थ पटिच्चसमुप्पादन्ति पच्चयाकारम्। पच्चयाकारो हि अञ्ञमञ्ञं पटिच्च सहिते धम्मे उप्पादेति। तस्मा पटिच्चसमुप्पादोति वुच्चति। अयमेत्थ सङ्खेपो, वित्थारो पन विसुद्धिमग्गतो गहेतब्बो।&lt;br&gt;&#xA;वोति अयं वो-सद्दो पच्चत्त-उपयोगकरण-सम्पदान-सामिवचन-पदपूरणेसु दिस्सति। ‘‘कच्चि पन वो अनुरुद्धा समग्गा सम्मोदमाना’’तिआदीसु (म॰ नि॰ १.३२६; महाव॰ ४६६) हि पच्चत्ते दिस्सति। ‘‘गच्छथ, भिक्खवे, पणामेमि वो’’तिआदीसु (म॰ नि॰ २.१५७) उपयोगे। ‘‘न वो मम सन्तिके वत्थब्ब’’न्तिआदीसु (म॰ नि॰ २.१५७) करणे। ‘‘वनपत्थपरियायं वो, भिक्खवे, देसेस्सामी’’तिआदीसु (म॰ नि॰ १.१९०) सम्पदाने। ‘‘सब्बेसं वो, सारिपुत्त, सुभासित’’न्तिआदीसु (म॰ नि॰ १.३४५) सामिवचने। ‘‘ये हि वो अरिया परिसुद्धकायकम्मन्ता’’तिआदीसु (म॰ नि॰ १.३५) पदपूरणमत्ते। इध पनायं सम्पदाने दट्ठब्बो। भिक्खवेति पतिस्सवेन अभिमुखीभूतानं पुन आलपनम्। देसेस्सामीति देसनापटिजाननम्। तं सुणाथाति तं पटिच्चसमुप्पादं तं देसनं मया वुच्चमानं सुणाथ।&lt;br&gt;&#xA;साधुकं मनसि करोथाति एत्थ पन साधुकं साधूति एकत्थमेतम्। अयञ्च साधुसद्दो आयाचन-सम्पटिच्छन-सम्पहंसन-सुन्दर-दळ्हीकम्मादीसु दिस्सति। ‘‘साधु मे, भन्ते, भगवा संखित्तेन धम्मं देसेतू’’तिआदीसु (अ॰ नि॰ ४.२५७; सं॰ नि॰ ४.६५; ५.३८१) हि आयाचने दिस्सति। ‘‘साधु, भन्तेति खो सो भिक्खु भगवतो भासितं अभिनन्दित्वा अनुमोदित्वा’’तिआदीसु (म॰ नि॰ ३.८६) सम्पटिच्छने। ‘‘साधु साधु, सारिपुत्ता’’तिआदीसु (दी॰ नि॰ ३.३४९) सम्पहंसने।&lt;br&gt;&#xA;‘‘साधु धम्मरुची राजा, साधु पञ्ञाणवा नरो।&lt;br&gt;&#xA;साधु मित्तानमद्दुब्भो, पापस्स अकरणं सुख’’न्ति॥ –&lt;br&gt;&#xA;आदीसु (जा॰ २.१८.१०१) सुन्दरे। ‘‘तेन हि, ब्राह्मण, साधुकं सुणाही’’तिआदीसु (अ॰ नि॰ ५.१९२) साधुकसद्दोयेव दळ्हीकम्मे आणत्तियन्तिपि वुच्चति। इध पनायं एत्थेव दळ्हीकम्मे आणत्तिया च अत्थो वेदितब्बो, सुन्दरत्थेपि वट्टति। दळ्हीकरणत्थेन हि ‘‘दळ्हं इमं धम्मं सुणाथ, सुग्गहितं गण्हन्ता’’, आणत्तिअत्थेन ‘‘मम आणत्तिया सुणाथ’’ सुन्दरत्थेन ‘‘सुन्दरमिमं भद्दकं धम्मं सुणाथा’’ति एतं दीपितं होति। मनसि करोथाति आवज्जेथ। समन्नाहरथाति अत्थो। अविक्खित्तचित्ता हुत्वा निसामेथ, चित्ते करोथाति अधिप्पायो।&lt;br&gt;&#xA;इदानेत्थ तं सुणाथाति सोतिन्द्रियविक्खेपनिवारणमेतम्। साधुकं मनसि करोथाति मनसिकारे दळ्हीकम्मनियोजनेन मनिन्द्रियविक्खेपनिवारणम्। पुरिमञ्चेत्थ ब्यञ्जनविपल्लासगाहनिवारणं, पच्छिमं अत्थविपल्लासगाहनिवारणम्। पुरिमेन च धम्मस्सवने नियोजेति, पच्छिमेन सुतानं धम्मानं धारणूपपरिक्खासु। पुरिमेन च ‘‘सब्यञ्जनो अयं धम्मो, तस्मा सवनीयो’’ति दीपेति, पच्छिमेन ‘‘सात्थो, तस्मा मनसि कातब्बो’’ति। साधुकपदं वा उभयपदेहि योजेत्वा, ‘‘यस्मा अयं धम्मो धम्मगम्भीरो च देसनागम्भीरो च, तस्मा सुणाथ साधुकम्। यस्मा अत्थगम्भीरो च पटिवेधगम्भीरो च, तस्मा साधुकं मनसि करोथा’’ति एवं योजना वेदितब्बा। भासिस्सामीति देसेस्सामि। ‘‘तं सुणाथा’’ति एत्थ पटिञ्ञातं देसनं संखित्ततोव न देसेस्सामि, अपिच खो वित्थारतोपि नं भासिस्सामीति वुत्तं होति। सङ्खेपवित्थारवाचकानि हि एतानि पदानि। यथाह वङ्गीसत्थेरो –&lt;br&gt;&#xA;‘‘संखित्तेनपि देसेति, वित्थारेनपि भासति।&lt;br&gt;&#xA;साळिकायिव निग्घोसो, पटिभानं उदीरयी’’ति॥ (सं॰ नि॰ १.२१४; थेरगा॰ १२४१)।&lt;br&gt;&#xA;एवं वुत्ते उस्साहजाता हुत्वा एवं, भन्तेति खो ते भिक्खू भगवतो पच्चस्सोसुं सत्थु वचनं सम्पटिच्छिंसु, पटिग्गहेसुन्ति वुत्तं होति।&lt;br&gt;&#xA;अथ नेसं भगवा एतदवोच – एतं इदानि वत्तब्बं ‘‘कतमो च, भिक्खवे, पटिच्चसमुप्पादो’’तिआदिं सकलं सुत्तं अवोच। तत्थ कतमो च, भिक्खवे, पटिच्चसमुप्पादोति कथेतुकम्यतापुच्छा। पञ्चविधा हि पुच्छा अदिट्ठजोतनापुच्छा दिट्ठसंसन्दनापुच्छा विमतिच्छेदनापुच्छा अनुमतिपुच्छा कथेतुकम्यतापुच्छाति, तासं इदं नानत्तं –&lt;br&gt;&#xA;कतमा अदिट्ठजोतना पुच्छा (महानि॰ १५०; चूळनि॰ पुण्णकमाणवपुच्छानिद्देस १२)? पकतिया लक्खणं अञ्ञातं होति अदिट्ठं अतुलितं अतीरितं अविभूतं अविभावितम्। तस्स ञाणाय दस्सनाय तुलनाय तीरणाय विभूताय विभावनत्थाय पञ्हं पुच्छति। अयं अदिट्ठजोतनापुच्छा।&lt;br&gt;&#xA;कतमा दिट्ठसंसन्दनापुच्छा? पकतिया लक्खणं ञातं होति दिट्ठं तुलितं तीरितं विभूतं विभावितम्। सो अञ्ञेहि पण्डितेहि सद्धिं संसन्दनत्थाय पञ्हं पुच्छति। अयं दिट्ठसंसन्दनापुच्छा।&lt;br&gt;&#xA;कतमा विमतिच्छेदनापुच्छा? पकतिया संसयपक्खन्दो होति विमतिपक्खन्दो द्वेळ्हकजातो – ‘‘एवं नु खो, न नु खो, कथं नु खो’’ति, सो विमतिच्छेदनत्थाय पञ्हं पुच्छति, अयं विमतिच्छेदनापुच्छा।&lt;br&gt;&#xA;कतमा अनुमतिपुच्छा? भगवा भिक्खूनं अनुमतिया पञ्हं पुच्छति – ‘‘तं किं मञ्ञथ, भिक्खवे, रूपं निच्चं वा अनिच्चं वा’’ति, अनिच्चं, भन्ते। यं पनानिच्चं दुक्खं वा तं सुखं वाति, दुक्खं, भन्ते। यं पनानिच्चं दुक्खं विपरिणामधम्मं, कल्लं नु तं समनुपस्सितुं – ‘‘एतं मम एसोहमस्मि एसो मे अत्ता’’ति, नो हेतं भन्तेति (सं॰ नि॰ ३.७९)। अयं अनुमतिपुच्छा।&lt;br&gt;&#xA;कतमा कथेतुकम्यतापुच्छा? भगवा भिक्खूनं कथेतुकम्यताय पञ्हं पुच्छति – ‘‘चत्तारोमे, भिक्खवे, सतिपट्ठाना। कतमे चत्तारो’’ति? अयं कथेतुकम्यतापुच्छाति।&lt;br&gt;&#xA;तत्थ बुद्धानं पुरिमा तिस्सो पुच्छा नत्थि। कस्मा? बुद्धानञ्हि तीसु अद्धासु किञ्चि सङ्खतं अद्धाविमुत्तं वा असङ्खतं अदिट्ठं अजोतितं अतुलितं अतीरितं अविभूतं अविभावितं नाम नत्थि। तेन नेसं अदिट्ठजोतनापुच्छा नत्थि। यं पन भगवता अत्तनो ञाणेन पटिविद्धं, तस्स अञ्ञेन समणेन वा ब्राह्मणेन वा देवेन वा मारेन वा ब्रह्मुना वा सद्धिं संसन्दनकिच्चं नत्थि। तेनस्स दिट्ठसंसन्दनापुच्छा नत्थि। यस्मा पनेस अकथंकथी तिण्णविचिकिच्छो सब्बधम्मेसु विहतसंसयो। तेनस्स विमतिच्छेदनापुच्छा नत्थि। इतरा पन द्वे पुच्छा भगवतो अत्थि। तासु अयं कथेतुकम्यता पुच्छाति वेदितब्बा।&lt;br&gt;&#xA;इदानि ताव पुच्छाय पुट्ठं पच्चयाकारं विभजन्तो अविज्जापच्चया, भिक्खवे, सङ्खारातिआदिमाह। एत्थ च यथा नाम ‘‘पितरं कथेस्सामी’’ति आरद्धो ‘‘तिस्सस्स पिता सोणस्स पिता’’ति पठमतरं पुत्तम्पि कथेति, एवमेव भगवा पच्चयं कथेतुं आरद्धो ‘‘अविज्जापच्चया सङ्खारा’’तिआदिना नयेन सङ्खारादीनं पच्चये अविज्जादिधम्मे कथेन्तो पच्चयुप्पन्नम्पि कथेसि। आहारवग्गस्स पन परियोसाने ‘‘पटिच्चसमुप्पादञ्च वो, भिक्खवे, देसेस्सामि पटिच्चसमुप्पन्ने च धम्मे’’ति (सं॰ नि॰ २.२०) उभयं आरभित्वा उभयम्पि कथेसि। इदानि अविज्जापच्चया सङ्खारातिआदीसु पन अविज्जा च सा पच्चयो चाति अविज्जापच्चयो। तस्मा अविज्जापच्चया सङ्खारा सम्भवन्तीति इमिना नयेन अत्थो वेदितब्बो। अयमेत्थ सङ्खेपो, वित्थारेन पन सब्बाकारसम्पन्ना अनुलोमपटिच्चसमुप्पादकथा विसुद्धिमग्गे कथिता, तस्मा सा तत्थ कथितवसेनेव गहेतब्बा।&lt;br&gt;&#xA;पटिलोमकथायं पन अविज्जाय त्वेवाति अविज्जाय तु एव। असेसविरागनिरोधाति विरागसङ्खातेन मग्गेन असेसनिरोधा। सङ्खारनिरोधोति सङ्खारानं अनुप्पादनिरोधो होति। एवंनिरोधानं पन सङ्खारानं निरोधा विञ्ञाणादीनञ्च निरोधा नामरूपादीनि निरुद्धानियेव होन्तीति दस्सेतुं सङ्खारनिरोधा विञ्ञाणनिरोधोतिआदीनि वत्वा, एवमेतस्स केवलस्स दुक्खक्खन्धस्स निरोधो होतीति आह। तत्थ केवलस्साति सकलस्स, सुद्धस्स वा, सत्तविरहितस्साति अत्थो। दुक्खक्खन्धस्साति दुक्खरासिस्स। निरोधो होतीति अनुप्पादो होति। इति भगवा अनुलोमतो द्वादसहि पदेहि वट्टकथं कथेत्वा तमेव वट्टं विनिवट्टेत्वा पटिलोमतो द्वादसहि पदेहि विवट्टं कथेन्तो अरहत्तेन देसनाय कूटं गण्हि। देसनापरियोसाने ते पञ्चसता आरद्धविपस्सका उग्घटितञ्ञूपुग्गला सूरियरस्मिसम्फुट्ठानि परिपाकगतानि पदुमानि विय सच्चानि बुज्झित्वा अरहत्तफले पतिट्ठहिंसु।&lt;br&gt;&#xA;इदमवोच भगवाति इदं वट्टविवट्टवसेन सकलसुत्तं भगवा अवोच। अत्तमना ते भिक्खूति तुट्ठचित्ता ते पञ्चसता खीणासवा भिक्खू। भगवतो भासितं अभिनन्दुन्ति करवीकरुतमञ्जुना कण्णसुखेन पण्डितजनहदयानं अमताभिसेकसदिसेन ब्रह्मस्सरेन भासतो भगवतो वचनं अभिनन्दिंसु, अनुमोदिंसु चेव सम्पटिच्छिंसु चाति अत्थो। तेनेतं वुच्चति –&lt;br&gt;&#xA;‘‘सुभासितं सुलपितं, साधु साधूति तादिनो।&lt;br&gt;&#xA;अनुमोदमाना सिरसा, सम्पटिच्छिंसु भिक्खवो’’ति॥&lt;br&gt;&#xA;पठमपटिच्चसमुप्पादसुत्तवण्णना निट्ठिता।&lt;/p&gt;</description>
    </item>
    <item>
      <title>०२. अभिसमयसंयुत्तम्</title>
      <link>https://vishvAsa.github.io/pALi/02_aTThakathA/02_suttapiTaka/03_saMyuttanikAya/02_nidAnavagga-aTThakathA/02_abhisamayasaMyuttam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/03_saMyuttanikAya/02_nidAnavagga-aTThakathA/02_abhisamayasaMyuttam/</guid>
      <description>&lt;p&gt;२. अभिसमयसंयुत्तम्&lt;/p&gt;&#xA;&lt;h2 id=&#34;१-नखसखसततवणणन&#34;&gt;१. नखसिखासुत्तवण्णना&lt;/h2&gt;&#xA;&lt;p&gt;७४. अभिसमयसंयुत्तस्स पठमे नखसिखायन्ति मंसट्ठानेन विमुत्ते नखग्गे। नखसिखा च नाम लोकियानं महतीपि होति, सत्थु पन रत्तुप्पलपत्तकोटि विय सुखुमा। कथं पनेत्थ पंसु पतिट्ठितोति? अधिट्ठानबलेन। भगवता हि अत्थं ञापेतुकामेन अधिट्ठानबलेन तत्थ पतिट्ठापितो। सतिमं कलन्ति महापथविया पंसुं सतकोट्ठासे कत्वा ततो एककोट्ठासम्। परतोपि एसेव नयो। अभिसमेताविनोति पञ्ञाय अरियसच्चानि अभिसमेत्वा ठितस्स। पुरिमं दुक्खक्खन्धं परिक्खीणं परियादिण्णं उपनिधायाति एतदेव बहुतरं दुक्खं, यदिदं परिक्खीणन्ति एवं पठमं वुत्तं दुक्खक्खन्धं उपनिधाय, ञाणेन तं तस्स सन्तिके ठपेत्वा उपपरिक्खियमानेति अत्थो। कतमं पनेत्थ पुरिमदुक्खं नाम? यं परिक्खीणम्। कतमं पन परिक्खीणं? यं पठममग्गस्स अभावितत्ता उप्पज्जेय्य। कतमं पन उपनिधाय? यं सत्तसु अत्तभावेसु अपाये अट्ठमञ्च पटिसन्धिं आदिं कत्वा यत्थ कत्थचि उप्पज्जेय्य, सब्बं तं परिक्खीणन्ति वेदितब्बम्। सत्तक्खत्तुन्ति सत्त वारे, सत्तसु अत्तभावेसूति अत्थो। परमताति इदमस्स परं पमाणन्ति दस्सेति। महत्थियोति महतो अत्थस्स निप्फादको। पठमम्।&lt;/p&gt;</description>
    </item>
    <item>
      <title>०३. धातुसंयुत्तम्</title>
      <link>https://vishvAsa.github.io/pALi/02_aTThakathA/02_suttapiTaka/03_saMyuttanikAya/02_nidAnavagga-aTThakathA/03_dhAtusaMyuttam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/03_saMyuttanikAya/02_nidAnavagga-aTThakathA/03_dhAtusaMyuttam/</guid>
      <description>&lt;p&gt;३. धातुसंयुत्तम्&lt;br&gt;&#xA;१. नानत्तवग्गो&lt;/p&gt;&#xA;&lt;h2 id=&#34;१धतननततसततवणणन&#34;&gt;१.धातुनानत्तसुत्तवण्णना&lt;/h2&gt;&#xA;&lt;p&gt;८५. धातुसंयुत्तस्स पठमे निस्सत्तट्ठसुञ्ञतट्ठसङ्खातेन सभावट्ठेन धातूति लद्धनामानं धम्मानं नानासभावो धातुनानत्तम्। चक्खुधातूतिआदीसु चक्खुपसादो चक्खुधातु, रूपारम्मणं रूपधातु, चक्खुपसादवत्थुकं चित्तं चक्खुविञ्ञाणधातु। सोतपसादो सोतधातु, सद्दारम्मणं सद्दधातु, सोतपसादवत्थुकं चित्तं सोतविञ्ञाणधातु। घानपसादो घानधातु, गन्धारम्मणं गन्धधातु, घानपसादवत्थुकं चित्तं घानविञ्ञाणधातु। जिव्हापसादो जिव्हाधातु, रसारम्मणं रसधातु, जिव्हापसादवत्थुकं चित्तं जिव्हाविञ्ञाणधातु। कायपसादो कायधातु, फोट्ठब्बारम्मणं फोट्ठब्बधातु, कायपसादवत्थुकं चित्तं कायविञ्ञाणधातु। तिस्सो मनोधातुयो मनोधातु, वेदनादयो तयो खन्धा सुखुमरूपानि निब्बानञ्च धम्मधातु, सब्बम्पि मनोविञ्ञाणं मनोविञ्ञाणधातूति। एत्थ च सोळस धातुयो कामावचरा, अवसाने द्वे चतुभूमिकाति। पठमम्।&lt;/p&gt;</description>
    </item>
    <item>
      <title>०४. अनमतग्गसंयुत्तम्</title>
      <link>https://vishvAsa.github.io/pALi/02_aTThakathA/02_suttapiTaka/03_saMyuttanikAya/02_nidAnavagga-aTThakathA/04_anamataggasaMyuttam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/03_saMyuttanikAya/02_nidAnavagga-aTThakathA/04_anamataggasaMyuttam/</guid>
      <description>&lt;p&gt;४. अनमतग्गसंयुत्तम्&lt;br&gt;&#xA;१. पठमवग्गो&lt;/p&gt;&#xA;&lt;h2 id=&#34;१-तणकटठसततवणणन&#34;&gt;१. तिणकट्ठसुत्तवण्णना&lt;/h2&gt;&#xA;&lt;p&gt;१२४. अनमतग्गसंयुत्तस्स पठमे अनमतग्गोति अनु अमतग्गो, वस्ससतं वस्ससहस्सं ञाणेन अनुगन्त्वापि अमतग्गो अविदितग्गो, नास्स सक्का इतो वा एत्तो वा अग्गं जानितुं, अपरिच्छिन्नपुब्बापरकोटिकोति अत्थो। संसारोति खन्धादीनं अविच्छिन्नप्पवत्ता पटिपाटि। पुब्बा कोटि न पञ्ञायतीति पुरिममरियादा न दिस्सति। यदग्गेन चस्स पुरिमा कोटि न पञ्ञायति, पच्छिमापि तदग्गेनेव न पञ्ञायति, वेमज्झेयेव पन सत्ता संसरन्ति। परियादानं गच्छेय्याति इदं उपमाय खुद्दकत्ता वुत्तम्। बाहिरसमयस्मिञ्हि अत्थो परित्तो होति, उपमा महती। ‘‘हत्थी विय अयं गोणो, गोणो विय सूकरो, समुद्दो विय तळाक’’न्ति हि वुत्ते न तेसं तादिसं पमाणं होति। बुद्धसमये पन उपमा परित्ता, अत्थो महा। पाळियञ्हि एको जम्बुदीपो गहितो, एवरूपानं पन जम्बुदीपानं सतेपि सहस्सेपि सतसहस्सेपि तिणादीनि तेन उपक्कमेन परियादानं गच्छेय्युं, न त्वेव पुरिसस्स मातु मातरोति। दुक्खं पच्चनुभूतन्ति तुम्हेहि दुक्खं अनुभूतम्। तिब्बन्ति तस्सेव वेवचनम्। ब्यसनन्ति ञातिब्यसनादिअनेकविधम्। कटसीति सुसानं, पथवीयेव वा। सा हि पुनप्पुनं मरन्तेहि सरीरनिक्खेपेन वड्ढिता। अलमेवाति युत्तमेव। पठमम्।&lt;/p&gt;</description>
    </item>
    <item>
      <title>०५. कस्सपसंयुत्तम्</title>
      <link>https://vishvAsa.github.io/pALi/02_aTThakathA/02_suttapiTaka/03_saMyuttanikAya/02_nidAnavagga-aTThakathA/05_kassapasaMyuttam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/03_saMyuttanikAya/02_nidAnavagga-aTThakathA/05_kassapasaMyuttam/</guid>
      <description>&lt;p&gt;५. कस्सपसंयुत्तम्&lt;/p&gt;&#xA;&lt;h2 id=&#34;१-सनतटठसततवणणन&#34;&gt;१. सन्तुट्ठसुत्तवण्णना&lt;/h2&gt;&#xA;&lt;p&gt;१४४. कस्सपसंयुत्तस्स पठमे सन्तुट्ठायन्ति सन्तुट्ठो अयम्। इतरीतरेनाति न थूलसुखुमलूखपणीतथिरजिण्णानं येन केनचि, अथ खो यथालद्धादीनं इतरीतरेन येन केनचि सन्तुट्ठोति अत्थो। चीवरस्मिञ्हि तयो सन्तोसा यथालाभसन्तोसो यथाबलसन्तोसो यथासारुप्पसन्तोसोति। पिण्डपातादीसुपि एसेव नयो।&lt;br&gt;&#xA;तेसं अयं पभेदसंवण्णना – इध भिक्खु चीवरं लभति सुन्दरं वा असुन्दरं वा, सो तेनेव यापेति, अञ्ञं न पत्थेति, लभन्तोपि न गण्हाति। अयमस्स चीवरे यथालाभसन्तोसो। अथ पन पकतिदुब्बलो वा होति आबाधजराभिभूतो वा, गरुचीवरं पारुपन्तो किलमति, सो सभागेन भिक्खुना सद्धिं तं परिवत्तेत्वा लहुकेन यापेन्तोपि सन्तुट्ठोव होति। अयमस्स चीवरे यथाबलसन्तोसो। अपरो पणीतपच्चयलाभी होति, सो पट्टचीवरादीनं अञ्ञतरं महग्घचीवरं बहूनि वा चीवरानि लभित्वा – ‘‘इदं थेरानं चिरपब्बजितानं, इदं बहुस्सुतानं अनुरूपं, इदं गिलानानं, इदं अप्पलाभीनं होतू’’ति दत्वा तेसं पुराणचीवरं वा सङ्कारकूटादितो वा पन नन्तकानि उच्चिनित्वा तेहि सङ्घाटिं कत्वा धारेन्तोपि सन्तुट्ठोव होति। अयमस्स चीवरे यथासारुप्पसन्तोसो।&lt;br&gt;&#xA;इध पन भिक्खु पिण्डपातं लभति लूखं वा पणीतं वा, सो तेनेव यापेति, अञ्ञं न पत्थेति, लभन्तोपि न गण्हाति। अयमस्स पिण्डपाते यथालाभ सन्तोसो। यो पन अत्तनो पकतिविरुद्धं वा ब्याधिविरुद्धं वा पिण्डपातं लभति, येनस्स परिभुत्तेन अफासु होति, सो सभागस्स भिक्खुनो तं दत्वा तस्स हत्थतो सप्पायभोजनं भुत्वा समणधम्मं करोन्तोपि सन्तुट्ठोव होति। अयमस्स पिण्डपाते यथाबलसन्तोसो। अपरो बहुं पणीतं पिण्डपातं लभति, सो तं चीवरं विय चिरपब्बजित-बहुस्सुत-अप्पलाभगिलानानं दत्वा , तेसं वा सेसकं पिण्डाय वा चरित्वा मिस्सकाहारं भुञ्जन्तोपि सन्तुट्ठोव होति। अयमस्स पिण्डपाते यथासारुप्पसन्तोसो।&lt;br&gt;&#xA;इध पन भिक्खु सेनासनं लभति मनापं वा अमनापं वा, सो तेन नेव सोमनस्सं न पटिघं उप्पादेति, अन्तमसो तिणसन्थारकेनापि यथालद्धेनेव तुस्सति। अयमस्स सेनासने यथालाभसन्तोसो। यो पन अत्तनो पकतिविरुद्धं वा ब्याधिविरुद्धं वा सेनासनं लभति, यत्थस्स वसतो अफासु होति, सो तं सभागस्स भिक्खुनो दत्वा तस्स सन्तके सप्पायसेनासने वसन्तोपि सन्तुट्ठोव होति। अयमस्स सेनासने यथाबलसन्तोसो। अपरो महापुञ्ञो लेणमण्डपकूटागारादीनि बहूनि पणीतसेनासनानि लभति, सो तानि चीवरादीनि विय चिरपब्बजितबहुस्सुतअप्पलाभगिलानानं दत्वा यत्थ कत्थचि वसन्तोपि सन्तुट्ठोव होति। अयमस्स सेनासने यथासारुप्पसन्तोसो। योपि ‘‘उत्तमसेनासनं नाम पमादट्ठानं, तत्थ निसिन्नस्स थिनमिद्धं ओक्कमति, निद्दाभिभूतस्स पटिबुज्झतो पापवितक्का पातुभवन्ती’’ति पटिसञ्चिक्खित्वा तादिसं सेनासनं पत्तम्पि न सम्पटिच्छति, सो तं पटिक्खिपित्वा अब्भोकासरुक्खमूलादीसु वसन्तो सन्तुट्ठोव होति। अयम्पि सेनासने यथासारुप्पसन्तोसो।&lt;br&gt;&#xA;इध पन भिक्खु भेसज्जं लभति लूखं वा पणीतं वा, सो यं लभति तेनेव तुस्सति, अञ्ञं न पत्थेति, लभन्तोपि न गण्हाति। अयमस्स गिलानपच्चये यथालाभसन्तोसो। यो पन तेलेनत्थिको फाणितं लभति, सो तं सभागस्स भिक्खुनो दत्वा तस्स हत्थतो तेलं गहेत्वा वा अञ्ञदेव वा परियेसित्वा भेसज्जं करोन्तोपि सन्तुट्ठोव होति। अयमस्स गिलानपच्चये यथाबलसन्तोसो। अपरो महापुञ्ञो बहुं तेलमधुफाणितादिपणीतभेसज्जं लभति, सो तं चीवरं विय चिरपब्बजित-बहुस्सुत-अप्पलाभगिलानानं दत्वा तेसं आभतेन येन केनचि यापेन्तोपि सन्तुट्ठोव होति। यो पन एकस्मिं भाजने मुत्तहरीतकं ठपेत्वा एकस्मिं चतुमधुरं ‘‘गण्ह, भन्ते, यदिच्छसी’’ति वुच्चमानो सचस्स तेसु अञ्ञतरेनपि रोगो वूपसम्मति, अथ ‘‘मुत्तहरीतकं नाम बुद्धादीहि वण्णित’’न्ति चतुमधुरं पटिक्खिपित्वा मुत्तहरीतकेन भेसज्जं करोन्तो परमसन्तुट्ठोव होति। अयमस्स गिलानपच्चये यथासारुप्पसन्तोसो। इति इमे तयो सन्तोसे सन्धाय ‘‘सन्तुट्ठायं, भिक्खवे, कस्सपो इतरीतरेन चीवरेना’’ति वुत्तम्।&lt;br&gt;&#xA;वण्णवादीति एको सन्तुट्ठो होति, सन्तोसस्स वण्णं न कथेति। एको न सन्तुट्ठो होति, सन्तोसस्स वण्णं कथेति। एको नेव सन्तुट्ठो होति, न सन्तोसस्स वण्णं कथेति। एको सन्तुट्ठो च होति, सन्तोसस्स च वण्णं कथेति। अयं तादिसोति दस्सेतुं इतरीतरचीवरसन्तुट्ठिया च वण्णवादीति वुत्तम्। अनेसनन्ति दूतेय्यपहिणगमनानुयोगप्पभेदं नानप्पकारं अनेसनम्। अलद्धाति अलभित्वा। यथा च एकच्चो ‘‘कथं नु खो चीवरं लभिस्सामी’’ति पुञ्ञवन्तेहि भिक्खूहि सद्धिं एकतो हुत्वा कोहञ्ञं करोन्तो उत्तसति परितस्सति, अयं एवं अलद्धा च चीवरं न परितस्सति। लद्धा चाति धम्मेन समेन लभित्वा। अगधितोति विगतलोभगेधो। अमुच्छितोति अधिमत्ततण्हाय मुच्छं अनापन्नो। अनज्झापन्नोति तण्हाय अनोत्थटो अपरियोनद्धो। आदीनवदस्सावीति अनेसनापत्तियञ्च गधितपरिभोगे च आदीनवं पस्समानो। निस्सरणपञ्ञोति, ‘‘यावदेव सीतस्स पटिघाताया’’ति वुत्तनिस्सरणमेव जानन्तो परिभुञ्जतीति अत्थो। इतरीतरेन पिण्डपातेनातिआदीसुपि यथालद्धादीनं येन केनचि पिण्डपातेन, येन केनचि सेनासनेन, येन केनचि गिलानपच्चयभेसज्जपरिक्खारेनाति एवमत्थो दट्ठब्बो।&lt;br&gt;&#xA;कस्सपेन वा हि वो, भिक्खवे, ओवदिस्सामीति एत्थ यथा महाकस्सपत्थेरो चतूसु पच्चयेसु तीहि सन्तोसेहि सन्तुट्ठो, तुम्हेपि तथारूपा भवथाति ओवदन्तो कस्सपेन ओवदति नाम। यो वा पनस्स कस्सपसदिसोति एत्थापि यो वा पनञ्ञोपि कस्सपसदिसो महाकस्सपत्थेरो विय चतूसु पच्चयेसु तीहि सन्तोसेहि सन्तुट्ठो भवेय्य, तुम्हेपि तथारूपा भवथाति ओवदन्तो कस्सपसदिसेन ओवदति नाम। तथत्ताय पटिपज्जितब्बन्ति ‘‘सम्मासम्बुद्धस्स इमाय इमस्मिं सन्तुट्ठिसुत्ते वुत्तसल्लेखाचारपटिपत्तिया कथनं नाम भारो, अम्हाकम्पि इमं पटिपत्तिं परिपूरं कत्वा पूरणं भारोयेव, आगतो खो पन भारो गहेतब्बो’’ति चिन्तेत्वा यथा मया कथितं, तथत्ताय तथाभावाय तुम्हेहिपि पटिपज्जितब्बन्ति। पठमम्।&lt;/p&gt;</description>
    </item>
    <item>
      <title>०६. लाभसक्कारसंयुत्तम्</title>
      <link>https://vishvAsa.github.io/pALi/02_aTThakathA/02_suttapiTaka/03_saMyuttanikAya/02_nidAnavagga-aTThakathA/06_lAbhasakkArasaMyuttam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/03_saMyuttanikAya/02_nidAnavagga-aTThakathA/06_lAbhasakkArasaMyuttam/</guid>
      <description>&lt;p&gt;६. लाभसक्कारसंयुत्तम्&lt;br&gt;&#xA;१. पठमवग्गो&lt;/p&gt;&#xA;&lt;h2 id=&#34;१-दरणसततवणणन&#34;&gt;१. दारुणसुत्तवण्णना&lt;/h2&gt;&#xA;&lt;p&gt;१५७. लाभसक्कारसंयुत्तस्स पठमे दारुणोति थद्धो। लाभसक्कारसिलोकोति एत्थ लाभो नाम चतुपच्चयलाभो। सक्कारोति तेसंयेव सुकतानं सुसङ्खतानं लाभो। सिलोकोति वण्णघोसो। कटुकोति तिखिणो। फरुसोति खरो। अन्तरायिकोति अन्तरायकरो। पठमम्।&lt;/p&gt;&#xA;&lt;h2 id=&#34;२-बळससततवणणन&#34;&gt;२. बळिससुत्तवण्णना&lt;/h2&gt;&#xA;&lt;p&gt;१५८. दुतिये बाळिसिकोति बळिसं गहेत्वा चरमानो मच्छघातको। आमिसगतन्ति आमिसमक्खितम्। आमिसचक्खूति आमिसे चक्खु दस्सनं अस्साति आमिसचक्खु। गिलबळिसोति गिलितबळिसो। अनयं आपन्नोति दुक्खं पत्तो। ब्यसनं आपन्नोति विनासं पत्तो। यथाकामकरणीयोति यथाकामेन यथारुचिया यथेव नं बाळिसिको इच्छति, तथेवस्स कत्तब्बोति अत्थो। यथाकामकरणीयो पापिमतोति यथा किलेसमारस्स कामो, एवं कत्तब्बो, निरयं वा तिरच्छानयोनिं वा पेत्तिविसयं वा पापेतब्बो। दुतियम्।&lt;/p&gt;</description>
    </item>
    <item>
      <title>०७. राहुलसंयुत्तम्</title>
      <link>https://vishvAsa.github.io/pALi/02_aTThakathA/02_suttapiTaka/03_saMyuttanikAya/02_nidAnavagga-aTThakathA/07_rAhulasaMyuttam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/03_saMyuttanikAya/02_nidAnavagga-aTThakathA/07_rAhulasaMyuttam/</guid>
      <description>&lt;p&gt;७. राहुलसंयुत्तम्&lt;br&gt;&#xA;१. पठमवग्गो&lt;/p&gt;&#xA;&lt;h2 id=&#34;१-८-चकखसततदवणणन&#34;&gt;१-८. चक्खुसुत्तादिवण्णना&lt;/h2&gt;&#xA;&lt;p&gt;१८८-१९५. राहुलसंयुत्तस्स पठमे एकोति चतूसु इरियापथेसु एकविहारी। वूपकट्ठोति विवेकट्ठो निस्सद्दो। अप्पमत्तोति सतिया अविप्पवसन्तो। आतापीति वीरियसम्पन्नो। पहितत्तो विहरेय्यन्ति विसेसाधिगमत्थाय पेसितत्तो हुत्वा विहरेय्यम्। अनिच्चन्ति हुत्वा अभावाकारेन अनिच्चम्। अथ वा उप्पादवयवन्तताय तावकालिकताय विपरिणामकोटिया निच्चपटिक्खेपतोति इमेहिपि कारणेहि अनिच्चम्। दुक्खन्ति चतूहि कारणेहि दुक्खं दुक्खमनट्ठेन दुक्खवत्थुकट्ठेन सततसम्पीळनट्ठेन सुखपटिक्खेपेनाति। कल्लन्ति युत्तम्। एतं ममाति तण्हागाहो। एसोहमस्मीति मानगाहो। एसो मे अत्ताति दिट्ठिगाहो। तण्हागाहो चेत्थ अट्ठसततण्हाविचरितवसेन, मानगाहो नवविधमानवसेन, दिट्ठिगाहो द्वासट्ठिदिट्ठिवसेन वेदितब्बो। निब्बिन्दं विरज्जतीति एत्थ विरागवसेन चत्तारो मग्गा कथिता, विरागा विमुच्चतीति एत्थ विमुत्तिवसेन चत्तारि सामञ्ञफलानि।&lt;br&gt;&#xA;एत्थ च पञ्चसु द्वारेसु पसादाव गहिता, मनोति इमिना तेभूमकं सम्मसनचारचित्तम्। दुतिये पञ्चसु द्वारेसु आरम्मणमेव। ततिये पञ्चसु द्वारेसु पसादवत्थुकचित्तमेव, मनोविञ्ञाणेन तेभूमकं सम्मसनचारचित्तं गहितम्। एवं सब्बत्थ नयो नेतब्बो। छट्ठे तेभूमकधम्मा। अट्ठमे पन तण्हाति तस्मिं तस्मिं द्वारे जवनप्पत्ताव लब्भति। पठमादीनि।&lt;/p&gt;</description>
    </item>
    <item>
      <title>०८. लक्खणसंयुत्तम्</title>
      <link>https://vishvAsa.github.io/pALi/02_aTThakathA/02_suttapiTaka/03_saMyuttanikAya/02_nidAnavagga-aTThakathA/08_lakkhaNasaMyuttam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/03_saMyuttanikAya/02_nidAnavagga-aTThakathA/08_lakkhaNasaMyuttam/</guid>
      <description>&lt;p&gt;८. लक्खणसंयुत्तम्&lt;br&gt;&#xA;१. पठमवग्गो&lt;/p&gt;&#xA;&lt;h2 id=&#34;१-अटठसततवणणन&#34;&gt;१. अट्ठिसुत्तवण्णना&lt;/h2&gt;&#xA;&lt;p&gt;२०२. लक्खणसंयुत्ते य्वायं आयस्मा च लक्खणोति लक्खणत्थेरो वुत्तो, एस जटिलसहस्सब्भन्तरे एहिभिक्खूपसम्पदाय उपसम्पन्नो आदित्तपरियायावसाने अरहत्तं पत्तो एको महासावकोति वेदितब्बो। यस्मा पनेस लक्खणसम्पन्नेन सब्बाकारपरिपूरेन ब्रह्मसमेन अत्तभावेन समन्नागतो, तस्मा ‘‘लक्खणो’’ति सङ्खं गतो। महामोग्गल्लानो पन पब्बजितदिवसतो सत्तमे दिवसे अरहत्तं पत्तो दुतियो अग्गसावको।&lt;br&gt;&#xA;सितं पात्वाकासीति मन्दहसितं पातुअकासि, पकासयि दस्सेसीति वुत्तं होति। किं पन दिस्वा थेरो सितं पात्वाकासीति? उपरि पाळियं आगतं अट्ठिकसङ्खलिकं एकं पेतलोके निब्बत्तं सत्तं दिस्वा। तञ्च खो दिब्बेन चक्खुना, न पसादचक्खुना। पसादचक्खुस्स हि एते अत्तभावा न आपाथं आगच्छन्ति। एवरूपं पन अत्तभावं दिस्वा कारुञ्ञे कत्तब्बे कस्मा सितं पात्वाकासीति? अत्तनो च बुद्धञाणस्स च सम्पत्तिं समनुस्सरणतो। तञ्हि दिस्वा थेरो ‘‘अदिट्ठसच्चेन नाम पुग्गलेन पटिलभितब्बा एवरूपा अत्तभावा मुत्तो अहं, लाभा वत मे, सुलद्धं वत मे’’ति अत्तनो च सम्पत्तिं अनुस्सरित्वा – ‘‘अहो बुद्धस्स भगवतो ञाणसम्पत्ति, ‘यो कम्मविपाको, भिक्खवे, अचिन्तेय्यो न चिन्तेतब्बो’ति देसेसि, पच्चक्खं वत कत्वा बुद्धा देसेन्ति, सुप्पटिविद्धा बुद्धानं धम्मधातू’’ति एवं बुद्धञाणसम्पत्तिञ्च अनुस्सरित्वा सितं पात्वाकासीति।&lt;br&gt;&#xA;अथ लक्खणत्थेरो कस्मा न अद्दस, किमस्स दिब्बचक्खु नत्थीति? नो नत्थि, महामोग्गल्लानो पन आवज्जेन्तो अद्दस, इतरो पन अनावज्जनेन न अद्दस। यस्मा पन खीणासवा नाम न अकारणा सितं करोन्ति, तस्मा तं लक्खणत्थेरो पुच्छि को नु खो, आवुसो मोग्गल्लान, हेतु, को पच्चयो सितस्स पातुकम्मायाति? थेरो पन यस्मा येहि अयं उपपत्ति सामं अदिट्ठा, ते दुस्सद्धापया होन्ति, तस्मा भगवन्तं सक्खिं कत्वा ब्याकातुकामताय अकालो खो, आवुसोतिआदिमाह। ततो भगवतो सन्तिके पुट्ठो इधाहं, आवुसोतिआदिना नयेन ब्याकासि।&lt;br&gt;&#xA;तत्थ अट्ठिकसङ्खलिकन्ति सेतं निम्मंसलोहितं अट्ठिसङ्घातम्। गिज्झापि काकापि कुललापीति एतेपि यक्खगिज्झा चेव यक्खकाका च यक्खकुलला च पच्चेतब्बा। पाकतिकानं पन गिज्झादीनं आपाथम्पि एतं रूपं नागच्छति। अनुपतित्वा अनुपतित्वाति अनुबन्धित्वा अनुबन्धित्वा। वितुदेन्तीति असिधारूपमेहि तिखिणेहि लोहतुण्डकेहि विज्झित्वा विज्झित्वा इतो चितो च चरन्ति गच्छन्ति। सा सुदं अट्टस्सरं करोतीति एत्थ सुदन्ति निपातो, सा अट्ठिकसङ्खलिका अट्टस्सरं आतुरस्सरं करोतीति अत्थो। अकुसलविपाकानुभवनत्थं किर योजनप्पमाणापि तादिसा अत्तभावा निब्बत्तन्ति, पसादुस्सदा च होन्ति पक्कगण्डसदिसा। तस्मा सा अट्ठिकसङ्खलिका बलववेदनातुरा तादिसं सद्दमकासीति।&lt;br&gt;&#xA;एवञ्च पन वत्वा पुन आयस्मा महामोग्गल्लानो ‘‘वट्टगामिसत्ता नाम एवरूपा अत्तभावा न मुच्चन्ती’’ति सत्तेसु कारुञ्ञं पटिच्च उप्पन्नं धम्मसंवेगं दस्सेन्तो तस्स मय्हं, आवुसो, एतदहोसि अच्छरियं वत भोतिआदिमाह। ततो भगवा थेरस्स आनुभावं पकासेन्तो चक्खुभूता वत, भिक्खवे , सावका विहरन्तीतिआदिमाह। तत्थ चक्खु भूतं जातं उप्पन्नं एतेसन्ति चक्खुभूता, भूतचक्खुका उप्पन्नचक्खुका चक्खुं उप्पादेत्वा विहरन्तीति अत्थो। दुतियपदेपि एसेव नयो। यत्र हि नामाति एत्थ यत्राति कारणवचनम्। तत्रायं अत्थयोजना – यस्मा नाम सावकोपि एवरूपं ञस्सति वा दक्खति वा सक्खिं वा करिस्सति, तस्मा अवोचुम्ह – ‘‘चक्खुभूता वत, भिक्खवे, सावका विहरन्ति, ञाणभूता वत, भिक्खवे, सावका विहरन्ती’’ति। पुब्बेव मे सो, भिक्खवे, सत्तो दिट्ठोति बोधिमण्डे सब्बञ्ञुतञ्ञाणपटिवेधेन अप्पमाणेसु चक्कवाळेसु अप्पमाणे सत्तनिकाये भवगतियोनिठितिनिवासे च पच्चक्खं करोन्तेन मया पुब्बेव सो सत्तो दिट्ठोति वदति।&lt;br&gt;&#xA;गोघातकोति गावो वधित्वा अट्ठितो मंसं मोचेत्वा विक्किणित्वा जीविकं कप्पनकसत्तो। तस्सेव कम्मस्स विपाकावसेसेनाति तस्स नानाचेतनाहि आयूहितस्स अपरापरियकम्मस्स। तत्र हि याय चेतनाय नरके पटिसन्धि जनिता, तस्सा विपाके परिक्खीणे अवसेसकम्मं वा कम्मनिमित्तं वा आरम्मणं कत्वा पुन पेतादीसु पटिसन्धि निब्बत्तति, तस्मा सा पटिसन्धि कम्मसभागताय आरम्मणसभागताय वा ‘‘तस्सेव कम्मस्स विपाकावसेसो’’ति वुच्चति। अयञ्च सत्तो एवं उप्पन्नो। तेनाह – ‘‘तस्सेव कम्मस्स विपाकावसेसेना’’ति। तस्स किर नरका चवनकाले निम्मंसकतानं गुन्नं अट्ठिरासियेव निमित्तं अहोसि। सो पटिच्छन्नम्पि तं कम्मं विञ्ञूनं पाकटं विय करोन्तो अट्ठिसङ्खलिकपेतो जातो। पठमम्।&lt;/p&gt;</description>
    </item>
    <item>
      <title>०९. ओपम्मसंयुत्तम्</title>
      <link>https://vishvAsa.github.io/pALi/02_aTThakathA/02_suttapiTaka/03_saMyuttanikAya/02_nidAnavagga-aTThakathA/09_opammasaMyuttam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/03_saMyuttanikAya/02_nidAnavagga-aTThakathA/09_opammasaMyuttam/</guid>
      <description>&lt;p&gt;९. ओपम्मसंयुत्तम्&lt;/p&gt;&#xA;&lt;h2 id=&#34;१-कटसततवणणन&#34;&gt;१. कूटसुत्तवण्णना&lt;/h2&gt;&#xA;&lt;p&gt;२२३. ओपम्मसंयुत्तस्स पठमे कूटं गच्छन्तीति कूटङ्गमा। कूटं समोसरन्तीति कूटसमोसरणा। कूटसमुग्घाताति कूटस्स समुग्घातेन। अविज्जासमुग्घाताति अरहत्तमग्गेन अविज्जाय समुग्घातेन। अप्पमत्ताति सतिया अविप्पवासे ठिता हुत्वा। पठमम्।&lt;/p&gt;&#xA;&lt;h2 id=&#34;२-नखसखसततवणणन&#34;&gt;२. नखसिखसुत्तवण्णना&lt;/h2&gt;&#xA;&lt;p&gt;२२४. दुतिये मनुस्सेसु पच्चाजायन्तीति ये मनुस्सलोकतो चुता मनुस्सेसु जायन्ति, ते एवं अप्पकाति अधिप्पायो। अञ्ञत्र मनुस्सेहीति ये पन मनुस्सलोकतो चुता ठपेत्वा मनुस्सलोकं चतूसु अपायेसु पच्चाजायन्ति, ते महापथवियं पंसु विय बहुतरा। इमस्मिञ्च सुत्ते देवापि मनुस्सेहेव सङ्गहिता। तस्मा यथा मनुस्सेसु जायन्ता अप्पका, एवं देवेसुपीति वेदितब्बा। दुतियम्।&lt;/p&gt;</description>
    </item>
    <item>
      <title>१०. भिक्खुसंयुत्तम्</title>
      <link>https://vishvAsa.github.io/pALi/02_aTThakathA/02_suttapiTaka/03_saMyuttanikAya/02_nidAnavagga-aTThakathA/10_bhikkhusaMyuttam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/03_saMyuttanikAya/02_nidAnavagga-aTThakathA/10_bhikkhusaMyuttam/</guid>
      <description>&lt;p&gt;१०. भिक्खुसंयुत्तम्&lt;/p&gt;&#xA;&lt;h2 id=&#34;१-कलतसततवणणन&#34;&gt;१. कोलितसुत्तवण्णना&lt;/h2&gt;&#xA;&lt;p&gt;२३५. भिक्खुसंयुत्तस्स पठमे, आवुसोति सावकानं आलापो। बुद्धा हि भगवन्तो सावके आलपन्ता, ‘‘भिक्खवे’’ति आलपन्ति, सावका पन ‘‘बुद्धेहि सदिसा मा होमा’’ति, ‘‘आवुसो’’ति पठमं वत्वा पच्छा, ‘‘भिक्खवे’’ति भणन्ति। बुद्धेहि च आलपिते भिक्खुसङ्घो, ‘‘भन्ते’’ति पटिवचनं देति सावकेहि, ‘‘आवुसो’’ति। अयं वुच्चतीति यस्मा दुतियज्झाने वितक्कविचारा निरुज्झन्ति, येसं निरोधा सद्दायतनं अप्पवत्तिं गच्छति, तस्मा यदेतं दुतियं झानं नाम, अयं वुच्चति ‘‘अरियानं तुण्हीभावो’’ति। अयमेत्थ योजना। ‘‘धम्मी वा कथा अरियो वा तुण्हीभावो’’ति एत्थ पन कम्मट्ठानमनसिकारोपि पठमज्झानादीनिपि अरियो तुण्हीभावोत्वेव सङ्खं गतानि।&lt;br&gt;&#xA;वितक्कसहगताति वितक्कारम्मणा। सञ्ञामनसिकाराति सञ्ञा च मनसिकारो च। समुदाचरन्तीति पवत्तन्ति। थेरस्स किर दुतियज्झानं न पगुणम्। अथस्स ततो वुट्ठितस्स वितक्कविचारा न सन्ततो उपट्ठहिंसु। इच्चस्स दुतियज्झानम्पि सञ्ञामनसिकारापि हानभागियाव अहेसुं, तं दस्सेन्तो एवमाह। सण्ठपेहीति सम्मा ठपेहि। एकोदिभावं करोहीति एकग्गं करोहि। समादहाति सम्मा आदह आरोपेहि। महाभिञ्ञतन्ति छळभिञ्ञतम्। सत्था किर इमिना उपायेन सत्त दिवसे थेरस्स हानभागियं समाधिं वड्ढेत्वा थेरं छळभिञ्ञतं पापेसि। पठमम्।&lt;/p&gt;</description>
    </item>
  </channel>
</rss>
