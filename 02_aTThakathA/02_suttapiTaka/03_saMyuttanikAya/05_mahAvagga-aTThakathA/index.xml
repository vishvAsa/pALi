<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;०५ महावग्ग-अट्ठकथा on पाळिषु विश्वासटिप्पणयो</title>
    <link>https://vishvAsa.github.io/pALi/02_aTThakathA/02_suttapiTaka/03_saMyuttanikAya/05_mahAvagga-aTThakathA/</link>
    <description>Recent content in &#43;०५ महावग्ग-अट्ठकथा on पाळिषु विश्वासटिप्पणयो</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/pALi/02_aTThakathA/02_suttapiTaka/03_saMyuttanikAya/05_mahAvagga-aTThakathA/index.xml" rel="self" type="application/rss+xml" />
    <item>
      <title>०१. मग्गसंयुत्तम्</title>
      <link>https://vishvAsa.github.io/pALi/02_aTThakathA/02_suttapiTaka/03_saMyuttanikAya/05_mahAvagga-aTThakathA/01_maggasaMyuttam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/03_saMyuttanikAya/05_mahAvagga-aTThakathA/01_maggasaMyuttam/</guid>
      <description>&lt;p&gt;॥ नमो तस्स भगवतो अरहतो सम्मासम्बुद्धस्स॥&lt;br&gt;&#xA;संयुत्तनिकाये&lt;br&gt;&#xA;महावग्ग-अट्ठकथा&lt;br&gt;&#xA;१. मग्गसंयुत्तम्&lt;br&gt;&#xA;१. अविज्जावग्गो&lt;/p&gt;&#xA;&lt;h2 id=&#34;१-२-अवजजसततदवणणन&#34;&gt;१-२. अविज्जासुत्तादिवण्णना&lt;/h2&gt;&#xA;&lt;p&gt;१-२. महावग्गस्स पठमे पुब्बङ्गमाति सहजातवसेन च उपनिस्सयवसेन चाति द्वीहाकारेहि पुब्बङ्गमा। समापत्तियाति समापज्जनाय सभावपटिलाभाय, उप्पत्तियाति अत्थो। अन्वदेव अहिरिकं अनोत्तप्पन्ति सा पनेसा यदेतं अलज्जनाकारसण्ठिकं अहिरिकं, अभायनाकारसण्ठितञ्च अनोत्तप्पं, एतं अनुदेव सहेव एकतोव, न विना तेन उप्पज्जतीति अत्थो। अविज्जागतस्साति अविज्जाय उपगतस्स समन्नागतस्स। मिच्छादिट्ठीति अयाथावदिट्ठि अनिय्यानिकदिट्ठि। पहोतीति होति उप्पज्जति। मिच्छासङ्कप्पादीसुपि अयाथावअनिय्यानिकवसेनेव मिच्छाभावो वेदितब्बो। इति इमानि अट्ठपि अकुसलधम्मसमापत्तिया मिच्छत्तअङ्गानि नाम होन्ति। तानि पन न एकक्खणे सब्बानि लब्भन्ति, नानक्खणे लब्भन्ति।&lt;br&gt;&#xA;कथं? यदा हि दिट्ठिसम्पयुत्तचित्तं कायविञ्ञत्तिं समुट्ठापेन्तं उप्पज्जति, तदा मिच्छादिट्ठि मिच्छासङ्कप्पो मिच्छावायामो मिच्छासति मिच्छासमाधि मिच्छाकम्मन्तोति छ अङ्गानि होन्ति। यदा दिट्ठिविप्पयुत्तं, तदा मिच्छादिट्ठिवज्जानि पञ्च। यदा तानेव द्वे वचीविञ्ञत्तिं समुट्ठापेन्ति, तदा मिच्छाकम्मन्तट्ठाने मिच्छावाचाय सद्धिं तानेव छ वा पञ्च वा। अयं आजीवो नाम कुप्पमानो कायवचीद्वारेसुयेव अञ्ञतरस्मिं कुप्पति, न मनोद्वारे। तस्मा यदा आजीवसीसेन तानेव चित्तानि कायवचीविञ्ञत्तियो समुट्ठापेन्ति, तदा कायकम्मं मिच्छाजीवो नाम होति, तथा वचीकम्मन्ति मिच्छाजीवस्स वसेन तानेव छ वा पञ्च वा। यदा पन विञ्ञत्तिं असमुट्ठापेत्वा तानि चित्तानि उप्पज्जन्ति , तदा मिच्छादिट्ठिमिच्छासङ्कप्पमिच्छावायाममिच्छासतिमिच्छासमाधिवसेन पञ्च वा, मिच्छासङ्कप्पादिवसेन चत्तारि वा होन्तीति एवं न एकक्खणे सब्बानि लब्भन्ति, नानक्खणे लब्भन्तीति।&lt;br&gt;&#xA;सुक्कपक्खे विज्जाति कम्मस्सकतञाणम्। इहापि सहजातवसेन च उपनिस्सयवसेन चाति द्वीहाकारेहि पुब्बङ्गमता वेदितब्बा। हिरोत्तप्पन्ति हिरी च ओत्तप्पञ्च। तत्थ लज्जनाकारसण्ठिता हिरी, भायनाकारसण्ठितं ओत्तप्पम्। अयमेत्थ सङ्खेपो, वित्थारो पन विसुद्धिमग्गे वुत्तोव। विज्जागतस्साति विज्जाय उपगतस्स समन्नागतस्स। विद्दसुनोति विदुनो पण्डितस्स। सम्मादिट्ठीति याथावदिट्ठि निय्यानिकदिट्ठि। सम्माकम्मन्तादीसुपि एसेव नयो। इति कुसलधम्मसमापत्तिया इमानि अट्ठङ्गानि होन्ति, तानि लोकियमग्गक्खणे न एकतो सब्बानि लब्भन्ति, लोकुत्तरमग्गक्खणे पन लब्भन्ति। तानि च खो पठमज्झानिकमग्गे, दुतियज्झानिकादीसु पन सम्मासङ्कप्पवज्जानि सत्तेव होन्ति।&lt;br&gt;&#xA;तत्थ यो एवं वदेय्य ‘‘यस्मा मज्झिमनिकायम्हि महासळायतनिकसुत्ते (म॰ नि॰ ३.४३१) ‘या तथाभूतस्स दिट्ठि, सास्स होति सम्मादिट्ठि। यो तथाभूतस्स, सङ्कप्पो, स्वास्स होति सम्मासङ्कप्पो। यो तथाभूतस्स वायामो, स्वास्स होति सम्मावायामो। या तथाभूतस्स सति, स्वास्स होति सम्मासति। यो तथाभूतस्स समाधि, स्वास्स होति सम्मासमाधि। पुब्बेव खो पनस्स कायकम्मं वचीकम्मं आजीवो च सुपरिसुद्धो’ति वुत्तं तस्मा पञ्चङ्गिकोपि लोकुत्तरमग्गो होती’’ति सो वत्तब्बो – तस्मिंयेव सुत्ते ‘‘एवमस्सायं अरियो अट्ठङ्गिको मग्गो भावनापारिपूरिं गच्छती’’ति इदं कस्मा न पस्ससि ? यं पनेतं ‘‘पुब्बेव खो पनस्सा’’ति वुत्तं, तं पब्बजितदिवसतो पट्ठाय परिसुद्धभावदस्सनत्थम्। पब्बजितदिवसतो पट्ठाय हि परिसुद्धानि कायकम्मादीनि लोकुत्तरमग्गक्खणे अतिपरिसुद्धानि होन्तीति अयमत्थो दीपितो।&lt;br&gt;&#xA;यम्पि अभिधम्मे वुत्तं ‘‘तस्मिं खो पन समये पञ्चङ्गिको मग्गो होती’’ति (विभ॰ २१२), तं एकं किच्चन्तरं दस्सेतुं वुत्तम्। यस्मिञ्हि काले मिच्छाकम्मन्तं पहाय सम्माकम्मन्तं पूरेति, तस्मिं काले मिच्छावाचा वा मिच्छाजीवो वा न होति, दिट्ठि सङ्कप्पो वायामो सति समाधीति इमेसुयेव पञ्चसु कारकङ्गेसु सम्माकम्मन्तो पूरति। विरतिवसेन हि सम्माकम्मन्तो पूरति नाम। सम्मावाचासम्माआजीवेसुपि एसेव नयो। इति इमं किच्चन्तरं दस्सेतुं एवं वुत्तम्। लोकियमग्गक्खणे च पञ्चेव होन्ति, विरति पन अनियता। तस्मा ‘‘छअङ्गिको’’ति अवत्वा ‘‘पञ्चङ्गिको’’त्वेव वुत्तम्। ‘‘या च, भिक्खवे, अरियचित्तस्स अनासवचित्तस्स अरियमग्गसमङ्गिनो अरियमग्गं भावयतो तीहि कायदुच्चरितेहि आरति विरति पटिविरति वेरमणी अकिरिया अकरणं, अयं भिक्खवे सम्माकम्मन्तो अरियो अनासवो लोकुत्तरमग्गो’’ति (म॰ नि॰ ३.१३९)। एवं पन महाचत्तालीसकसुत्तादीसु अनेकेसु सुत्तेसु सम्माकम्मन्तादीनञ्च लोकुत्तरमग्गस्स अङ्गभावसिद्धितो अट्ठङ्गिकोव लोकुत्तरमग्गो होतीति वेदितब्बोति। इमस्मिं सुत्ते अयं अट्ठङ्गिको मग्गो लोकियलोकुत्तरमिस्सकोव कथितो। दुतियं कोसलसंयुत्ते वुत्तमेव।&lt;/p&gt;</description>
    </item>
    <item>
      <title>०२. बोज्झङ्गसंयुत्तम्</title>
      <link>https://vishvAsa.github.io/pALi/02_aTThakathA/02_suttapiTaka/03_saMyuttanikAya/05_mahAvagga-aTThakathA/02_bojjhangasaMyuttam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/03_saMyuttanikAya/05_mahAvagga-aTThakathA/02_bojjhangasaMyuttam/</guid>
      <description>&lt;p&gt;२. बोज्झङ्गसंयुत्तम्&lt;br&gt;&#xA;१. पब्बतवग्गो&lt;/p&gt;&#xA;&lt;h2 id=&#34;१-हमवनतसततवणणन&#34;&gt;१. हिमवन्तसुत्तवण्णना&lt;/h2&gt;&#xA;&lt;p&gt;१८२. बोज्झङ्गसंयुत्तस्स पठमे नागाति इमेपि महासमुद्दपिट्ठे ऊमिअन्तरवासिनोव, न विमानट्ठकनागा। तेसं हिमवन्तं निस्साय कायवड्ढनादिसब्बं हेट्ठा वुत्तनयेनेव वेदितब्बम्। बोज्झङ्गेति एत्थ बोधिया, बोधिस्स वा अङ्गाति बोज्झङ्गा। किं वुत्तं होति? या हि अयं धम्मसामग्गी, याय लोकियलोकुत्तरमग्गक्खणे उप्पज्जमानाय लीनुद्धच्चपतिट्ठानायूहन कामसुखत्तकिलमथानुयोगउच्छेदसस्सताभिनिवेसादीनं अनेकेसं उपद्दवानं पटिपक्खभूताय सतिधम्मविचयवीरियपीतिपस्सद्धिसमाधिउपेक्खासङ्खाताय धम्मसामग्गिया अरियसावको बुज्झतीति कत्वा बोधीति वुच्चति। बुज्झतीति किलेससन्ताननिद्दाय उट्ठहति, चत्तारि वा अरियसच्चानि पटिविज्झति, निब्बानमेव वा सच्छिकरोतीति वुत्तं होति। यथाह ‘‘सत्त बोज्झङ्गे भावेत्वा अनुत्तरं सम्मासम्बोधिं अभिसम्बुद्धो’’ति (सं॰ नि॰ ५.३७८; दी॰ नि॰ ३.१४३)। तस्सा धम्मसामग्गिसङ्खाताय बोधिया अङ्गाति बोज्झङ्गा झानङ्गमग्गङ्गादयो विय। योपेस यथावुत्तप्पकाराय एताय धम्मसामग्गिया बुज्झतीति कत्वा अरियसावको बोधीति वुच्चति, तस्स बोधिस्स अङ्गातिपि बोज्झङ्गा सेनङ्गरथङ्गादयो विय। तेनाहु अट्ठकथाचरिया – ‘‘बुज्झनकस्स पुग्गलस्स अङ्गाति वा बोज्झङ्गा’’ति।&lt;br&gt;&#xA;अपिच ‘‘बोज्झङ्गाति केनट्ठेन बोज्झङ्गा? बोधाय संवत्तन्तीति बोज्झङ्गा, बुज्झन्तीति बोज्झङ्गा, अनुबुज्झन्तीति बोज्झङ्गा, पटिबुज्झन्तीति बोज्झङ्गा, सम्बुज्झन्तीति बोज्झङ्गा’’इच्चादिना (पटि॰ म॰ २.१७) पटिसम्भिदानयेनापि बोज्झङ्गत्थो वेदितब्बो।&lt;br&gt;&#xA;सतिसम्बोज्झङ्गन्तिआदीसु पन पसत्थो सुन्दरो च बोज्झङ्गोति सम्बोज्झङ्गो। सतियेव सम्बोज्झङ्गोति सतिसम्बोज्झङ्गो, तं सतिसम्बोज्झङ्गन्ति एवं सब्बत्थ अत्थो वेदितब्बो। भावेतीति वड्ढेति, अत्तनो चित्तसन्ताने पुनप्पुनं जनेति, अभिनिब्बत्तेतीति अत्थो। विवेकनिस्सितन्तिआदीनि कोसलसंयुत्ते ‘‘सम्मादिट्ठिं भावेति विवेकनिस्सित’’न्ति एत्थ वुत्तनयेनेव वेदितब्बानि।&lt;br&gt;&#xA;अयं पन विसेसो – तत्थ तदङ्गविवेकनिस्सितं, समुच्छेदविवेकनिस्सितं, निस्सरणविवेकनिस्सितन्ति, विवेकत्तयमेव वुत्तं, बोज्झङ्गभावनं पत्वा पन पञ्चविधविवेकनिस्सितम्पि एके वण्णयन्ति। ते हि न केवलं बलवविपस्सनामग्गफलक्खणेसु एव बोज्झङ्गे उद्धरन्ति विपस्सनापादक-कसिणज्झान-आनापानासुभ-ब्रह्मविहारज्झानेसुपि उद्धरन्ति, न च पटिसिद्धा अट्ठकथाचरियेहि। तस्मा तेसं मतेन एतेसं झानानं पवत्तिक्खणे किच्चतो एव विक्खम्भनविवेकनिस्सितम्। यथा च विपस्सनाक्खणे ‘‘अज्झासयतो निस्सरणविवेकनिस्सित’’न्ति वुत्तं, एवं पटिपस्सद्धिविवेकनिस्सितम्पि भावेतीति वत्तुं वट्टति। सेसमेत्थ हेट्ठा वुत्तनयमेव।&lt;/p&gt;</description>
    </item>
    <item>
      <title>०३. सतिपट्ठानसंयुत्तम्</title>
      <link>https://vishvAsa.github.io/pALi/02_aTThakathA/02_suttapiTaka/03_saMyuttanikAya/05_mahAvagga-aTThakathA/03_satipaTThAnasaMyuttam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/03_saMyuttanikAya/05_mahAvagga-aTThakathA/03_satipaTThAnasaMyuttam/</guid>
      <description>&lt;p&gt;३. सतिपट्ठानसंयुत्तम्&lt;br&gt;&#xA;१. अम्बपालिवग्गो&lt;/p&gt;&#xA;&lt;h2 id=&#34;१-अमबपलसततवणणन&#34;&gt;१. अम्बपालिसुत्तवण्णना&lt;/h2&gt;&#xA;&lt;p&gt;३६७. सतिपट्ठानसंयुत्तस्स पठमे अम्बपालिवनेति अम्बपालिया नाम रूपूपजीविनिया रोपिते अम्बवने। तं किर तस्सा उय्यानं अहोसि। सा सत्थु धम्मदेसनं सुत्वा पसन्नचित्ता तत्थ विहारं कारेत्वा तथागतस्स निय्यातेसि। तं सन्धायेतं वुत्तम्। एकायन्वायन्ति एकायनो अयम्। तत्थ एकायनोति एकमग्गो। मग्गस्स हि –&lt;br&gt;&#xA;‘‘मग्गो पन्थो पथो पज्जो, अञ्जसं वटुमायनम्।&lt;br&gt;&#xA;नावा उत्तरसेतू च, कुल्लो च भिसि सङ्कमो’’ति॥ (चूळनि॰ पारायनत्थुतिगाथानिद्देसो १०१) –&lt;br&gt;&#xA;बहूनि नामानि। स्वायं इध अयननामेन वुत्तो। तस्मा एकायन्वायं, भिक्खवे, मग्गोति एत्थ एकमग्गो। अयं, भिक्खवे, मग्गो, न द्वेधापथभूतोति एवमत्थो दट्ठब्बो। मग्गोति केनट्ठेन मग्गो? निब्बानगमनट्ठेन, निब्बानत्थिकेहि मग्गनीयट्ठेन च।&lt;br&gt;&#xA;सत्तानं विसुद्धियाति रागादीहि मलेहि अभिज्झाविसमलोभादीहि च उपक्किलेसेहि संकिलिट्ठचित्तानं सत्तानं विसुद्धत्थाय। सोकपरिदेवानं समतिक्कमायाति सोकस्स च परिदेवस्स च समतिक्कमाय, पहानायाति अत्थो। दुक्खदोमनस्सानं अत्थङ्गमायाति कायिकदुक्खस्स च चेतसिकदोमनस्सस्स चाति इमेसं द्विन्नं अत्थङ्गमाय, निरोधायाति अत्थो। ञायस्स अधिगमायाति ञायो वुच्चति अरियो अट्ठङ्गिको मग्गो, तस्स अधिगमाय पत्तियाति वुत्तं होति। अयञ्हि पुब्बभागे लोकियो सतिपट्ठानमग्गो भावितो लोकुत्तरमग्गस्स अधिगमाय संवत्तति । तेनाह ‘‘ञायस्स अधिगमाया’’ति। निब्बानस्स सच्छिकिरियायाति तण्हावानविरहितत्ता निब्बानन्ति लद्धनामस्स अमतस्स सच्छिकिरियाय, अत्तपच्चक्खायाति वुत्तं होति। अयञ्हि मग्गो भावितो अनुपुब्बेन निब्बानसच्छिकिरियं साधेति। तेनाह ‘‘निब्बानस्स सच्छिकिरियाया’’ति।&lt;br&gt;&#xA;एवं भगवता सत्तहि पदेहि एकायनमग्गस्स वण्णो भासितो, सो कस्माति चे? भिक्खूनं उस्साहजननत्थम्। वण्णभासनञ्हि सुत्वा ते भिक्खू – ‘‘अयं किर मग्गो हदयसन्तापभूतं सोकं, वाचाविप्पलापभूतं परिदेवं, कायिकअसातभूतं दुक्खं, चेतसिकअसातभूतं दोमनस्सन्ति चत्तारो उपद्दवे हरति। विसुद्धिं, ञायं, निब्बानन्ति तयो विसेसे आवहती’’ति उस्साहजाता इमं देसनं उग्गहेतब्बं परियापुणितब्बं, धारेतब्बं, इमञ्च मग्गं भावेतब्बं मञ्ञिस्सन्ति। इति तेसं भिक्खूनं उस्साहजननत्थं वण्णं अभासि कम्बलवाणिजादयो कम्बलादीनं वण्णं विय।&lt;br&gt;&#xA;यदिदन्ति निपातो, ये इमेति अयमस्स अत्थो। चत्तारोति गणनपरिच्छेदो। तेन ‘‘न ततो हेट्ठा, न उद्ध’’न्ति सतिपट्ठानपरिच्छेदं दीपेति। सतिपट्ठानाति तयो सतिपट्ठाना सतिगोचरोपि, तिधा पटिपन्नेसु सावकेसु सत्थुनो पटिघानुनयवीतिवत्ततापि, सतिपि। ‘‘चतुन्नं, भिक्खवे, सतिपट्ठानानं समुदयञ्च अत्थङ्गमञ्च देसेस्सामि तं सुणाथ। को च, भिक्खवे, कायस्स समुदयो? आहरसमुदया कायसमुदयो’’तिआदीसु (सं॰ नि॰ ५.४०८) हि सतिगोचरो सतिपट्ठानन्ति वुत्तो। तथा ‘‘कायो उपट्ठानं, नो सति, सति उपट्ठानञ्चेव सति चा’’तिआदीसुपि (पटि॰ म॰ २.३५)। तस्स अत्थो – पतिट्ठाति अस्मिन्ति पट्ठानम्। का पतिट्ठाति? सति। सतिया पट्ठानं सतिपट्ठानम्। पधानं ठानन्ति वा पट्ठानम्। सतिया पट्ठानं सतिपट्ठानं हत्थिट्ठानअस्सट्ठानादीनि विय।&lt;br&gt;&#xA;‘‘तयो सतिपट्ठाना, यदरियो सेवति, यदरियो सेवमानो सत्था गणमनुसासितुमरहती’’ति (म॰ नि॰ ३.३११) एत्थ तिधा पटिपन्नेसु सावकेसु सत्थुनो पटिघानुनयवीतिवत्तता सतिपट्ठानन्ति वुत्ता। तस्सत्थो – पट्ठपेतब्बतो पट्ठानं, पवत्तयितब्बतोति अत्थो। केन पट्ठपेतब्बोति? सतिया। सतिया पट्ठानं सतिपट्ठानन्ति।&lt;br&gt;&#xA;‘‘चत्तारो सतिपट्ठाना भाविता बहुलीकता सत्त बोज्झङ्गे परिपूरेन्ती’’तिआदीसु (म॰ नि॰ ३.१४७; सं॰ नि॰ ५.९८९) पन सतियेव सतिपट्ठानन्ति वुत्ता। तस्सत्थो – पतिट्ठातीति पट्ठानं, उपट्ठाति ओक्कन्दित्वा पक्खन्दित्वा पवत्ततीति अत्थो। सतियेव पट्ठानं सतिपट्ठानम्। अथ वा सरणट्ठेन सति, उपट्ठानट्ठेन पट्ठानं, इति सति च सा पट्ठानञ्चातिपि सतिपट्ठानम्। इदमिध अधिप्पेतम्।&lt;br&gt;&#xA;यदि एवं कस्मा ‘‘सतिपट्ठाना’’ति बहुवचनं कतन्ति? सतीनं बहुत्ता। आरम्मणभेदेन हि बहुका सतियो। अथ ‘‘मग्गो’’ति कस्मा एकवचनन्ति? मग्गनट्ठेन एकत्ता। चतस्सोपि हि एता सतियो मग्गनट्ठेन एकत्तं गच्छन्ति। वुतञ्हेतं ‘‘मग्गोति केनट्ठेन मग्गो? निब्बानमग्गनट्ठेन, निब्बानत्थिकेहि मग्गनीयट्ठेन चा’’ति। चतस्सोपि चेता अपरभागे कायादीसु आरम्मणेसु किच्चं साधयमाना निब्बानं गच्छन्ति, आदितो पट्ठाय च निब्बानत्थिकेहि मग्गियन्तीति तस्मा चतस्सोपि एको मग्गोति वुत्ता। एवञ्च सति वचनानुसन्धिना सानुसन्धिकाव देसना होति।&lt;br&gt;&#xA;कतमे चत्तारोति कथेतुकम्यतापुच्छा। कायेति रूपकाये। कायानुपस्सीति कायं अनुपस्सनसीलो, कायं वा अनुपस्समानो। अयञ्हि भिक्खु इमं कायं अनिच्चानुपस्सनादीनं सत्तन्नं अनुपस्सनानं वसेन अनिच्चतो अनुपस्सति, नो निच्चतो, दुक्खतो अनुपस्सति, नो सुखतो, अनत्ततो अनुपस्सति, नो अत्ततो, निब्बिन्दति, नो नन्दति, विरज्जति, नो रज्जति, निरोधेति, नो समुदेति, पटिनिस्सज्जति, नो आदियति। सो तं अनिच्चतो अनुपस्सन्तो निच्चसञ्ञं पजहति, दुक्खतो अनुपस्सन्तो सुखसञ्ञं पजहति , अनत्ततो अनुपस्सन्तो अत्तसञ्ञं पजहति, निब्बिन्दन्तो नन्दिं पजहति, विरज्जन्तो रागं पजहति, निरोधेन्तो समुदयं पजहति, पटिनिस्सज्जन्तो आदानं पजहतीति वेदितब्बो।&lt;br&gt;&#xA;विहरतीति इरीयति। आतापीति तीसु भवेसु किलेसे आतपतीति आतापो, वीरियस्सेतं नामम्। आतापो अस्स अत्थीति आतापी। सम्पजानोति सम्पजञ्ञसङ्खातेन ञाणेन समन्नागतो। सतिमाति कायपरिग्गाहिकाय सतिया समन्नागतो। अयं पन यस्मा सतिया आरम्मणं परिग्गहेत्वा पञ्ञाय अनुपस्सति। न हि सतिविरहितस्स अनुपस्सना नाम अत्थि, तेनेवाह ‘‘सतिञ्च ख्वाहं, भिक्खवे, सब्बत्थिकं वदामी’’ति (सं॰ नि॰ ५.२३४)। तस्मा एत्थ ‘‘काये कायानुपस्सी विहरती’’ति एत्तावता कायानुपस्सनासतिपट्ठानं वुत्तं होति। अथ वा यस्मा अनातापिनो अन्तोसङ्खेपो अन्तरायकरो होति, असम्पजानो उपायपरिग्गहे अनुपायपरिवज्जने च सम्मुय्हति, मुट्ठस्सति उपायापरिच्चागे अनुपायापरिग्गहे च असमत्थो होति, तेनस्स तं कम्मट्ठानं न सम्पज्जति। तस्मा येसं धम्मानं आनुभावेन तं सम्पज्जति, तेसं दस्सनत्थं ‘‘आतापी सम्पजानो सतिमा’’ति इदं वुत्तन्ति वेदितब्बम्।&lt;br&gt;&#xA;इति कायानुपस्सनासतिपट्ठानं सम्पयोगङ्गञ्जस्स दस्सेत्वा इदानि पहानङ्गं दस्सेतुं विनेय्य लोके अभिज्झादोमनस्सन्ति वुत्तम्। तत्थ विनेय्याति तदङ्गविनयेन वा विक्खम्भनविनयेन वा विनयित्वा। लोकेति तस्मिंयेव काये। कायो हि इध लुज्जनपलुज्जनट्ठेन लोकोति अधिप्पेतो। यस्मा पनस्स न कायमत्तेयेव अभिज्झादोमनस्सं पहीयति, वेदनादीसुपि पहीयति एव। तस्मा ‘‘पञ्चपि उपादानक्खन्धा लोको’’ति विभङ्गे (विभ॰ ३६२) वुत्तम्। लोकसङ्खातत्ता वा तेसं धम्मानं अत्थुद्धारनयेनेतं वुत्तम्। यं पनाह ‘‘तत्थ कतमो लोको, स्वेव कायो लोको’’ति, अयमेवेत्थ अत्थो। तस्मिं लोके अभिज्झादोमनस्सं विनेय्याति एवं सम्बन्धो दट्ठब्बो।&lt;br&gt;&#xA;वेदनासूति एत्थ तिस्सो वेदना, ता च लोकिया एव, चित्तम्पि लोकियं, तथा धम्मा। यथा पन वेदना अनुपस्सितब्बा, तथा अनुपस्सन्तो एस वेदनानुपस्सीति वेदितब्बो। एस नयो चित्तधम्मेसु। कथञ्च वेदना अनुपस्सितब्बाति? सुखा ताव वेदना दुक्खतो, दुक्खा सल्लतो, अदुक्खमसुखा अनिच्चतो। यथाह –&lt;br&gt;&#xA;‘‘यो सुखं दुक्खतो अद्द, दुक्खमद्दक्खि सल्लतो।&lt;br&gt;&#xA;अदुक्खमसुखं सन्तं, अद्दक्खि नं अनिच्चतो।&lt;br&gt;&#xA;स वे सम्मद्दसो भिक्खु, उपसन्तो चरिस्सती’’ति॥&lt;br&gt;&#xA;सब्बा एव चेता दुक्खातिपि अनुपस्सितब्बा। वुत्तञ्हेतं ‘‘यंकिञ्चि वेदयितं, सब्बं तं दुक्खस्मिन्ति वदामी’’ति (सं॰ नि॰ ४.२५९)। सुखदुक्खतोपि च अनुपस्सितब्बा, यथाह – ‘‘सुखा खो, आवुसो विसाख, वेदना ठितिसुखा विपरिणामदुक्खा’’ति (म॰ नि॰ १.४६५) सब्बं वित्थारेतब्बम्। अपिच अनिच्चादिसत्तअनुपस्सनावसेनपि अनुपस्सितब्बा।&lt;br&gt;&#xA;चित्तधम्मेसुपि चित्तं ताव आरम्मणाधिपतिसहजातभूमिकम्मविपाककिरियादिनानत्तभेदानं अनिच्चादिअनुपस्सनानं सरागादीनञ्च भेदानं वसेन अनुपस्सितब्बम्। धम्मा सलक्खणसामञ्ञलक्खणानं सुञ्ञतधम्मस्स अनिच्चादिसत्तअनुपस्सनानं ‘‘सन्तं वा अज्झत्तं कामच्छन्द’’न्तिआदीनञ्च पभेदानं वसेन अनुपस्सितब्बा। सेसं वुत्तनयमेव। अयमेत्थ सङ्खेपो, वित्थारो पन दीघमज्झिमट्ठकथासु (दी॰ नि॰ अट्ठ॰ २.३७३ आदयो; म॰ नि॰ अट्ठ॰ १.१०५ आदयो) सतिपट्ठानवण्णनायं वुत्तनयेनेव वेदितब्बो।&lt;/p&gt;</description>
    </item>
    <item>
      <title>०४. इन्द्रियसंयुत्तम्</title>
      <link>https://vishvAsa.github.io/pALi/02_aTThakathA/02_suttapiTaka/03_saMyuttanikAya/05_mahAvagga-aTThakathA/04_indriyasaMyuttam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/03_saMyuttanikAya/05_mahAvagga-aTThakathA/04_indriyasaMyuttam/</guid>
      <description>&lt;p&gt;४. इन्द्रियसंयुत्तम्&lt;br&gt;&#xA;१. सुद्धिकवग्गो&lt;/p&gt;&#xA;&lt;h2 id=&#34;१-सदधकसततवणणन&#34;&gt;१. सुद्धिकसुत्तवण्णना&lt;/h2&gt;&#xA;&lt;p&gt;४७१. इन्द्रियसंयुत्तस्स पठमे सद्धिन्द्रियं सतिन्द्रियं पञ्ञिन्द्रियन्ति इमानि तीणि चतुभूमककुसलविपाकेसु चेव किरियासु च लब्भन्ति। वीरियिन्द्रियसमाधिन्द्रियानि चतुभूमककुसले अकुसले विपाके किरियायाति सब्बत्थ लब्भन्ति। इति इदं सुत्तं चतुभूमकसब्बसङ्गाहकधम्मपरिच्छेदवसेन वुत्तन्ति वेदितब्बम्।&lt;/p&gt;&#xA;&lt;h2 id=&#34;७-दतयसमणबरहमणसततवणणन&#34;&gt;७. दुतियसमणब्राह्मणसुत्तवण्णना&lt;/h2&gt;&#xA;&lt;p&gt;४७७. सत्तमे सद्धिन्द्रियं नप्पजानन्तीति दुक्खसच्चवसेन न पजानन्ति। सद्धिन्द्रियसमुदयं नप्पजानन्तीति समुदयसच्चवसेन न पजानन्ति। एवं निरोधं निरोधसच्चवसेन, पटिपदं मग्गसच्चवसेनाति। सेसेसुपि एसेव नयो।&lt;br&gt;&#xA;सुक्कपक्खे पन अधिमोक्खवसेन आवज्जनसमुदया सद्धिन्द्रियसमुदयो होति, पग्गहवसेन आवज्जनसमुदया वीरियिन्द्रियसमुदयो, उपट्ठानवसेन आवज्जनसमुदया सतिन्द्रियसमुदयो, अविक्खेपवसेन आवज्जनसमुदया समाधिन्द्रियसमुदयो, दस्सनवसेन आवज्जनसमुदया पञ्ञिन्द्रियसमुदयो होति। तथा छन्दवसेन आवज्जनसमुदया सद्धिन्द्रियसमुदयो होति, छन्दवसेन आवज्जनसमुदया वीरियसतिसमाधिपञ्ञिन्द्रियसमुदयो होति। मनसिकारवसेन आवज्जनसमुदया सद्धिन्द्रियसमुदयो होति। मनसिकारवसेन आवज्जनसमुदया वीरियसतिसमाधिपञ्ञिन्द्रियसमुदयो होतीति एवम्पि अत्थो वेदितब्बो। इमेसु पटिपाटिया छसु सुत्तेसु चतुसच्चमेव कथितम्।&lt;/p&gt;</description>
    </item>
    <item>
      <title>०५. सम्मप्पधानसंयुत्तवण्णना</title>
      <link>https://vishvAsa.github.io/pALi/02_aTThakathA/02_suttapiTaka/03_saMyuttanikAya/05_mahAvagga-aTThakathA/05_sammappadhAnasaMyuttavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/03_saMyuttanikAya/05_mahAvagga-aTThakathA/05_sammappadhAnasaMyuttavaNNanA/</guid>
      <description>&lt;p&gt;५. सम्मप्पधानसंयुत्तवण्णना&lt;br&gt;&#xA;६५१-७०४. सम्मप्पधानसंयुत्ते सकलेपि पुब्बभागविपस्सनाव कथिताति।&lt;br&gt;&#xA;सम्मप्पधानसंयुत्तवण्णना निट्ठिता।&lt;/p&gt;</description>
    </item>
    <item>
      <title>०६. बलसंयुत्तवण्णना</title>
      <link>https://vishvAsa.github.io/pALi/02_aTThakathA/02_suttapiTaka/03_saMyuttanikAya/05_mahAvagga-aTThakathA/06_balasaMyuttavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/03_saMyuttanikAya/05_mahAvagga-aTThakathA/06_balasaMyuttavaNNanA/</guid>
      <description>&lt;p&gt;६. बलसंयुत्तवण्णना&lt;br&gt;&#xA;७०५-८१२. बलसंयुत्ते बलानि मिस्सकानेव कथितानि। सेसं सब्बत्थ उत्तानमेवाति।&lt;br&gt;&#xA;बलसंयुत्तवण्णना निट्ठिता।&lt;/p&gt;</description>
    </item>
    <item>
      <title>०७. इद्धिपादसंयुत्तम्</title>
      <link>https://vishvAsa.github.io/pALi/02_aTThakathA/02_suttapiTaka/03_saMyuttanikAya/05_mahAvagga-aTThakathA/07_iddhipAdasaMyuttam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/03_saMyuttanikAya/05_mahAvagga-aTThakathA/07_iddhipAdasaMyuttam/</guid>
      <description>&lt;p&gt;७. इद्धिपादसंयुत्तम्&lt;br&gt;&#xA;१. चापालवग्गो&lt;/p&gt;&#xA;&lt;h2 id=&#34;१-अपरसततवणणन&#34;&gt;१. अपारसुत्तवण्णना&lt;/h2&gt;&#xA;&lt;p&gt;८१३. इद्धिपादसंयुत्तस्स पठमे छन्दं निस्साय पवत्तो समाधि छन्दसमाधि। पधानभूता सङ्खारा पधानसङ्खारा। समन्नागतन्ति तेहि धम्मेहि उपेतम्। इद्धिया पादं, इद्धिभूतं वा पादन्ति इद्धिपादम्। सेसेसुपि एसेव नयो। अयमेत्थ सङ्खेपो, वित्थारो पन इद्धिपादविभङ्गे (विभ॰ ४३१ आदयो) आगतोव। विसुद्धिमग्गे (विसुद्धि॰ २.३.६९ आदयो) पनस्स अत्थो दीपितो। तथा मग्गबोज्झङ्गसतिपट्ठानसंयुत्तेसु चेव इध च एकपरिच्छेदोव।&lt;/p&gt;&#xA;&lt;h2 id=&#34;५-इदधपदससततवणणन&#34;&gt;५. इद्धिपदेससुत्तवण्णना&lt;/h2&gt;&#xA;&lt;p&gt;८१७. पञ्चमे इद्धिपदेसन्ति तयो च मग्गे तीणि च फलानि।&lt;/p&gt;&#xA;&lt;h2 id=&#34;६-समततसततवणणन&#34;&gt;६. समत्तसुत्तवण्णना&lt;/h2&gt;&#xA;&lt;p&gt;८१८. छट्ठे समत्तं इद्धिन्ति अरहत्तफलमेव। आदितो पट्ठाय पन नवसुपि सुत्तेसु विवट्टपादका एव इद्धिपादा कथिता।&lt;/p&gt;</description>
    </item>
    <item>
      <title>०८. अनुरुद्धसंयुत्तम्</title>
      <link>https://vishvAsa.github.io/pALi/02_aTThakathA/02_suttapiTaka/03_saMyuttanikAya/05_mahAvagga-aTThakathA/08_anuruddhasaMyuttam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/03_saMyuttanikAya/05_mahAvagga-aTThakathA/08_anuruddhasaMyuttam/</guid>
      <description>&lt;p&gt;८. अनुरुद्धसंयुत्तम्&lt;br&gt;&#xA;१. रहोगतवग्गो&lt;/p&gt;&#xA;&lt;h2 id=&#34;१-२-पठमरहगतसततदवणणन&#34;&gt;१-२. पठमरहोगतसुत्तादिवण्णना&lt;/h2&gt;&#xA;&lt;p&gt;८९९-९००. अनुरुद्धसंयुत्तस्स पठमे आरद्धाति परिपुण्णा। सङ्खेपतो पनेत्थ छत्तिंसाय ठानेसु अरहत्तं पापेत्वा विपस्सना कथिता, दुतिये द्वादससु ठानेसु अरहत्तं पापेत्वा विपस्सना कथिता।&lt;/p&gt;&#xA;&lt;h2 id=&#34;३-सतनसततवणणन&#34;&gt;३. सुतनुसुत्तवण्णना&lt;/h2&gt;&#xA;&lt;p&gt;९०१. ततिये महाभिञ्ञतन्ति छअभिञ्ञाभावम्। हीनं धम्मन्तिआदीसु इमाय पाळिया अत्थो वेदितब्बो –&lt;br&gt;&#xA;‘‘कतमे धम्मा हीना? द्वादस अकुसलचित्तुप्पादा, इमे धम्मा हीना। कतमे धम्मा मज्झिमा? तीसु भूमीसु कुसलं, तीसु भूमीसु विपाको, तीसु भूमीसु किरियाब्याकतं सब्बञ्च रूपं, इमे धम्मा मज्झिमा। कतमे धम्मा पणीता? चत्तारो मग्गा अपरियापन्ना, चत्तारि च सामञ्ञफलानि निब्बानञ्च, इमे धम्मा पणीता’’ति (ध॰ स॰ १४२३-१४२५)।&lt;/p&gt;</description>
    </item>
    <item>
      <title>०९. झानसंयुत्तवण्णना</title>
      <link>https://vishvAsa.github.io/pALi/02_aTThakathA/02_suttapiTaka/03_saMyuttanikAya/05_mahAvagga-aTThakathA/09_jhAnasaMyuttavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/03_saMyuttanikAya/05_mahAvagga-aTThakathA/09_jhAnasaMyuttavaNNanA/</guid>
      <description>&lt;p&gt;९. झानसंयुत्तवण्णना&lt;br&gt;&#xA;९२३. झानसंयुत्तं उत्तानत्थमेव।&lt;br&gt;&#xA;झानसंयुत्तवण्णना निट्ठिता।&lt;/p&gt;</description>
    </item>
    <item>
      <title>१०. आनापानसंयुत्तम्</title>
      <link>https://vishvAsa.github.io/pALi/02_aTThakathA/02_suttapiTaka/03_saMyuttanikAya/05_mahAvagga-aTThakathA/10_AnApAnasaMyuttam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/03_saMyuttanikAya/05_mahAvagga-aTThakathA/10_AnApAnasaMyuttam/</guid>
      <description>&lt;p&gt;१०. आनापानसंयुत्तम्&lt;br&gt;&#xA;१. एकधम्मवग्गो&lt;/p&gt;&#xA;&lt;h2 id=&#34;१-एकधममसततवणणन&#34;&gt;१. एकधम्मसुत्तवण्णना&lt;/h2&gt;&#xA;&lt;p&gt;९७७. आनापानसंयुत्तस्स पठमे एकधम्मोति एको धम्मो। सेसमेत्थ यं वत्तब्बं सिया, तं सब्बं सब्बाकारेन विसुद्धिमग्गे (विसुद्धि॰ १.२१५) आनापानस्सतिकम्मट्ठाननिद्देसे वुत्तमेव।&lt;/p&gt;&#xA;&lt;h2 id=&#34;६-अरटठसततवणणन&#34;&gt;६. अरिट्ठसुत्तवण्णना&lt;/h2&gt;&#xA;&lt;p&gt;९८२. छट्ठे भावेथ नोति भावेथ नु। कामच्छन्दोति पञ्चकामगुणिकरागो। अज्झत्तं बहिद्धा च धम्मेसूति अज्झत्तिकबाहिरेसु द्वादससु आयतनधम्मेसु । पटिघसञ्ञा सुप्पटिविनीताति पटिघसम्पयुत्तसञ्ञा सुट्ठु पटिविनीता, समुच्छिन्नाति अत्थो। इमिना अत्तनो अनागामिमग्गं कथेति। इदानि अरहत्तमग्गस्स विपस्सनं दस्सेन्तो सो सतोव अस्ससिस्सामीतिआदिमाह।&lt;/p&gt;&#xA;&lt;h2 id=&#34;७-महकपपनसततवणणन&#34;&gt;७. महाकप्पिनसुत्तवण्णना&lt;/h2&gt;&#xA;&lt;p&gt;९८३. सत्तमे इञ्जितत्तं वा फन्दितत्तं वाति उभयेनपि चलनमेव कथितम्।&lt;/p&gt;</description>
    </item>
    <item>
      <title>११. सोतापत्तिसंयुत्तम्</title>
      <link>https://vishvAsa.github.io/pALi/02_aTThakathA/02_suttapiTaka/03_saMyuttanikAya/05_mahAvagga-aTThakathA/11_sotApattisaMyuttam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/03_saMyuttanikAya/05_mahAvagga-aTThakathA/11_sotApattisaMyuttam/</guid>
      <description>&lt;p&gt;११. सोतापत्तिसंयुत्तम्&lt;br&gt;&#xA;१. वेळुद्वारवग्गो&lt;/p&gt;&#xA;&lt;h2 id=&#34;१-चककवततरजसततवणणन&#34;&gt;१. चक्कवत्तिराजसुत्तवण्णना&lt;/h2&gt;&#xA;&lt;p&gt;९९७. सोतापत्तिसंयुत्तस्स पठमे किञ्चापीति अनुग्गहगरहणेसु निपातो। चतुन्नञ्हि महादीपानं इस्सरियाधिपच्चं रज्जं अनुग्गण्हन्तो चतुन्नञ्च अपायानं अप्पहीनभावं गरहन्तो सत्था ‘‘किञ्चापि, भिक्खवे, राजा चक्कवत्ती’’तिआदिमाह। तत्थ चतुन्नं दीपानन्ति द्विसहस्सदीपपरिवारानं चतुन्नं महादीपानम्। इस्सरियाधिपच्चन्ति इस्सरभावो इस्सरियं, अधिपतिभावो आधिपच्चं, इस्सरियं आधिपच्चं एतस्मिं रज्जे, न छेदनभेदनन्ति इस्सरियाधिपच्चम्। कारेत्वाति एवरूपं रज्जं पवत्तापेत्वा। किञ्चापि, भिक्खवे, अरियसावकोति एत्थ अनुग्गहपसंसासु निपातो। पिण्डियालोपेन हि यापनं अनुग्गहन्तो चतुन्नञ्च अपायानं पहीनभावं पसंसन्तो सत्था ‘‘किञ्चापि, भिक्खवे, अरियसावको’’तिआदिमाह। तत्थ नन्तकानीति अनन्तकानि। तेरसहत्थोपि हि वत्थसाटको दसच्छेदनतो पट्ठाय नन्तकन्तेव सङ्खं गच्छति।&lt;br&gt;&#xA;अवेच्चप्पसादेनाति अचलप्पसादेन। सो पनायं पसादो किं एको, अनेकोति? एकोव, सो मग्गेन आगतप्पसादो। येसु पन वत्थूसु अपुब्बं अचरिमं रुहति, तेसं वसेन ‘‘बुद्धे अवेच्चप्पसादेना’’तिआदिना नयेन तिधा वुत्तो। यस्मा च एको, तस्माव निन्नानाकरणो होति। अरियसावकस्स हि बुद्धेयेव पसादो च पेमञ्च गारवञ्च महन्तं, न धम्मे वा सङ्घे वा, धम्मेयेव वा महन्तं , न बुद्धे वा सङ्घे वा, सङ्घेयेव वा महन्तं, न बुद्धे वा धम्मे वाति एतं नत्थि। इतिपि सो भगवातिआदीनि विसुद्धिमग्गे वित्थारितानेव।&lt;br&gt;&#xA;अरियकन्तेहीति अरियानं कन्तेहि पियेहि मनापेहि। पञ्च हि सीलानि भवन्तरगतापि अरिया न कोपेन्ति, एवं तेसं पियानि। तानि सन्धायेतं वुत्तम्। अखण्डेहीतिआदि सदिसवसेन वुत्तम्। मुखवट्टियञ्हि छिन्नेकदेसा पाति खण्डाति वुच्चति, मज्झे भिन्ना छिद्दाति, एकस्मिं पदेसे विसभागवण्णा गावी सबलाति, नानाबिन्दुचित्ता कम्मासाति, एवमेव पटिपाटिया आदिम्हि वा अन्ते वा भिन्नं सीलं खण्डं नाम, मज्झे भिन्नं छिद्दं, यत्थ कत्थचि द्विन्नं वा तिण्णं वा पटिपाटिया भिन्नत्ता सबलं, एकन्तरं भिन्नं कम्मासम्। तेसं दोसानं अभावेन अखण्डादिता वेदितब्बा। भुजिस्सेहीति भुजिस्सभावकरेहि। विञ्ञुप्पसत्थेहीति बुद्धादीहि विञ्ञूहि पसंसितेहि। अपरामट्ठेहीति ‘‘इदं नाम तया कतं, इदं वीतिक्कन्त’’न्ति एवं परामसितुं असक्कुणेय्येहि। समाधिसंवत्तनिकेहीति अप्पनासमाधिं उपचारसमाधिं वा संवत्तेतुं समत्थेहि।&lt;/p&gt;</description>
    </item>
    <item>
      <title>१२. सच्चसंयुत्तम्</title>
      <link>https://vishvAsa.github.io/pALi/02_aTThakathA/02_suttapiTaka/03_saMyuttanikAya/05_mahAvagga-aTThakathA/12_sachchasaMyuttam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/03_saMyuttanikAya/05_mahAvagga-aTThakathA/12_sachchasaMyuttam/</guid>
      <description>&lt;p&gt;१२. सच्चसंयुत्तम्&lt;br&gt;&#xA;१. समाधिवग्गो&lt;/p&gt;&#xA;&lt;h2 id=&#34;१-समधसततवणणन&#34;&gt;१. समाधिसुत्तवण्णना&lt;/h2&gt;&#xA;&lt;p&gt;१०७१. सच्चसंयुत्तस्स पठमे समाधिं, भिक्खवेति ते किर भिक्खू चित्तेकग्गताय परिहायन्ति, अथ नेसं सत्था – ‘‘एवमेते चित्तेकग्गतं लभित्वा, कम्मट्ठानं वड्ढेत्वा, विसेसं पापुणिस्सन्ती’’ति इमं देसनं आरभि। तस्मातिह, भिक्खवे, ‘‘इदं दुक्ख’’न्ति योगो करणीयोति एत्थ यथाभूतादिवसेन कारणच्छेदो वेदितब्बो। इदञ्हि वुत्तं होति – भिक्खवे, यस्मा समाहितो भिक्खु चत्तारि सच्चानि यथाभूतं पजानाति, तस्मा तुम्हेहि च समाहितेहि चतुन्नं सच्चानं यथाभूतं पजाननत्थाय ‘‘इदं दुक्ख’’न्ति योगो करणीयो। तथा यस्मा चत्तारि सच्चानि तथागतस्सेव पातुभावा पाकटानि होन्ति, यस्मा च तथागतेन सुविभत्तानि, यस्मा च तेसु अपरिमाणा वण्णा अपरिमाणानि पदब्यञ्जनानि, यस्मा च तेसं अप्पटिविद्धत्ता वट्टं वड्ढति, तेसं पटिविद्धकालतो पट्ठाय न वड्ढति, तस्मा ‘‘एवं नो वट्टं न वड्ढिस्सती’’ति तुम्हेहि ‘‘इदं दुक्ख’’न्ति योगो करणीयो।&lt;/p&gt;</description>
    </item>
  </channel>
</rss>
