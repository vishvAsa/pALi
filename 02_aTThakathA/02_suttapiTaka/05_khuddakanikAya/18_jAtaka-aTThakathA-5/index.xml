<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;१८ जातक-अट्ठकथा-५ on पाळिषु विश्वासटिप्पणयो</title>
    <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/18_jAtaka-aTThakathA-5/</link>
    <description>Recent content in &#43;१८ जातक-अट्ठकथा-५ on पाळिषु विश्वासटिप्पणयो</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/pALi/02_aTThakathA/02_suttapiTaka/05_khuddakanikAya/18_jAtaka-aTThakathA-5/index.xml" rel="self" type="application/rss+xml" />
    <item>
      <title>१७. चत्तालीसनिपातो</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/18_jAtaka-aTThakathA-5/17_chattAlIsanipAto/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/18_jAtaka-aTThakathA-5/17_chattAlIsanipAto/</guid>
      <description>&lt;p&gt;॥ नमो तस्स भगवतो अरहतो सम्मासम्बुद्धस्स॥&lt;br&gt;&#xA;१७. चत्तालीसनिपातो&lt;/p&gt;&#xA;&lt;p&gt;[५२१] १. तेसकुणजातकवण्णना&lt;br&gt;&#xA;वेस्सन्तरं तं पुच्छामीति इदं सत्था जेतवने विहरन्तो कोसलरञ्ञो ओवादवसेन कथेसि। तञ्हि राजानं धम्मस्सवनत्थाय आगतं सत्था आमन्तेत्वा ‘‘महाराज, रञ्ञा नाम धम्मेन रज्जं कारेतब्बं, यस्मिञ्हि समये राजानो अधम्मिका होन्ति, राजयुत्तापि तस्मिं समये अधम्मिका होन्ती’’ति चतुक्कनिपाते (अ॰ नि॰ ४.७०) आगतसुत्तनयेन ओवदित्वा अगतिगमने अगतिअगमने च आदीनवञ्च आनिसंसञ्च कथेत्वा ‘‘सुपिनकूपमा कामा’’तिआदिना नयेन कामेसु आदीनवं वित्थारेत्वा, ‘‘महाराज, इमेसञ्हि सत्तानं –&lt;br&gt;&#xA;‘मच्चुना सङ्गरो नत्थि, लञ्जग्गाहो न विज्जति।&lt;br&gt;&#xA;युद्धं नत्थि जयो नत्थि, सब्बे मच्चुपरायणा’॥&lt;br&gt;&#xA;तेसं परलोकं गच्छन्तानं ठपेत्वा अत्तना कतं कल्याणकम्मं अञ्ञा पतिट्ठा नाम नत्थि। एवं इत्तरपच्चुपट्ठानं अवस्सं पहातब्बं, न यसं निस्साय पमादं कातुं वट्टति, अप्पमत्तेनेव हुत्वा धम्मेन रज्जं कारेतुं वट्टति। पोराणकराजानो अनुप्पन्नेपि बुद्धे पण्डितानं ओवादे ठत्वा धम्मेन रज्जं कारेत्वा देवनगरं पूरयमाना गमिंसू’’ति वत्वा तेन याचितो अतीतं आहरि।&lt;br&gt;&#xA;अतीते बाराणसियं ब्रह्मदत्तो रज्जं कारेन्तो अपुत्तको अहोसि, पत्थेन्तोपि पुत्तं वा धीतरं वा न लभि। सो एकदिवसं महन्तेन परिवारेन उय्यानं गन्त्वा दिवसभागं उय्याने कीळित्वा मङ्गलसालरुक्खमूले सयनं अत्थरापेत्वा थोकं निद्दायित्वा पबुद्धो सालरुक्खं ओलोकेत्वा तत्थ सकुणकुलावकं पस्सि, सह दस्सनेनेवस्स सिनेहो उप्पज्जि। सो एकं पुरिसं पक्कोसापेत्वा ‘‘इमं रुक्खं अभिरुहित्वा एतस्मिं कुलावके कस्सचि अत्थितं वा नत्थितं वा जानाही’’ति आह। सो ‘‘साधु, देवा’’ति वत्वा अभिरुहित्वा तत्थ तीणि अण्डकानि दिस्वा रञ्ञो आरोचेसि। राजा ‘‘तेन हि एतेसं उपरि नासवातं मा विस्सज्जेसी’’ति वत्वा ‘‘चङ्कोटके कप्पासपिचुं अत्थरित्वा तत्थेव तानि अण्डकानि ठपेत्वा सणिकं ओतराही’’ति ओतारापेत्वा चङ्कोटकं हत्थेन गहेत्वा ‘‘कतरसकुणण्डकानि नामेतानी’’ति अमच्चे पुच्छि। ते ‘‘मयं न जानाम, नेसादा जानिस्सन्ती’’ति वदिंसु। राजा नेसादे पक्कोसापेत्वा पुच्छि। नेसादा, ‘‘महाराज, तेसु एकं उलूकअण्डं, एकं सालिकाअण्डं, एकं सुवकअण्ड’’न्ति कथयिंसु। किं पन एकस्मिं कुलावके तिण्णं सकुणिकानं अण्डानि होन्तीति। आम, देव, परिपन्थे असति सुनिक्खित्तानि न नस्सन्तीति। राजा तुस्सित्वा ‘‘इमे मम पुत्ता भविस्सन्ती’’ति तानि तीणि अण्डानि तयो अमच्चे पटिच्छापेत्वा ‘‘इमे मय्हं पुत्ता भविस्सन्ति, तुम्हे साधुकं पटिजग्गित्वा अण्डकोसतो निक्खन्तकाले ममारोचेय्याथा’’ति आह। ते तानि साधुकं रक्खिंसु।&lt;br&gt;&#xA;तेसु पठमं उलूकअण्डं भिज्जि। अमच्चो एकं नेसादं पक्कोसापेत्वा ‘‘त्वं इत्थिभावं वा पुरिसभावं वा जानाही’’ति वत्वा तेन तं वीमंसित्वा ‘‘पुरिसो’’ति वुत्ते राजानं उपसङ्कमित्वा ‘‘पुत्तो ते, देव, जातो’’ति आह। राजा तुट्ठो तस्स बहुं धनं दत्वा ‘‘पुत्तकं मे साधुकं पटिजग्ग, ‘वेस्सन्तरो’ति चस्स नामं करोही’’ति वत्वा उय्योजेसि। सो तथा अकासि। ततो कतिपाहच्चयेन सालिकाअण्डं भिज्जि। सोपि अमच्चो तं नेसादेन वीमंसापेत्वा ‘‘इत्थी’’ति सुत्वा रञ्ञो सन्तिकं गन्त्वा ‘‘धीता ते, देव, जाता’’ति आह। राजा तुट्ठो तस्सपि बहुं धनं दत्वा ‘‘धीतरं मे साधुकं पटिजग्ग, ‘कुण्डलिनी’ति चस्सा नामं करोही’’ति वत्वा उय्योजेसि। सोपि तथा अकासि। पुन कतिपाहच्चयेन सुवकअण्डं भिज्जि। सोपि अमच्चो नेसादेन तं वीमंसित्वा ‘‘पुरिसो’’ति वुत्ते रञ्ञो सन्तिकं गन्त्वा ‘‘पुत्तो ते, देव, जातो’’ति आह। राजा तुट्ठो तस्सपि बहुं धनं दत्वा ‘‘पुत्तस्स मे महन्तेन परिवारेन मङ्गलं कत्वा ‘जम्बुको’तिस्स नामं करोही’’ति वत्वा उय्योजेसि। सोपि तथा अकासि। ते तयोपि सकुणा तिण्णं अमच्चानं गेहेसु राजकुमारपरिहारेनेव वड्ढन्ति। राजा ‘‘मम पुत्तो, मम धीता’’ति वोहरति। अथस्स अमच्चा अञ्ञमञ्ञं अवहसन्ति ‘‘पस्सथ, भो, रञ्ञो किरियं, तिरच्छानगतेपि ‘पुत्तो मे, धीता मे’ति वदन्तो विचरती’’ति।&lt;br&gt;&#xA;तं सुत्वा राजा चिन्तेसि – ‘‘इमे अमच्चा एतेसं मम पुत्तानं पञ्ञासम्पदं न जानन्ति, पाकटं नेसं करिस्सामी’’ति। अथेकं अमच्चं वेस्सन्तरस्स सन्तिकं पेसेसि – ‘‘तुम्हाकं पिता पञ्हं पुच्छितुकामो, कदा किर आगन्त्वा पुच्छतू’’ति। सो अमच्चो गन्त्वा वेस्सन्तरं वन्दित्वा तं सासनं आरोचेसि। तं सुत्वा वेस्सन्तरो अत्तनो पटिजग्गकं अमच्चं पक्कोसित्वा ‘‘मय्हं किर पिता मं पञ्हं पुच्छितुकामो, तस्स इधागतस्स सक्कारं कातुं वट्टति, कदा आगच्छतू’’ति पुच्छि। अमच्चो ‘‘इतो सत्तमे दिवसे तव पिता आगच्छतू’’ति आह। तं सुत्वा वेस्सन्तरो ‘‘पिता मे इतो सत्तमे दिवसे आगच्छतू’’ति वत्वा उय्योजेसि। सो आगन्त्वा रञ्ञो आचिक्खि। राजा सत्तमे दिवसे नगरे भेरिं चरापेत्वा पुत्तस्स निवेसनं अगमासि। वेस्सन्तरो रञ्ञो महन्तं सक्कारं कारेसि, अन्तमसो दासकम्मकारानम्पि सक्कारं कारेसि। राजा वेस्सन्तरसकुणस्स गेहे भुञ्जित्वा महन्तं यसं अनुभवित्वा सकं निवेसनं आगन्त्वा राजङ्गणे महन्तं मण्डपं कारापेत्वा नगरे भेरिं चरापेत्वा अलङ्कतमण्डपमज्झे महाजनपरिवारो निसीदित्वा ‘‘वेस्सन्तरं आनेतू’’ति अमच्चस्स सन्तिकं पेसेसि। अमच्चो वेस्सन्तरं सुवण्णपीठे निसीदापेत्वा आनेसि। वेस्सन्तरसकुणो पितु अङ्के निसीदित्वा पितरा सह कीळित्वा गन्त्वा तत्थेव सुवण्णपीठे निसीदि। अथ नं राजा महाजनमज्झे राजधम्मं पुच्छन्तो पठमं गाथमाह –&lt;br&gt;&#xA;१.&lt;br&gt;&#xA;‘‘वेस्सन्तरं तं पुच्छामि, सकुण भद्दमत्थु ते।&lt;br&gt;&#xA;रज्जं कारेतुकामेन, किं सु किच्चं कतं वर’’न्ति॥&lt;br&gt;&#xA;तत्थ सकुणाति तं आलपति। किं सूति कतरं किच्चं कतं वरं उत्तमं होति, कथेहि मे, तात, सकलं राजधम्मन्ति एवं किर तं सो पुच्छि।&lt;br&gt;&#xA;तं सुत्वा वेस्सन्तरो पञ्हं अकथेत्वाव राजानं ताव पमादेन चोदेन्तो दुतियं गाथमाह –&lt;br&gt;&#xA;२.&lt;br&gt;&#xA;‘‘चिरस्सं वत मं तातो, कंसो बाराणसिग्गहो।&lt;br&gt;&#xA;पमत्तो अप्पमत्तं मं, पिता पुत्तं अचोदयी’’ति॥&lt;br&gt;&#xA;तत्थ तातोति पिता। कंसोति इदं तस्स नामम्। बाराणसिग्गहोति चतूहि सङ्गहवत्थूहि बाराणसिं सङ्गहेत्वा वत्तन्तो। पमत्तोति एवरूपानं पण्डितानं सन्तिके वसन्तो पञ्हस्स अपुच्छनेन पमत्तो। अप्पमत्तं मन्ति सीलादिगुणयोगेन मं अप्पमत्तम्। पिताति पोसकपिता। अचोदयीति अमच्चेहि ‘‘तिरच्छानगते पुत्ते कत्वा वोहरती’’ति अवहसियमानो पमादं आपज्जित्वा चिरस्सं अज्ज चोदेसि, पञ्हं पुच्छीति वदति।&lt;br&gt;&#xA;एवं सो इमाय गाथाय चोदेत्वा ‘‘महाराज, रञ्ञा नाम तीसु धम्मेसु ठत्वा धम्मेन रज्जं कारेतब्ब’’न्ति वत्वा राजधम्मं कथेन्तो इमा गाथायो आह –&lt;br&gt;&#xA;३.&lt;br&gt;&#xA;‘‘पठमेनेव वितथं, कोधं हासं निवारये।&lt;br&gt;&#xA;ततो किच्चानि कारेय्य, तं वतं आहु खत्तिय॥&lt;br&gt;&#xA;४.&lt;br&gt;&#xA;‘‘यं त्वं तात तपोकम्मं, पुब्बे कतमसंसयम्।&lt;br&gt;&#xA;रत्तो दुट्ठो च यं कयिरा, न तं कयिरा ततो पुन॥&lt;br&gt;&#xA;५.&lt;br&gt;&#xA;‘‘खत्तियस्स पमत्तस्स, रट्ठस्मिं रट्ठवड्ढन।&lt;br&gt;&#xA;सब्बे भोगा विनस्सन्ति, रञ्ञो तं वुच्चते अघं॥&lt;br&gt;&#xA;६.&lt;br&gt;&#xA;‘‘सिरी तात अलक्खी च, पुच्छिता एतदब्रवुम्।&lt;br&gt;&#xA;उट्ठानवीरिये पोसे, रमाहं अनुसूयके॥&lt;br&gt;&#xA;७.&lt;br&gt;&#xA;‘‘उसूयके दुहदये, पुरिसे कम्मदुस्सके।&lt;br&gt;&#xA;काळकण्णी महाराज, रमति चक्कभञ्जनी॥&lt;br&gt;&#xA;८.&lt;br&gt;&#xA;‘‘सो त्वं सब्बे सुहदयो, सब्बेसं रक्खितो भव।&lt;br&gt;&#xA;अलक्खिं नुद महाराज, लक्ख्या भव निवेसनं॥&lt;br&gt;&#xA;९.&lt;br&gt;&#xA;‘‘स लक्खीधितिसम्पन्नो, पुरिसो हि महग्गतो।&lt;br&gt;&#xA;अमित्तानं कासिपति, मूलं अग्गञ्च छिन्दति॥&lt;br&gt;&#xA;१०.&lt;br&gt;&#xA;‘‘सक्कोपि हि भूतपति, उट्ठाने नप्पमज्जति।&lt;br&gt;&#xA;स कल्याणे धितिं कत्वा, उट्ठाने कुरुते मनो॥&lt;br&gt;&#xA;११.&lt;br&gt;&#xA;‘‘गन्धब्बा पितरो देवा, साजीवा होन्ति तादिनो।&lt;br&gt;&#xA;उट्ठाहतो अप्पमज्जतो, अनुतिट्ठन्ति देवता॥&lt;br&gt;&#xA;१२.&lt;br&gt;&#xA;‘‘सो अप्पमत्तो अक्कुद्धो, तात किच्चानि कारय।&lt;br&gt;&#xA;वायमस्सु च किच्चेसु, नालसो विन्दते सुखं॥&lt;br&gt;&#xA;१३.&lt;br&gt;&#xA;‘‘तत्थेव ते वत्तपदा, एसाव अनुसासनी।&lt;br&gt;&#xA;अलं मित्ते सुखापेतुं, अमित्तानं दुखाय चा’’ति॥&lt;br&gt;&#xA;तत्थ पठमेनेव वितथन्ति, तात, राजा नाम आदितोव मुसावादं निवारये। मुसावादिनो हि रञ्ञो रट्ठं निरोजं होति, पथविया ओजा कम्मकरणट्ठानतो सत्तरतनमत्तं हेट्ठा भस्सति, ततो आहारे वा तेलमधुफाणितादीसु वा ओसधेसु ओजा न होति। निरोजाहारभोजना मनुस्सा बह्वाबाधा होन्ति, रट्ठे थलजलपथेसु आयो नुप्पज्जति, तस्मिं अनुप्पज्जन्ते राजानो दुग्गता होन्ति। ते सेवके सङ्गण्हितुं न सक्कोन्ति, असङ्गहिता सेवका राजानं गरुचित्तेन न ओलोकेन्ति। एवं, तात, मुसावादो नामेस निरोजो, न सो जीवितहेतुपि कातब्बो, सच्चं पन सादुतरं रसानन्ति तदेव पटिग्गहेतब्बम्। अपिच मुसावादो नाम गुणपरिधंसको विपत्तिपरियोसानो, दुतियचित्तवारे अवीचिपरायणं करोति। इमस्मिं पनत्थे ‘‘धम्मो हवे हतो हन्ती’’ति चेतियजातकं (जा॰ १.८.४५ आदयो) कथेतब्बम्।&lt;br&gt;&#xA;कोधन्ति, तात, राजा नाम पठममेव कुज्झनलक्खणं कोधम्पि निवारेय्य। तात, अञ्ञेसञ्हि कोधो खिप्पं मत्थकं न पापुणाति, राजूनं पापुणाति। राजानो नाम वाचावुधा कुज्झित्वा ओलोकितमत्तेनापि परं विनासेन्ति, तस्मा रञ्ञा अञ्ञेहि मनुस्सेहि अतिरेकतरं निक्कोधेन भवितब्बं, खन्तिमेत्तानुद्दयासम्पन्नेन अत्तनो पियपुत्तं विय लोकं वोलोकेन्तेन भवितब्बम्। तात, अतिकोधनो नाम राजा उप्पन्नं यसं रक्खितुं न सक्कोति। इमस्स पनत्थस्स दीपनत्थं खन्तिवादिजातक- (जा॰ १.४.४९ आदयो) चूळधम्मपालजातकानि (जा॰ १.५.४४ आदयो) कथेतब्बानि। चूळधम्मपालजातकस्मिञ्हि महापतापनो नाम राजा पुत्तं घातेत्वा पुत्तसोकेन हदयेन फलितेन मताय देविया सयम्पि देविं अनुसोचन्तो हदयेन फलितेनेव मरि। अथ ते तयोपि एकआळाहनेव झापेसुम्। तस्मा रञ्ञा पठममेव मुसावादं वज्जेत्वा दुतियं कोधो वज्जेतब्बो।&lt;br&gt;&#xA;हासन्ति हस्सं, अयमेव वा पाठो। तेसु तेसु किच्चेसु उप्पिलावितचित्तताय केळिसीलतं परिहासं निवारेय्य। तात, रञ्ञा नाम केळिसीलेन न भवितब्बं, अपरपत्तियेन हुत्वा सब्बानि किच्चानि अत्तपच्चक्खेनेव कातब्बानि। उप्पिलावितचित्तो हि राजा अतुलेत्वा कम्मानि करोन्तो लद्धं यसं विनासेति। इमस्मिं पनत्थे सरभङ्गजातके (जा॰ २.१७.५० आदयो) पुरोहितस्स वचनं गहेत्वा दण्डकिरञ्ञो किसवच्छे अपरज्झित्वा सह रट्ठेन उच्छिज्जित्वा कुक्कुळनिरये निब्बत्तभावो च मातङ्गजातके (जा॰ १.१५.१ आदयो) मज्झरञ्ञो ब्राह्मणानं कथं गहेत्वा मातङ्गतापसे अपरज्झित्वा सह रट्ठेन उच्छिज्जित्वा निरये निब्बत्तभावो च घटपण्डितजातके (जा॰ १.१०.१६५ आदयो) दसभातिकराजदारकानं मोहमूळ्हानं वचनं गहेत्वा कण्हदीपायने अपरज्झित्वा वासुदेवकुलस्स नासितभावो च कथेतब्बो।&lt;br&gt;&#xA;ततो किच्चानि कारेय्याति एवं, तात, पठमं मुसावादं दुतियं कोधं ततियं अधम्महासं वज्जेत्वा ततो पच्छा राजा रट्ठवासीनं कत्तब्बकिच्चानि कारेय्य। तं वतं आहु खत्तियाति, खत्तियमहाराज, यं मया वुत्तं, एतं रञ्ञो वतसमादानन्ति पोराणकपण्डिता कथयिंसु।&lt;br&gt;&#xA;न तं कयिराति यं तया रागादिवसेन पच्छा तापकरं कम्मं कतं होति, ततो पुब्बे कततो पुन तादिसं कम्मं न कयिरा, मा करेय्यासि, ताताति। वुच्चतेति तं रञ्ञो अघन्ति वुच्चति, एवं पोराणकपण्डिता कथयिंसु। सिरीति इदं वेस्सन्तरसकुणो पुब्बे बाराणसियं पवत्तितकारणं आहरित्वा दस्सेन्तो आह। तत्थ अब्रवुन्ति सुचिपरिवारसेट्ठिना पुच्छिता कथयिंसु। उट्ठानवीरियेति यो पोसो उट्ठाने वीरिये च पतिट्ठितो, न च परेसं सम्पत्तिं दिस्वा उसूयति, तस्मिं अहं अभिरमामीति आह। एवं ताव तात सिरी कथेसि। उसूयकेति अलक्खी पन, तात, पुच्छिता अहं परसम्पत्तिउसूयके दुहदये दुचित्ते कल्याणकम्मदूसके यो कल्याणकम्मं दुस्सन्तो अप्पियायन्तो अट्टीयन्तो न करोति, तस्मिं अभिरमामीति आह। एवं सा काळकण्णी, महाराज, रमति पतिरूपदेसवासादिनो कुसलचक्कस्स भञ्जनी।&lt;br&gt;&#xA;सुहदयोति सुन्दरचित्तो हितचित्तको। नुदाति नीहर। निवेसनन्ति लक्खिया पन निवेसनं भव पतिट्ठा होहि। स लक्खीधितिसम्पन्नोति, महाराज, कासिपति सो पुरिसो पञ्ञाय चेव वीरियेन च सम्पन्नो। महग्गतोति महज्झासयो चोरानं पच्चयभूते गण्हन्तो अमित्तानं मूलं चोरे गण्हन्तो अमित्तानं अग्गं छिन्दतीति वदति। सक्कोति इन्दो। भूतपतीति राजानं आलपति। उट्ठानेति उट्ठानवीरिये। नप्पमज्जतीति न पमज्जति, सब्बकिच्चानि करोति। स कल्याणेति सो देवराजा उट्ठानवीरिये मनं करोन्तो पापकम्मं अकत्वा कल्याणे पुञ्ञकम्मस्मिञ्ञेव धितिं कत्वा अप्पमत्तो उट्ठाने मनं करोति, तस्स पन कल्याणकम्मे वीरियकरणभावदस्सनत्थं सरभङ्गजातके द्वीसु देवलोकेसु देवताहि सद्धिं कपिट्ठारामं आगन्त्वा पञ्हं पुच्छित्वा धम्मस्स सुतभावो, महाकण्हजातके (जा॰ १.१२.६१ आदयो) अत्तनो आनुभावेन जनं तासेत्वा ओसक्कन्तस्स सासनस्स पवत्तितभावो चाति एवमादीनि वत्थूनि कथेतब्बानि।&lt;br&gt;&#xA;गन्धब्बाति चातुमहाराजिकानं हेट्ठा चतुयोनिका देवा, चतुयोनिकत्तायेव किर ते गन्धब्बा नाम जाता। पितरोति ब्रह्मानो। देवाति उपपत्तिदेववसेन छ कामावचरदेवा। तादिनोति तथाविधस्स कुसलाभिरतस्स रञ्ञो। साजीवा होन्तीति समानजीविका उपजीवितब्बा। तादिसा हि राजानो दानादीनि पुञ्ञानि करोन्ता देवतानं पत्तिं देन्ति, ता तं पत्तिं अनुमोदित्वा सम्पटिच्छित्वा दिब्बयसेन वड्ढन्ति। अनुतिट्ठन्तीति तादिसस्स रञ्ञो वीरियं करोन्तस्स अप्पमादं आपज्जन्तस्स देवता अनुतिट्ठन्ति अनुगच्छन्ति, धम्मिकं रक्खं संविदहन्तीति अत्थो।&lt;br&gt;&#xA;सोति सो त्वम्। वायमस्सूति तानि रट्ठकिच्चानि करोन्तो तुलनवसेन तीरणवसेन पच्चक्खकम्मवसेन तेसु तेसु किच्चेसु वीरियं करस्सु। तत्थेव ते वत्तपदाति, तात, यं मं त्वं किंसु किच्चं कतं वरन्ति पुच्छि, तत्थ तव पञ्हेयेव एते मया ‘‘पठमेनेव वितथ’’न्तिआदयो वुत्ता, एते वत्तपदा वत्तकोट्ठासा, एवं तत्थ वत्तस्सु। एसाति या ते मया कथिता, एसाव तव अनुसासनी। अलन्ति एवं वत्तमानो हि राजा अत्तनो मित्ते सुखापेतुं, अमित्तानञ्च दुक्खाय अलं परियत्तो समत्थोति।&lt;br&gt;&#xA;एवं वेस्सन्तरसकुणेन एकाय गाथाय रञ्ञो पमादं चोदेत्वा एकादसहि गाथाहि धम्मे कथिते ‘‘बुद्धलीळाय पञ्हो कथितो’’ति महाजनो अच्छरियब्भुतचित्तजातो साधुकारसतानि पवत्तेसि। राजा सोमनस्सप्पत्तो अमच्चे आमन्तेत्वा पुच्छि – ‘‘भोन्तो! अमच्चा मम पुत्तेन वेस्सन्तरेन एवं कथेन्तेन केन कत्तब्बं किच्चं कत’’न्ति। महासेनगुत्तेन, देवाति। ‘‘तेन हिस्स महासेनगुत्तट्ठानं दम्मी’’ति वेस्सन्तरं ठानन्तरे ठपेसि। सो ततो पट्ठाय महासेनगुत्तट्ठाने ठितो पितु कम्मं अकासीति।&lt;br&gt;&#xA;वेस्सन्तरपञ्हो निट्ठितो।&lt;br&gt;&#xA;पुन राजा कतिपाहच्चयेन पुरिमनयेनेव कुण्डलिनिया सन्तिकं दूतं पेसेत्वा सत्तमे दिवसे तत्थ गन्त्वा पच्चागन्त्वा तत्थेव मण्डपमज्झे निसीदित्वा कुण्डलिनिं आहरापेत्वा सुवण्णपीठे निसिन्नं राजधम्मं पुच्छन्तो गाथमाह –&lt;br&gt;&#xA;१४.&lt;br&gt;&#xA;‘‘सक्खिसि त्वं कुण्डलिनि, मञ्ञसि खत्तबन्धुनि।&lt;br&gt;&#xA;रज्जं कारेतुकामेन, किं सु किच्चं कतं वर’’न्ति॥&lt;br&gt;&#xA;तत्थ सक्खिसीति मया पुट्ठपञ्हं कथेतुं सक्खिस्ससीति पुच्छति। कुण्डलिनीति तस्सा सलिङ्गतो आगतनामेनालपति। तस्सा किर द्वीसु कण्णपिट्ठेसु कुण्डलसण्ठाना द्वे लेखा अहेसुं, तेनस्सा ‘‘कुण्डलिनी’’ति नामं कारेसि। मञ्ञसीति जानिस्ससि मया पुट्ठपञ्हस्स अत्थन्ति। खत्तबन्धुनीति खत्तस्स महासेनगुत्तस्स भगिनिभावेन नं एवं आलपति। कस्मा पनेस वेस्सन्तरसकुणं एवं अपुच्छित्वा इममेव पुच्छतीति? इत्थिभावेन। इत्थियो हि परित्तपञ्ञा, तस्मा ‘‘सचे सक्कोति, पुच्छिस्सामि, नो चे, न पुच्छिस्सामी’’ति वीमंसनवसेन एवं पुच्छित्वा तञ्ञेव पञ्हं पुच्छि।&lt;br&gt;&#xA;सा एवं रञ्ञा राजधम्मे पुच्छिते, ‘‘तात, त्वं मं ‘इत्थिका नाम किं कथेस्सती’ति वीमंससि मञ्ञे, सकलं ते राजधम्मं द्वीसुयेव पदेसु पक्खिपित्वा कथेस्सामी’’ति वत्वा आह –&lt;br&gt;&#xA;१५.&lt;br&gt;&#xA;‘‘द्वेव तात पदकानि, यत्थ सब्बं पतिट्ठितम्।&lt;br&gt;&#xA;अलद्धस्स च यो लाभो, लद्धस्स चानुरक्खणा॥&lt;br&gt;&#xA;१६.&lt;br&gt;&#xA;‘‘अमच्चे तात जानाहि, धीरे अत्थस्स कोविदे।&lt;br&gt;&#xA;अनक्खाकितवे तात, असोण्डे अविनासके॥&lt;br&gt;&#xA;१७.&lt;br&gt;&#xA;‘‘यो च तं तात रक्खेय्य, धनं यञ्चेव ते सिया।&lt;br&gt;&#xA;सूतोव रथं सङ्गण्हे, सो ते किच्चानि कारये॥&lt;br&gt;&#xA;१८.&lt;br&gt;&#xA;‘‘सुसङ्गहितन्तजनो, सयं वित्तं अवेक्खिय।&lt;br&gt;&#xA;निधिञ्च इणदानञ्च, न करे परपत्तिया॥&lt;br&gt;&#xA;१९.&lt;br&gt;&#xA;‘‘सयं आयं वयं जञ्ञा, सयं जञ्ञा कताकतम्।&lt;br&gt;&#xA;निग्गण्हे निग्गहारहं, पग्गण्हे पग्गहारहं॥&lt;br&gt;&#xA;२०.&lt;br&gt;&#xA;‘‘सयं जानपदं अत्थं, अनुसास रथेसभ।&lt;br&gt;&#xA;मा ते अधम्मिका युत्ता, धनं रट्ठञ्च नासयुं॥&lt;br&gt;&#xA;२१.&lt;br&gt;&#xA;‘‘मा च वेगेन किच्चानि, करोसि कारयेसि वा।&lt;br&gt;&#xA;वेगसा हि कतं कम्मं, मन्दो पच्छानुतप्पति॥&lt;br&gt;&#xA;२२.&lt;br&gt;&#xA;‘‘मा ते अधिसरे मुञ्च, सुबाळ्हमधिकोपितम्।&lt;br&gt;&#xA;कोधसा हि बहू फीता, कुला अकुलतं गता॥&lt;br&gt;&#xA;२३.&lt;br&gt;&#xA;‘‘‘मा तात इस्सरोम्ही’ति, अनत्थाय पतारयि।&lt;br&gt;&#xA;इत्थीनं पुरिसानञ्च, मा ते आसि दुखुद्रयो॥&lt;br&gt;&#xA;२४.&lt;br&gt;&#xA;‘‘अपेतलोमहंसस्स, रञ्ञो कामानुसारिनो।&lt;br&gt;&#xA;सब्बे भोगा विनस्सन्ति, रञ्ञो तं वुच्चते अघं॥&lt;br&gt;&#xA;२५.&lt;br&gt;&#xA;‘‘तत्थेव ते वत्तपदा, एसाव अनुसासनी।&lt;br&gt;&#xA;दक्खस्सुदानि पुञ्ञकरो, असोण्डो अविनासको।&lt;br&gt;&#xA;सीलवास्सु महाराज, दुस्सीलो विनिपातिको’’ति॥&lt;br&gt;&#xA;तत्थ पदकानीति कारणपदानि। यत्थाति येसु द्वीसु पदेसु सब्बं अत्थजातं हितसुखं पतिट्ठितम्। अलद्धस्साति यो च पुब्बे अलद्धस्स लाभस्स लाभो, या च लद्धस्स अनुरक्खणा। तात, अनुप्पन्नस्स हि लाभस्स उप्पादनं नाम न भारो, उप्पन्नस्स पन अनुरक्खणमेव भारो। एकच्चो हि यसं उप्पादेत्वापि यसे पमत्तो पमादं उप्पादेत्वा पाणातिपातादीनि करोति, महाचोरो हुत्वा रट्ठं विलुम्पमानो चरति। अथ नं राजानो गाहापेत्वा महाविनासं पापेन्ति। अथ वा उप्पन्नरूपादीसु कामगुणेसु पमत्तो अयोनिसो धनं नासेन्तो सब्बसापतेय्ये खीणे कपणो हुत्वा चीरकवसनो कपालमादाय चरति। पब्बजितो वा पन गन्थधुरादिवसेन लाभसक्कारं निब्बत्तेत्वा पमत्तो हीनायावत्तति। अपरो पठमझानादीनि निब्बत्तेत्वापि मुट्ठस्सतिताय तथारूपे आरम्मणे बज्झित्वा झाना परिहायति। एवं उप्पन्नस्स यसस्स वा झानादिलाभस्स वा रक्खणमेव दुक्करम्। तदत्थदीपनत्थं पन देवदत्तस्स वत्थु च, मुदुलक्खण- (जा॰ १.१.६६) लोमसकस्सप- (जा॰ १.९.६० आदयो) हरितचजातक- (जा॰ १.९.४० आदयो) सङ्कप्पजातकादीनि (जा॰ १.३.१ आदयो) च कथेतब्बानि। एको पन लाभसक्कारं उप्पादेत्वा अप्पमादे ठत्वा कल्याणकम्मं करोति, तस्स सो यसो सुक्कपक्खे चन्दो विय वड्ढति, तस्मा त्वं, महाराज, अप्पमत्तो पयोगसम्पत्तिया ठत्वा धम्मेन रज्जं कारेन्तो तव उप्पन्नं यसं अनुरक्खाहीति।&lt;br&gt;&#xA;जानाहीति भण्डागारिककम्मादीनं करणत्थं उपधारेहि। अनक्खाकितवेति अनक्खे अकितवे अजुतकरे चेव अकेराटिके च । असोण्डेति पूवसुरागन्धमालासोण्डभावरहिते। अविनासकेति तव सन्तकानं धनधञ्ञादीनं अविनासके। योति यो अमच्चो। यञ्चेवाति यञ्च ते घरे धनं सिया, तं रक्खेय्य। सूतोवाति रथसारथि विय। यथा सारथि विसममग्गनिवारणत्थं अस्से सङ्गण्हन्तो रथं सङ्गण्हेय्य, एवं यो सह भोगेहि तं रक्खितुं सक्कोति, सो ते अमच्चो नाम तादिसं सङ्गहेत्वा भण्डागारिकादिकिच्चानि कारये।&lt;br&gt;&#xA;सुसङ्गहितन्तजनोति, तात, यस्स हि रञ्ञो अत्तनो अन्तोजनो अत्तनो वलञ्जनकपरिजनो च दानादीहि असङ्गहितो होति, तस्स अन्तोनिवेसने सुवण्णहिरञ्ञादीनि तेसं असङ्गहितमनुस्सानं वसेन नस्सन्ति, अन्तोजना बहि गच्छन्ति, तस्मा त्वं सुट्ठुसङ्गहितअन्तोजनो हुत्वा ‘‘एत्तकं नाम मे वित्त’’न्ति सयं अत्तनो धनं अवेक्खित्वा ‘‘असुकट्ठाने नाम निधिं निधेम, असुकस्स इणं देमा’’ति इदं उभयम्पि न करे परपत्तिया, परपत्तियापि त्वं मा करि, सब्बं अत्तपच्चक्खमेव करेय्यासीति वदति।&lt;br&gt;&#xA;आयं वयन्ति ततो उप्पज्जनकं आयञ्च तेसं तेसं दातब्बं वयञ्च सयमेव जानेय्यासीति। कताकतन्ति सङ्गामे वा नवकम्मे वा अञ्ञेसु वा किच्चेसु ‘‘इमिना इदं नाम मय्हं कतं, इमिना न कत’’न्ति एतम्पि सयमेव जानेय्यासि, मा परपत्तियो होहि। निग्गण्हेति, तात, राजा नाम सन्धिच्छेदादिकारकं निग्गहारहं आनेत्वा दस्सितं उपपरिक्खित्वा सोधेत्वा पोराणकराजूहि ठपितदण्डं ओलोकेत्वा दोसानुरूपं निग्गण्हेय्य। पग्गण्हेति यो पन पग्गहारहो होति, अभिन्नस्स वा परबलस्स भेदेता, भिन्नस्स वा सकबलस्स आराधको, अलद्धस्स वा रज्जस्स आहरको, लद्धस्स वा थावरकारको, येन वा पन जीवितं दिन्नं होति, एवरूपं पग्गहारहं पग्गहेत्वा महन्तं सक्कारसम्मानं करेय्य। एवं हिस्स किच्चेसु अञ्ञेपि उरं दत्वा कत्तब्बं करिस्सन्ति।&lt;br&gt;&#xA;जानपदन्ति जनपदवासीनं अत्थं सयं अत्तपच्चक्खेनेव अनुसास। अधम्मिका युत्ताति अधम्मिका तत्थ तत्थ नियुत्ता आयुत्तका लञ्जं गहेत्वा विनिच्छयं भिन्दन्ता तव धनञ्च रट्ठञ्च मा नासयुम्। इमिना कारणेन अप्पमत्तो हुत्वा सयमेव अनुसास। वेगेनाति सहसा अतुलेत्वा अतीरेत्वा। वेगसाति अतुलेत्वा अतीरेत्वा छन्दादिवसेन सहसा कतं कम्मञ्हि न साधु न सुन्दरम्। किंकारणा? तादिसञ्हि कत्वा मन्दो पच्छा विप्पटिसारवसेन इध लोके अपायदुक्खं अनुभवन्तो परलोके च अनुतप्पति। अयं पनेत्थ अत्थो ‘‘इसीनमन्तरं कत्वा, भरुराजाति मे सुत’’न्ति भरुजातकेन (जा॰ १.२.१२५-१२६) दीपेतब्बो ।&lt;br&gt;&#xA;मा ते अधिसरे मुञ्च, सुबाळ्हमधिकोपितन्ति, तात, तव हदयं कुसलं अधिसरित्वा अतिक्कमित्वा पवत्ते परेसं अकुसलकम्मे सुट्ठु बाळ्हं अधिकोपितं कुज्झापितं हुत्वा मा मुञ्च, मा पतिट्ठायतूति अत्थो। इदं वुत्तं होति – तात, यदा ते विनिच्छये ठितस्स इमिना पुरिसो वा हतो सन्धि वा छिन्नोति चोरं दस्सेन्ति, तदा ते परेसं वचनेहि सुट्ठु कोपितम्पि हदयं कोधवसेन मा मुञ्च, अपरिग्गहेत्वा मा दण्डं पणेहि। किंकारणा? अचोरम्पि हि ‘‘चोरो’’ति गहेत्वा आनेन्ति, तस्मा अकुज्झित्वा उभिन्नं अत्तपच्चत्थिकानं कथं सुत्वा सुट्ठु सोधेत्वा अत्तपच्चक्खेन तस्स चोरभावं ञत्वा पवेणिया ठपितदण्डवसेन कत्तब्बं करोहि। रञ्ञा हि उप्पन्नेपि कोधे हदयं सीतलं अकत्वा कम्मं न कातब्बम्। यदा पनस्स हदयं निब्बुतं होति मुदुकं, तदा विनिच्छयकम्मं कातब्बम्। फरुसे हि चित्ते पक्कुथिते उदके मुखनिमित्तं विय कारणं न पञ्ञायति। कोधसा हीति, तात, कोधेन हि बहूनि फीतानि राजकुलानि अकुलभावं गतानि महाविनासमेव पत्तानीति। इमस्स पनत्थस्स दीपनत्थं खन्तिवादिजातक- (जा॰ १.४.४९ आदयो) नाळिकेरराजवत्थुसहस्सबाहुअज्जुनवत्थुआदीनि कथेतब्बानि।&lt;br&gt;&#xA;मा, तात, इस्सरोम्हीति, अनत्थाय पतारयीति, तात, ‘‘अहं पथविस्सरो’’ति मा महाजनं कायदुच्चरितादिअनत्थाय पतारयि मा ओतारयि, यथा तं अनत्थं समादाय वत्तति, मा एवमकासीति अत्थो। मा ते आसीति, तात, तव विजिते मनुस्सजातिकानं वा तिरच्छानजातिकानं वा इत्थिपुरिसानं दुखुद्रयो दुक्खुप्पत्ति मा आसि। यथा हि अधम्मिकराजूनं विजिते मनुस्सा कायदुच्चरितादीनि कत्वा निरये उप्पज्जन्ति, तव रट्ठवासीनं तं दुक्खं यथा न होति, तथा करोहीति अत्थो।&lt;br&gt;&#xA;अपेतलोमहंसस्साति अत्तानुवादादिभयेहि निब्भयस्स। इमिना इमं दस्सेति – तात, यो राजा किस्मिञ्चि आसङ्कं अकत्वा अत्तनो काममेव अनुस्सरति, छन्दवसेन यं यं इच्छति, तं तं करोति, विस्सट्ठयट्ठि विय अन्धो निरङ्कुसो विय च चण्डहत्थी होति, तस्स सब्बे भोगा विनस्सन्ति, तस्स तं भोगब्यसनं अघं दुक्खन्ति वुच्चति।&lt;br&gt;&#xA;तत्थेव ते वत्तपदाति पुरिमनयेनेव योजेतब्बम्। दक्खस्सुदानीति, तात, त्वं इमं अनुसासनिं सुत्वा इदानि दक्खो अनलसो पुञ्ञानं करणेन पुञ्ञकरो सुरादिपरिहरणेन। असोण्डो दिट्ठधम्मिकसम्परायिकस्स अत्थस्स अविनासनेन अविनासको भवेय्यासीति। सीलवास्सूति सीलवा आचारसम्पन्नो भव, दससु राजधम्मेसु पतिट्ठाय रज्जं कारेहि। दुस्सीलो विनिपातिकोति दुस्सीलो हि, महाराज, अत्तानं निरये विनिपातेन्तो विनिपातिको नाम होतीति।&lt;br&gt;&#xA;एवं कुण्डलिनीपि एकादसहि गाथाहि धम्मं देसेसि। राजा तुट्ठो अमच्चे आमन्तेत्वा पुच्छि – ‘‘भोन्तो! अमच्चा मम धीताय कुण्डलिनिया एवं कथयमानाय केन कत्तब्बं किच्चं कत’’न्ति। भण्डागारिकेन, देवाति। ‘‘तेन हिस्सा भण्डागारिकट्ठानं दम्मी’’ति कुण्डलिनिं ठानन्तरे ठपेसि। सा ततो पट्ठाय भण्डागारिकट्ठाने ठत्वा पितु कम्मं अकासीति।&lt;br&gt;&#xA;कुण्डलिनिपञ्हो निट्ठितो।&lt;br&gt;&#xA;पुन राजा कतिपाहच्चयेन पुरिमनयेनेव जम्बुकपण्डितस्स सन्तिकं दूतं पेसेत्वा सत्तमे दिवसे तत्थ गन्त्वा सम्पत्तिं अनुभवित्वा पच्चागतो तत्थेव मण्डपमज्झे निसीदि। अमच्चो जम्बुकपण्डितं कञ्चनभद्दपीठे निसीदापेत्वा पीठं सीसेनादाय आगच्छि। पण्डितो पितु अङ्के निसीदित्वा कीळित्वा गन्त्वा कञ्चनपीठेयेव निसीदि। अथ नं राजा पञ्हं पुच्छन्तो गाथमाह –&lt;br&gt;&#xA;२६.&lt;br&gt;&#xA;‘‘अपुच्छिम्ह कोसियगोत्तं, कुण्डलिनिं तथेव च।&lt;br&gt;&#xA;त्वं दानि वदेहि जम्बुक, बलानं बलमुत्तम’’न्ति॥&lt;br&gt;&#xA;तस्सत्थो – तात, जम्बुक, अहं तव भातरं कोसियगोत्तं वेस्सन्तरं भगिनिञ्च ते कुण्डलिनिं राजधम्मं अपुच्छिं, ते अत्तनो बलेन कथेसुं, यथा पन ते पुच्छिं, तथेव इदानि, पुत्त जम्बुक, तं पुच्छामि, त्वं मे राजधम्मञ्च बलानं उत्तमं बलञ्च कथेहीति।&lt;br&gt;&#xA;एवं राजा महासत्तं पञ्हं पुच्छन्तो अञ्ञेसं पुच्छितनियामेन अपुच्छित्वा विसेसेत्वा पुच्छि। अथस्स पण्डितो ‘‘तेन हि, महाराज, ओहितसोतो सुणाहि, सब्बं ते कथेस्सामी’’ति पसारितहत्थे सहस्सत्थविकं ठपेन्तो विय धम्मदेसनं आरभि –&lt;br&gt;&#xA;२७.&lt;br&gt;&#xA;‘‘बलं पञ्चविधं लोके, पुरिसस्मिं महग्गते।&lt;br&gt;&#xA;तत्थ बाहुबलं नाम, चरिमं वुच्चते बलं॥&lt;br&gt;&#xA;२८.&lt;br&gt;&#xA;‘‘भोगबलञ्च दीघावु, दुतियं वुच्चते बलम्।&lt;br&gt;&#xA;अमच्चबलञ्च दीघावु, ततियं वुच्चते बलं॥&lt;br&gt;&#xA;२९.&lt;br&gt;&#xA;‘‘अभिजच्चबलञ्चेव, तं चतुत्थं असंसयम्।&lt;br&gt;&#xA;यानि चेतानि सब्बानि, अधिगण्हाति पण्डितो॥&lt;br&gt;&#xA;३०.&lt;br&gt;&#xA;‘‘तं बलानं बलं सेट्ठं, अग्गं पञ्ञाबलं बलम्।&lt;br&gt;&#xA;पञ्ञाबलेनुपत्थद्धो, अत्थं विन्दति पण्डितो॥&lt;br&gt;&#xA;३१.&lt;br&gt;&#xA;‘‘अपि चे लभति मन्दो, फीतं धरणिमुत्तमम्।&lt;br&gt;&#xA;अकामस्स पसय्हं वा, अञ्ञो तं पटिपज्जति॥&lt;br&gt;&#xA;३२.&lt;br&gt;&#xA;‘‘अभिजातोपि चे होति, रज्जं लद्धान खत्तियो।&lt;br&gt;&#xA;दुप्पञ्ञो हि कासिपति, सब्बेनपि न जीवति॥&lt;br&gt;&#xA;३३.&lt;br&gt;&#xA;‘‘पञ्ञाव सुतं विनिच्छिनी, पञ्ञा कित्तिसिलोकवड्ढनी।&lt;br&gt;&#xA;पञ्ञासहितो नरो इध, अपि दुक्खे सुखानि विन्दति॥&lt;br&gt;&#xA;३४.&lt;br&gt;&#xA;‘‘पञ्ञञ्च खो असुस्सूसं, न कोचि अधिगच्छति।&lt;br&gt;&#xA;बहुस्सुतं अनागम्म, धम्मट्ठं अविनिब्भुजं॥&lt;br&gt;&#xA;३५.&lt;br&gt;&#xA;‘‘यो च धम्मविभङ्गञ्ञू, कालुट्ठायी अतन्दितो।&lt;br&gt;&#xA;अनुट्ठहति कालेन, कम्मफलं तस्सिज्झति॥&lt;br&gt;&#xA;३६.&lt;br&gt;&#xA;‘‘अनायतनसीलस्स, अनायतनसेविनो।&lt;br&gt;&#xA;न निब्बिन्दियकारिस्स, सम्मदत्थो विपच्चति॥&lt;br&gt;&#xA;३७.&lt;br&gt;&#xA;‘‘अज्झत्तञ्च पयुत्तस्स, तथायतनसेविनो।&lt;br&gt;&#xA;अनिब्बिन्दियकारिस्स, सम्मदत्थो विपच्चति॥&lt;br&gt;&#xA;३८.&lt;br&gt;&#xA;‘‘योगप्पयोगसङ्खातं, सम्भतस्सानुरक्खणम्।&lt;br&gt;&#xA;तानि त्वं तात सेवस्सु, मा अकम्माय रन्धयि।&lt;br&gt;&#xA;अकम्मुना हि दुम्मेधो, नळागारंव सीदती’’ति॥&lt;br&gt;&#xA;तत्थ महग्गतेति, महाराज, इमस्मिं सत्तलोके महज्झासये पुरिसे पञ्चविधं बलं होति। बाहुबलन्ति कायबलम्। चरिमन्ति तं अतिमहन्तम्पि समानं लामकमेव। किंकारणा? अन्धबालभावेन। सचे हि कायबलं महन्तं नाम भवेय्य, वारणबलतो लटुकिकाय बलं खुद्दकं भवेय्य, वारणबलं पन अन्धबालभावेन मरणस्स पच्चयं जातं, लटुकिका अत्तनो ञाणकुसलताय वारणं जीवितक्खयं पापेसि। इमस्मिं पनत्थे ‘‘न हेव सब्बत्थ बलेन किच्चं, बलञ्हि बालस्स वधाय होती’’ति सुत्तं (जा॰ १.५.४२) आहरितब्बम्।&lt;br&gt;&#xA;भोगबलन्ति उपत्थम्भनवसेन सब्बं हिरञ्ञसुवण्णादि उपभोगजातं भोगबलं नाम, तं कायबलतो महन्ततरम्। अमच्चबलन्ति अभेज्जमन्तस्स सूरस्स सुहदयस्स अमच्चमण्डलस्स अत्थिता, तं बलं सङ्गामसूरताय पुरिमेहि बलेहि महन्ततरम्। अभिजच्चबलन्ति तीणि कुलानि अतिक्कमित्वा खत्तियकुलवसेन जातिसम्पत्ति , तं इतरेहि बलेहि महन्ततरम्। जातिसम्पन्ना एव हि सुज्झन्ति, न इतरेति। यानि चेतानीति यानि च एतानि चत्तारिपि बलानि पण्डितो पञ्ञानुभावेन अधिगण्हाति अभिभवति, तं सब्बबलानं पञ्ञाबलं सेट्ठन्ति च अग्गन्ति च वुच्चति। किंकारणा? तेन हि बलेन उपत्थद्धो पण्डितो अत्थं विन्दति, वुड्ढिं पापुणाति । तदत्थजोतनत्थं ‘‘पुण्णं नदिं येन च पेय्यमाहू’’ति पुण्णनदीजातकञ्च (जा॰ १.२.१२७ आदयो) सिरीकाळकण्णिपञ्हं पञ्चपण्डितपञ्हञ्च सत्तुभस्तजातक- (जा॰ १.७.४६ आदयो) सम्भवजातक- (जा॰ १.१६.१३८ आदयो) सरभङ्गजातकादीनि (जा॰ २.१७.५० आदयो) च कथेतब्बानि।&lt;br&gt;&#xA;मन्दोति मन्दपञ्ञो बालो। फीतन्ति, तात, मन्दपञ्ञो पुग्गलो सत्तरतनपुण्णं चेपि उत्तमं धरणिं लभति, तस्स अनिच्छमानस्सेव पसय्हकारं वा पन कत्वा अञ्ञो पञ्ञासम्पन्नो तं पटिपज्जति। मन्दो हि लद्धं यसं रक्खितुं कुलसन्तकं वा पन पवेणिआगतम्पि रज्जं अधिगन्तुं न सक्कोति। तदत्थजोतनत्थं ‘‘अद्धा पादञ्जली सब्बे, पञ्ञाय अतिरोचती’’ति पादञ्जलीजातकं (जा॰ १.२.१९४-१९५) कथेतब्बम्। लद्धानाति जातिसम्पत्तिं निस्साय कुलसन्तकं रज्जं लभित्वापि। सब्बेनपीति तेन सकलेनपि रज्जेन न जीवति, अनुपायकुसलताय दुग्गतोव होतीति।&lt;br&gt;&#xA;एवं महासत्तो एत्तकेन ठानेन अपण्डितस्स अगुणं कथेत्वा इदानि पञ्ञं पसंसन्तो ‘‘पञ्ञा’’तिआदिमाह। तत्थ सुतन्ति सुतपरियत्ति। तञ्हि पञ्ञाव विनिच्छिनति। कित्तिसिलोकवड्ढनीति कित्तिघोसस्स च लाभसक्कारस्स च वड्ढनी। दुक्खे सुखानि विन्दतीति दुक्खे उप्पन्नेपि निब्भयो हुत्वा उपायकुसलताय सुखं पटिलभति। तदत्थदीपनत्थं –&lt;br&gt;&#xA;‘‘यस्सेते चतुरो धम्मा, वानरिन्द यथा तव’’॥ (जा॰ १.१.५७)।&lt;br&gt;&#xA;अलमेतेहि अम्बेहि, जम्बूहि पनसेहि चा’’ति॥ (जा॰ १.२.११५) –&lt;br&gt;&#xA;आदीनि जातकानि कथेतब्बानि।&lt;br&gt;&#xA;असुस्सूसन्ति पण्डितपुग्गले अपयिरुपासन्तो अस्सुणन्तो। धम्मट्ठन्ति सभावकारणे ठितं बहुस्सुतं अनागम्म तं असद्दहन्तो। अविनिब्भुजन्ति अत्थानत्थं कारणाकारणं अनोगाहन्तो अतीरेन्तो न कोचि पञ्ञं अधिगच्छति, ताताति।&lt;br&gt;&#xA;धम्मविभङ्गञ्ञूति दसकुसलकम्मपथविभङ्गकुसलो। कालुट्ठायीति वीरियं कातुं युत्तकाले वीरियस्स कारको। अनुट्ठहतीति तस्मिं तस्मिं काले तं तं किच्चं करोति। तस्साति तस्स पुग्गलस्स कम्मफलं समिज्झति निप्फज्जति। अनायतनसीलस्साति अनायतनं वुच्चति लाभयससुखानं अनाकरो दुस्सील्यकम्मं, तंसीलस्स तेन दुस्सील्यकम्मेन समन्नागतस्स, अनायतनभूतमेव दुस्सीलपुग्गलं सेवन्तस्स, कुसलस्स कम्मस्स करणकाले निब्बिन्दियकारिस्स निब्बिन्दित्वा उक्कण्ठित्वा करोन्तस्स एवरूपस्स, तात, पुग्गलस्स कम्मानं अत्थो सम्मा न विपच्चति न सम्पज्जति, तीणि कुलग्गानि च छ कामसग्गानि च न उपनेतीति अत्थो। अज्झत्तञ्चाति अत्तनो नियकज्झत्तं अनिच्चभावनादिवसेन पयुत्तस्स। तथायतनसेविनोति तथेव सीलवन्ते पुग्गले सेवमानस्स। विपच्चतीति सम्पज्जति महन्तं यसं देति।&lt;br&gt;&#xA;योगप्पयोगसङ्खातन्ति योगे युञ्जितब्बयुत्तके कारणे पयोगकोट्ठासभूतं पञ्ञम्। सम्भतस्साति रासिकतस्स धनस्स अनुरक्खणम्। तानि त्वन्ति एतानि च द्वे पुरिमानि च मया वुत्तकारणानि सब्बानि, तात, त्वं सेवस्सु, मया वुत्तं ओवादं हदये कत्वा अत्तनो घरे धनं रक्ख। मा अकम्माय रन्धयीति अयुत्तेन अकारणेन मा रन्धयि, तं धनं मा झापयि मा नासयि। किंकारणा? अकम्मुना हीति अयुत्तकम्मकरणेन दुम्मेधो पुग्गलो सकं धनं नासेत्वा पच्छा दुग्गतो। नळागारंव सीदतीति यथा नळागारं मूलतो पट्ठाय जीरमानं अप्पतिट्ठं पतति, एवं अकारणेन धनं नासेत्वा अपायेसु निब्बत्ततीति।&lt;br&gt;&#xA;एवम्पि बोधिसत्तो एत्तकेन ठानेन पञ्च बलानि वण्णेत्वा पञ्ञाबलं उक्खिपित्वा चन्दमण्डलं नीहरन्तो विय कथेत्वा इदानि दसहि गाथाहि रञ्ञो ओवादं देन्तो आह –&lt;br&gt;&#xA;३९.&lt;br&gt;&#xA;‘‘धम्मं चर महाराज, मातापितूसु खत्तिय।&lt;br&gt;&#xA;इध धम्मं चरित्वान, राज सग्गं गमिस्ससि॥&lt;br&gt;&#xA;४०.&lt;br&gt;&#xA;‘‘धम्मं चर महाराज, पुत्तदारेसु खत्तिय।&lt;br&gt;&#xA;इध धम्मं चरित्वान, राज सग्गं गमिस्ससि॥&lt;br&gt;&#xA;४१.&lt;br&gt;&#xA;‘‘धम्मं चर महाराज, मित्तामच्चेसु खत्तिय।&lt;br&gt;&#xA;इध धम्मं चरित्वान, राज सग्गं गमिस्ससि॥&lt;br&gt;&#xA;४२.&lt;br&gt;&#xA;‘‘धम्मं चर महाराज, वाहनेसु बलेसु च।&lt;br&gt;&#xA;इध धम्मं चरित्वान, राज सग्गं गमिस्ससि॥&lt;br&gt;&#xA;४३.&lt;br&gt;&#xA;‘‘धम्मं चर महाराज, गामेसु निगमेसु च।&lt;br&gt;&#xA;इध धम्मं चरित्वान, राज सग्गं गमिस्ससि॥&lt;br&gt;&#xA;४४.&lt;br&gt;&#xA;‘‘धम्मं चर महाराज, रट्ठे जनपदेसु च।&lt;br&gt;&#xA;इध धम्मं चरित्वान, राज सग्गं गमिस्ससि॥&lt;br&gt;&#xA;४५.&lt;br&gt;&#xA;‘‘धम्मं चर महाराज, समणे ब्राह्मणेसु च।&lt;br&gt;&#xA;इध धम्मं चरित्वान, राज सग्गं गमिस्ससि॥&lt;br&gt;&#xA;४६.&lt;br&gt;&#xA;‘‘धम्मं चर महाराज, मिगपक्खीसु खत्तिय।&lt;br&gt;&#xA;इध धम्मं चरित्वान, राज सग्गं गमिस्ससि॥&lt;br&gt;&#xA;४७.&lt;br&gt;&#xA;‘‘धम्मं चर महाराज, धम्मो चिण्णो सुखावहो।&lt;br&gt;&#xA;इध धम्मं चरित्वान, राज सग्गं गमिस्ससि॥&lt;br&gt;&#xA;४८.&lt;br&gt;&#xA;‘‘धम्मं चर महाराज, सइन्दा देवा सब्रह्मका।&lt;br&gt;&#xA;सुचिण्णेन दिवं पत्ता, मा धम्मं राज पामदो’’ति॥&lt;br&gt;&#xA;तत्थ पठमगाथाय ताव इध धम्मन्ति मातापितुपट्ठानधम्मम्। तं कालस्सेव वुट्ठाय मातापितूनं मुखोदकदन्तकट्ठदानमादिं कत्वा सब्बसरीरकिच्चपरिहरणं करोन्तोव पूरेहीति वदति। पुत्तदारेसूति पुत्तधीतरो ताव पापा निवारेत्वा कल्याणे निवेसेन्तो सिप्पं उग्गण्हापेन्तो वयप्पत्तकाले पतिरूपकुलवंसेन आवाहविवाहं करोन्तो समये धनं देन्तो पुत्तेसु धम्मं चरति नाम, भरियं सम्मानेन्तो अनवमानेन्तो अनतिचरन्तो इस्सरियं वोस्सज्जेन्तो अलङ्कारं अनुप्पदेन्तो दारेसु धम्मं चरति नाम। मित्तामच्चेसूति मित्तामच्चे चतूहि सङ्गहवत्थूहि सङ्गण्हन्तो अविसंवादेन्तो एतेसु धम्मं चरति नाम। वाहनेसु बलेसु चाति हत्थिअस्सादीनं वाहनानं बलकायस्स च दातब्बयुत्तकं देन्तो सक्कारं करोन्तो हत्थिअस्सादयो महल्लककाले कम्मेसु अयोजेन्तो तेसु धम्मं चरति नाम।&lt;br&gt;&#xA;गामेसु निगमेसु चाति गामनिगमवासिनो दण्डबलीहि अपीळेन्तोव तेसु धम्मं चरति नाम। रट्ठे जनपदेसु चाति रट्ठञ्च जनपदञ्च अकारणेन किलमेन्तो हितचित्तं अपच्चुपट्ठपेन्तो तत्थ अधम्मं चरति नाम, अपीळेन्तो पन हितचित्तेन फरन्तो तत्थ धम्मं चरति नाम। समणे ब्राह्मणेसु चाति तेसं चत्तारो पच्चये देन्तोव तेसु धम्मं चरति नाम। मिगपक्खीसूति सब्बचतुप्पदसकुणानं अभयं देन्तो तेसु धम्मं चरति नाम। धम्मो चिण्णोति सुचरितधम्मो चिण्णो। सुखावहोति तीसु कुलसम्पदासु छसु कामसग्गेसु सुखं आवहति। सुचिण्णेनाति इध चिण्णेन कायसुचरितादिना सुचिण्णेन। दिवं पत्ताति देवलोकब्रह्मलोकसङ्खातं दिवं गता, तत्थ दिब्बसम्पत्तिलाभिनो जाता। मा धम्मं राज पामदोति तस्मा त्वं, महाराज, जीवितं जहन्तोपि धम्मं मा पमज्जीति।&lt;br&gt;&#xA;एवं दस धम्मचरियगाथायो वत्वा उत्तरिपि ओवदन्तो ओसानगाथमाह –&lt;br&gt;&#xA;४९.&lt;br&gt;&#xA;‘‘तत्थेव ते वत्तपदा, एसाव अनुसासनी।&lt;br&gt;&#xA;सप्पञ्ञसेवी कल्याणी, समत्तं साम तं विदू’’ति॥&lt;br&gt;&#xA;तत्थ तत्थेव ते वत्तपदाति इदं पुरिमनयेनेव योजेतब्बम्। सप्पञ्ञसेवी कल्याणी, समत्तं साम तं विदूति, महाराज, तं मया वुत्तं ओवादं त्वं निच्चकालं सप्पञ्ञपुग्गलसेवी कल्याणगुणसमन्नागतो हुत्वा समत्तं परिपुण्णं सामं विदू अत्तपच्चक्खतोव जानित्वा यथानुसिट्ठं पटिपज्जाति।&lt;br&gt;&#xA;एवं महासत्तो आकासगङ्गं ओतारेन्तो विय बुद्धलीळाय धम्मं देसेसि। महाजनो महासक्कारं अकासि, साधुकारसहस्सानि अदासि। राजा तुट्ठो अमच्चे आमन्तेत्वा पुच्छि – ‘‘भोन्तो! अमच्चा मम पुत्तेन तरुणजम्बुफलसमानतुण्डेन जम्बुकपण्डितेन एवं कथेन्तेन केन कत्तब्बं किच्चं कत’’न्ति। सेनापतिना, देवाति। ‘‘तेन हिस्स सेनापतिट्ठानं दम्मी’’ति जम्बुकं ठानन्तरे ठपेसि। सो ततो पट्ठाय सेनापतिट्ठाने ठत्वा पितु कम्मानि अकासि। तिण्णं सकुणानं महन्तो सक्कारो अहोसि। तयोपि जना रञ्ञो अत्थञ्च धम्मञ्च अनुसासिंसु। महासत्तस्सोवादे ठत्वा राजा दानादीनि पुञ्ञानि कत्वा सग्गपरायणो अहोसि। अमच्चा रञ्ञो सरीरकिच्चं कत्वा सकुणानं आरोचेत्वा ‘‘सामि, जम्बुकसकुण राजा तुम्हाकं छत्तं उस्सापेतब्बं अकासी’’ति वदिंसु। महासत्तो ‘‘न मय्हं रज्जेनत्थो, तुम्हे अप्पमत्ता रज्जं कारेथा’’ति महाजनं सीलेसु पतिट्ठापेत्वा ‘‘एवं विनिच्छयं पवत्तेय्याथा’’ति विनिच्छयधम्मं सुवण्णपट्टे लिखापेत्वा अरञ्ञं पाविसि। तस्सोवादो चत्तालीस वस्ससहस्सानि पवत्तति।&lt;br&gt;&#xA;सत्था रञ्ञो ओवादवसेन इमं धम्मदेसनं देसेत्वा जातकं समोधानेसि ‘‘तदा राजा आनन्दो अहोसि, कुण्डलिनी उप्पलवण्णा, वेस्सन्तरो सारिपुत्तो, जम्बुकसकुणो पन अहमेव अहोसि’’न्ति।&lt;br&gt;&#xA;तेसकुणजातकवण्णना पठमा।&lt;/p&gt;</description>
    </item>
    <item>
      <title>१८. पण्णासनिपातो</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/18_jAtaka-aTThakathA-5/18_paNNAsanipAto/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/18_jAtaka-aTThakathA-5/18_paNNAsanipAto/</guid>
      <description>&lt;p&gt;१८. पण्णासनिपातो&lt;/p&gt;&#xA;&lt;p&gt;[५२६] १. निळिनिकाजातकवण्णना&lt;br&gt;&#xA;उद्दय्हते जनपदोति इदं सत्था जेतवने विहरन्तो पुराणदुतियिकापलोभनं आरब्ब कथेसि। कथेन्तो च तं भिक्खुं ‘‘केन उक्कण्ठापितोसी’’ति पुच्छित्वा ‘‘पुराणदुतियिकाया’’ति वुत्ते ‘‘न एसा खो, भिक्खु, इदानेव तव अनत्थकारिका, पुब्बेपि त्वं एतं निस्साय झाना परिहायित्वा महाविनासं पत्तो’’ति वत्वा अतीतं आहरि।&lt;br&gt;&#xA;अतीते बाराणसियं ब्रह्मदत्ते रज्जं कारेन्ते बोधिसत्तो उदिच्चब्राह्मणमहासालकुले निब्बत्तित्वा वयप्पत्तो उग्गहितसिप्पो इसिपब्बज्जं पब्बिजित्वा झानाभिञ्ञा निब्बत्तेत्वा हिमवन्तपदेसे वासं कप्पेसि। अलम्बुसाजातके वुत्तनयेनेव तं पटिच्च एका मिगी गब्भं पटिलभित्वा पुत्तं विजायि, ‘‘इसिसिङ्गो’’त्वेवस्स नामं अहोसि। अथ नं पिता वयप्पत्तं पब्बाजेत्वा कसिणपरिकम्मं उग्गण्हापेसि। सो नचिरस्सेव झानाभिञ्ञा उप्पादेत्वा झानसुखेन कीळि, घोरतपो परमधितिन्द्रियो अहोसि। तस्स सीलतेजेन सक्कस्स भवनं कम्पि। सक्को आवज्जेन्तो तं कारणं ञत्वा ‘‘उपायेनस्स सीलं भिन्दिस्सामी’’ति तीणि संवच्छरानि सकलकासिरट्ठे वुट्ठिं निवारेसि, रट्ठं अग्गिदड्ढं विय अहोसि। सस्से असम्पज्जमाने दुब्भिक्खपीळिता मनुस्सा सन्निपतित्वा राजङ्गणे उपक्कोसिंसु। अथ ने राजा वातपाने ठितो ‘‘किं एत’’न्ति पुच्छि। ‘‘महाराज, तीणि संवच्छरानि देवस्स अवस्सन्तत्ता सकलरट्ठं उद्दय्हति, मनुस्सा दुक्खिता, देवं वस्सापेहि, देवा’’ति। राजा सीलं समादियित्वा उपोसथं उपवसन्तोपि वस्सं वस्सापेतुं नासक्खि।&lt;br&gt;&#xA;तस्मिं काले सक्को अड्ढरत्तसमये तस्स सिरिगब्भं पविसित्वा एकोभासं कत्वा वेहासे अट्ठासि। राजा तं दिस्वा ‘‘कोसि त्व’’न्ति पुच्छि। ‘‘सक्कोहमस्मी’’ति। ‘‘केनत्थेनागतोसी’’ति? ‘‘वस्सति ते, महाराज , रट्ठे देवो’’ति? ‘‘न वस्सती’’ति। ‘‘जानासि पनस्स अवस्सनकारण’’न्ति? ‘‘न जानामि, सक्का’’ति। ‘‘महाराज, हिमवन्तपदेसे इसिसिङ्गो नाम तापसो पटिवसति घोरतपो परमधितिन्द्रियो। सो निबद्धं देवे वस्सन्ते कुज्झित्वा आकासं ओलोकेसि, तस्मा देवो न वस्सती’’ति। ‘‘इदानि पनेत्थ किं कातब्ब’’न्ति? ‘‘तस्स तपे भिन्ने देवो वस्सिस्सती’’ति। ‘‘को पनस्स तपं भिन्दितुं समत्थो’’ति? ‘‘धीता ते, महाराज, निळिनिका समत्था, तं पक्कोसापेत्वा ‘असुकट्ठानं नाम गन्त्वा तापसस्स तपं भिन्दाही’ति पेसेही’’ति। एवं सो राजानं अनुसासित्वा सकट्ठानमेव अगमासि। राजा पुनदिवसे अमच्चेहि सद्धिं मन्तेत्वा धीतरं पक्कोसापेत्वा पठमं गाथमाह –&lt;br&gt;&#xA;१.&lt;br&gt;&#xA;‘‘उद्दय्हते जनपदो, रट्ठञ्चापि विनस्सति।&lt;br&gt;&#xA;एहि निळिनिके गच्छ, तं मे ब्राह्मणमानया’’ति॥&lt;br&gt;&#xA;तत्थ तं मेति तं मम अनत्थकारिं ब्राह्मणं अत्तनो वसं आनेहि, किलेसरतिवसेनस्स सीलं भिन्दाहीति।&lt;br&gt;&#xA;तं सुत्वा सा दुतियं गाथमाह –&lt;br&gt;&#xA;२.&lt;br&gt;&#xA;‘‘नाहं दुक्खक्खमा राज, नाहं अद्धानकोविदा।&lt;br&gt;&#xA;कथं अहं गमिस्सामि, वनं कुञ्जरसेवित’’न्ति॥&lt;br&gt;&#xA;तत्थ दुक्खक्खमाति अहं, महाराज, दुक्खस्स खमा न होमि, अद्धानम्पि न जानामि, साहं कथं गमिस्सामीति।&lt;br&gt;&#xA;ततो राजा द्वे गाथायो अभासि –&lt;br&gt;&#xA;३.&lt;br&gt;&#xA;‘‘फीतं जनपदं गन्त्वा, हत्थिना च रथेन च।&lt;br&gt;&#xA;दारुसङ्घाटयानेन, एवं गच्छ निळिनिके॥&lt;br&gt;&#xA;४.&lt;br&gt;&#xA;‘‘हत्थिअस्सरथे पत्ती, गच्छेवादाय खत्तिये।&lt;br&gt;&#xA;तवेव वण्णरूपेन, वसं तमानयिस्ससी’’ति॥&lt;br&gt;&#xA;तत्थ दारुसङ्घाटयानेनाति, अम्म, निळिनिके न त्वं पदसा गमिस्ससि, फीतं पन सुभिक्खं खेमं अत्तनो जनपदं हत्थिवाहनेहि च रथवाहनेहि च गन्त्वा ततो परम्पि अज्झोकासे पटिच्छन्नेन वय्हादिना उदकट्ठाने नावासङ्खातेन दारुसङ्घाटयानेन गच्छ। वण्णरूपेनाति एवं अकिलममाना गन्त्वा तव वण्णेन चेव रूपसम्पदाय च तं ब्राह्मणं अत्तनो वसं आनयिस्ससीति।&lt;br&gt;&#xA;एवं सो धीतरा सद्धिं अकथेतब्बम्पि रट्ठपरिपालनं निस्साय कथेसि। सापि ‘‘साधू’’ति सम्पटिच्छि। अथस्सा सब्बं दातब्बयुत्तकं दत्वा अमच्चेहि सद्धिं उय्योजेसि। अमच्चा तं आदाय पच्चन्तं पत्वा तत्थ खन्धावारं निवासापेत्वा राजधीतरं उक्खिपापेत्वा वनचरकेन देसितेन मग्गेन हिमवन्तं पविसित्वा पुब्बण्हसमये तस्स अस्समपदस्स समीपं पापुणिंसु। तस्मिं खणे बोधिसत्तो पुत्तं अस्समपदे निवासापेत्वा सयं फलाफलत्थाय अरञ्ञं पविट्ठो होति। वनचरको सयं अस्समं अगन्त्वा तस्स पन दस्सनट्ठाने ठत्वा निळिनिकाय तं दस्सेन्तो द्वे गाथा अभासि –&lt;br&gt;&#xA;५.&lt;br&gt;&#xA;‘‘कदलीधजपञ्ञाणो, आभुजीपरिवारितो।&lt;br&gt;&#xA;एसो पदिस्सति रम्मो, इसिसिङ्गस्स अस्समो॥&lt;br&gt;&#xA;६.&lt;br&gt;&#xA;‘‘एसो अग्गिस्स सङ्खातो, एसो धूमो पदिस्सति।&lt;br&gt;&#xA;मञ्ञे नो अग्गिं हापेति, इसिसिङ्गो महिद्धिको’’ति॥&lt;br&gt;&#xA;तत्थ कदलीसङ्खाता धजा पञ्ञाणं अस्साति कदलीधजपञ्ञाणो। आभुजीपरिवारितोति भुजपत्तवनपरिक्खित्तो। सङ्खातोति एसो अग्गि अस्स इसिसिङ्गस्स झानेन सङ्खातो पच्चक्खगतो जलति। मञ्ञे नो अग्गिन्ति अग्गिं नो हापेति जुहति परिचरतीति मञ्ञामि।&lt;br&gt;&#xA;अमच्चापि बोधिसत्तस्स अरञ्ञं पविट्ठवेलाय अस्समं परिवारेत्वा आरक्खं ठपेत्वा राजधीतरं इसिवेसं गाहापेत्वा सुवण्णचीरकेन निवासनपारुपनं कत्वा सब्बालङ्कारेहि अलङ्करित्वा तन्तुबद्धं चित्तगेण्डुकं गाहापेत्वा अस्समपदं पेसेत्वा सयं बहि रक्खन्ता अट्ठंसु। सा तेन गेण्डुकेन कीळन्ती चङ्कमकोटियं ओतरि। तस्मिं खणे इसिसिङ्गो पण्णसालद्वारे पासाणफलके निसिन्नो होति। सो तं आगच्छन्तिं दिस्वा भीततसितो उट्ठाय पण्णसालं पविसित्वा अट्ठासि । सापिस्स पण्णसालद्वारं गन्त्वा कीळियेव। सत्था तञ्च ततो उत्तरि च अत्थं पकासेन्तो तिस्सो गाथा अभासि –&lt;br&gt;&#xA;७.&lt;br&gt;&#xA;‘‘तञ्च दिस्वान आयन्तिं, आमुत्तमणिकुण्डलम्।&lt;br&gt;&#xA;इसिसिङ्गो पाविसि भीतो, अस्समं पण्णछादनं॥&lt;br&gt;&#xA;८.&lt;br&gt;&#xA;‘‘अस्समस्स च सा द्वारे, गेण्डुकेनस्स कीळति।&lt;br&gt;&#xA;विदंसयन्ती अङ्गानि, गुय्हं पकासितानि च॥&lt;br&gt;&#xA;९.&lt;br&gt;&#xA;‘‘तञ्च दिस्वान कीळन्तिं, पण्णसालगतो जटी।&lt;br&gt;&#xA;अस्समा निक्खमित्वान, इदं वचनमब्रवी’’ति॥&lt;br&gt;&#xA;तत्थ गेण्डुकेनस्साति अस्स इसिसिङ्गस्स अस्समद्वारे गेण्डुकेन कीळति। विदंसयन्तीति दस्सेन्ती। गुय्हं पकासितानि चाति गुय्हञ्च रहस्सङ्गं पकासितानि च पाकटानि मुखहत्थादीनि। अब्रवीति सो किर पण्णसालाय ठत्वा चिन्तेसि – ‘‘सचायं यक्खो भवेय्य, पण्णसालं पविसित्वा मं मुरुमुरापेत्वा खादेय्य, नायं यक्खो, तापसो भविस्सती’’ति अस्समा निक्खमित्वा पुच्छन्तो गाथमाह –&lt;br&gt;&#xA;१०.&lt;br&gt;&#xA;‘‘अम्भो को नाम सो रुक्खो, यस्स तेवंगतं फलम्।&lt;br&gt;&#xA;दूरेपि खित्तं पच्चेति, न तं ओहाय गच्छती’’ति॥&lt;br&gt;&#xA;तत्थ यस्स तेवंगतं फलन्ति यस्स तव रुक्खस्स एवंगतिकं मनोरमं फलम्। को नाम सो रुक्खोति चित्रगेण्डुकस्स अदिट्ठपुब्बत्ता ‘‘रुक्खफलेन तेन भवितब्ब’’न्ति मञ्ञमानो एवं पुच्छति।&lt;br&gt;&#xA;अथस्स सा रुक्खं आचिक्खन्ती गाथमाह –&lt;br&gt;&#xA;११.&lt;br&gt;&#xA;‘‘अस्समस्स मम ब्रह्मे, समीपे गन्धमादने।&lt;br&gt;&#xA;बहवो तादिसा रुक्खा, यस्स तेवंगतं फलम्।&lt;br&gt;&#xA;दूरेपि खित्तं पच्चेति, न मं ओहाय गच्छती’’ति॥&lt;br&gt;&#xA;तत्थ समीपे गन्धमादनेति गन्धमादनपब्बते मम अस्समस्स समीपे। यस्स तेवंगतन्ति यस्स एवंगतं, त-कारो ब्यञ्जनसन्धिकरोति।&lt;br&gt;&#xA;इति सा मुसावादं अभासि। इतरोपि सद्दहित्वा ‘‘तापसो एसो’’ति सञ्ञाय पटिसन्थारं करोन्तो गाथमाह –&lt;br&gt;&#xA;१२.&lt;br&gt;&#xA;‘‘एतू भवं अस्समिमं अदेतु, पज्जञ्च भक्खञ्च पटिच्छ दम्मि।&lt;br&gt;&#xA;इदमासनं अत्र भवं निसीदतु, इतो भवं मूलफलानि भुञ्जतू’’ति॥&lt;br&gt;&#xA;तत्थ अस्समिमन्ति अस्समं इमं भवं पविसतु। अदेतूति यथासन्निहितं आहारं परिभुञ्जतु। पज्जन्ति पादब्भञ्जनम्। भक्खन्ति मधुरफलाफलम्। पटिच्छाति पटिग्गण्ह। इदमासनन्ति पविट्ठकाले एवमाह।&lt;br&gt;&#xA;तस्सा पण्णसालं पविसित्वा कट्ठत्थरणे निसीदन्तिया सुवण्णचीरके द्विधा गते सरीरं अप्पटिच्छन्नं अहोसि। तापसो मातुगामसरीरस्स अदिट्ठपुब्बत्ता तं दिस्वा ‘‘वण्णो एसो’’ति सञ्ञाय एवमाह –&lt;br&gt;&#xA;१३.&lt;br&gt;&#xA;‘‘किं ते इदं ऊरूनमन्तरस्मिं, सुपिच्छितं कण्हरिवप्पकासति।&lt;br&gt;&#xA;अक्खाहि मे पुच्छितो एतमत्थं, कोसे नु ते उत्तमङ्गं पविट्ठ’’न्ति॥&lt;br&gt;&#xA;तत्थ सुपिच्छितन्ति द्विन्नं ऊरूनं समागमकाले सुफुसितं सिप्पिपुटमुखसण्ठानम्। सुभलक्खणेन हि असमन्नागताय तं ठानं आवाटधातुकं होति, समन्नागताय अब्भुन्नतं सिप्पिपुटमुखसण्ठानम्। कण्हरिवप्पकासतीति उभोसु पस्सेसु काळकं विय खायति। कोसे नु ते उत्तमङ्गं पविट्ठन्ति तव उत्तमङ्गं लिङ्गसण्ठानं न पञ्ञायति, किं नु तं तव सरीरसङ्खाते कोसे पविट्ठन्ति पुच्छति।&lt;br&gt;&#xA;अथ नं सा वञ्चयन्ती गाथाद्वयमाह –&lt;br&gt;&#xA;१४.&lt;br&gt;&#xA;‘‘अहं वने मूलफलेसनं चरं, आसादयिं अच्छं सुघोररूपम्।&lt;br&gt;&#xA;सो मं पतित्वा सहसाज्झपत्तो, पनुज्ज मं अब्बहि उत्तमङ्गं॥&lt;br&gt;&#xA;१५.&lt;br&gt;&#xA;‘‘स्वायं वणो खज्जति कण्डुवायति, सब्बञ्च कालं न लभामि सातम्।&lt;br&gt;&#xA;पहो भवं कण्डुमिमं विनेतुं, कुरुतं भवं याचितो ब्राह्मणत्थ’’न्ति॥&lt;br&gt;&#xA;तत्थ आसादयिन्ति घट्टेसिं, आगच्छन्तं दिस्वा लेड्डुना पहरिन्ति अत्थो। पतित्वाति उपधावित्वा। सहसाज्झप्पत्तोति ममं सहसा अज्झप्पत्तो सम्पत्तो। पनुज्जाति अथ मं पोतेत्वा। अब्बहीति मुखेन मम उत्तमङ्गं लुञ्चित्वा पक्कामि, ततो पट्ठाय इमस्मिं ठाने वणो जातो। स्वायन्ति सो अयं ततो पट्ठाय मय्हं वणो खज्जति चेव कण्डुवञ्च करोति, तप्पच्चया साहं सब्बकालं कायिकचेतसिकसुखं न लभामि। पहोति पहु समत्थो। ब्राह्मणत्थन्ति भवं मया याचितो इमं ब्राह्मणस्स अत्थं करोतु, इदं मे दुक्खं हराहीति वदति।&lt;br&gt;&#xA;सो तस्सा मुसावादं ‘‘सभावो’’ति सद्दहित्वा ‘‘सचे ते एवं सुखं होति, करिस्सामी’’ति तं पदेसं ओलोकेत्वा अनन्तरं गाथमाह –&lt;br&gt;&#xA;१६.&lt;br&gt;&#xA;‘‘गम्भीररूपो ते वणो सलोहितो, अपूतिको वणगन्धो महा च।&lt;br&gt;&#xA;करोमि ते किञ्चि कसाययोगं, यथा भवं परमसुखी भवेय्या’’ति॥&lt;br&gt;&#xA;तत्थ सलोहितोति रत्तोभासो। अपूतिकोति पूतिमंसरहितो। वणगन्धोति थोकं दुग्गन्धो। कसाययोगन्ति अहं केचि रुक्खकसाये गहेत्वा तव एकं कसाययोगं करोमीति।&lt;br&gt;&#xA;ततो निळिनिका गाथमाह&lt;br&gt;&#xA;१७.&lt;br&gt;&#xA;‘‘न मन्तयोगा न कसाययोगा, न ओसधा ब्रह्मचारि कमन्ति।&lt;br&gt;&#xA;यं ते मुदु तेन विनेहि कण्डुं, यथा अहं परमसुखी भवेय्य’’न्ति॥&lt;br&gt;&#xA;तत्थ कमन्तीति, भो ब्रह्मचारि, इमस्मिं मम वणे नेव मन्तयोगा, न कसाययोगा, न पुप्फफलादीनि ओसधानि कमन्ति, अनेकवारं कतेहिपि तेहि एतस्स फासुकभावो न भूतपुब्बो। यं पन ते एतं मुदु अङ्गजातं, तेन घट्टियमानस्सेव तस्स कण्डु न होति, तस्मा तेन विनेहि कण्डुन्ति।&lt;br&gt;&#xA;सो ‘‘सच्चं एसो भणती’’ति सल्लक्खेत्वा ‘‘मेथुनसंसग्गेन सीलं भिज्जति, झानं अन्तरधायती’’ति अजानन्तो मातुगामस्स अदिट्ठपुब्बत्ता मेथुनधम्मस्स च अजाननभावेन ‘‘भेसज्ज’’न्ति वदन्तिया ताय मेथुनं पटिसेवि। तावदेवस्स सीलं भिज्जि, झानं परिहायि। सो द्वे तयो वारे संसग्गं कत्वा किलन्तो हुत्वा निक्खमित्वा सरं ओरुय्ह न्हत्वा पटिप्पस्सद्धदरथो आगन्त्वा पण्णसालायं निसीदित्वा पुनपि तं ‘‘तापसो’’ति मञ्ञमानो वसनट्ठानं पुच्छन्तो गाथमाह –&lt;br&gt;&#xA;१८.&lt;br&gt;&#xA;‘‘इतो नु भोतो कतमेन अस्समो, कच्चि भवं अभिरमसि अरञ्ञे।&lt;br&gt;&#xA;कच्चि नु ते मूलफलं पहूतं, कच्चि भवन्तं न विहिंसन्ति वाळा’’ति॥&lt;br&gt;&#xA;तत्थ कतमेनाति इतो कतमेन दिसाभागेन भोतो अस्समो। भवन्ति आलपनमेतम्।&lt;br&gt;&#xA;ततो निळिनिका चतस्सो गाथायो अभासि –&lt;br&gt;&#xA;१९.&lt;br&gt;&#xA;‘‘इतो उजुं उत्तरायं दिसायं, खेमा नदी हिमवता पभावी।&lt;br&gt;&#xA;तस्सा तीरे अस्समो मय्ह रम्मो, अहो भवं अस्समं मय्हं पस्से॥&lt;br&gt;&#xA;२०.&lt;br&gt;&#xA;‘‘अम्बा च साला तिलका च जम्बुयो, उद्दालका पाटलियो च फुल्ला।&lt;br&gt;&#xA;समन्ततो किम्पुरिसाभिगीतं, अहो भवं अस्समं मय्हं पस्से॥&lt;br&gt;&#xA;२१.&lt;br&gt;&#xA;‘‘ताला च मूला च फला च मेत्थ, वण्णेन गन्धेन उपेतरूपम्।&lt;br&gt;&#xA;तं भूमिभागेहि उपेतरूपं, अहो भवं अस्समं मय्हं पस्से॥&lt;br&gt;&#xA;२२.&lt;br&gt;&#xA;‘‘फला च मूला च पहूतमेत्थ, वण्णेन गन्धेन रसेनुपेता।&lt;br&gt;&#xA;आयन्ति च लुद्दका तं पदेसं, मा मे ततो मूलफलं अहासु’’न्ति॥&lt;br&gt;&#xA;तत्थ उत्तरायन्ति उत्तराय। खेमाति एवंनामिका नदी। हिमवता पभावीति हिमवन्ततो पवत्तति। अहोति पत्थनत्थे निपातो। उद्दालकाति वातघातका। किम्पुरिसाभिगीतन्ति समन्ततो परिवारेत्वा मधुरसद्देन गायन्तेहि किम्पुरिसेहि अभिगीतम्। ताला च मूला च फला च मेत्थाति एत्थ मम अस्समे पासादिका तालरुक्खा च तेसञ्ञेव वण्णगन्धादिसम्पन्ना कन्दसङ्खाता मूला च फला च। पहूतमेत्थाति नानारुक्खफला च रुक्खवल्लिमूला च पहूता एत्थ। मा मे ततोति तं मम अस्समपदं सम्बहुला लुद्दका आगच्छन्ति, मया चेत्थ आहरित्वा ठपितं बहु मधुरसमूलफलाफलं अत्थि, ते मयि चिरायन्ते मूलफलाफलं हरेय्युम्। ते ततो मम मूलफलाफलं मा हरिंसु, तस्मा सचेपि मया सद्धिं आगन्तुकामो, एहि, नो चे, अहं गमिस्सामीति आह।&lt;br&gt;&#xA;तं सुत्वा तापसो याव पितु आगमना अधिवासापेतुं गाथमाह –&lt;br&gt;&#xA;२३.&lt;br&gt;&#xA;‘‘पिता ममं मूलफलेसनं गतो, इदानि आगच्छति सायकाले।&lt;br&gt;&#xA;उभोव गच्छामसे अस्समं तं, याव पिता मूलफलतो एतू’’ति॥&lt;br&gt;&#xA;तत्थ उभोव गच्छामसेति मम पितु आरोचेत्वा उभोव गमिस्साम।&lt;br&gt;&#xA;ततो सा चिन्तेसि – ‘‘अयं ताव अरञ्ञेव वड्ढितभावेन मम इत्थिभावं न जानाति, पिता पनस्स मं दिस्वाव जानित्वा ‘त्वं इध किं करोसी’ति काजकोटिया पहरित्वा सीसम्पि मे भिन्देय्य, तस्मिं अनागतेयेव मया गन्तुं वट्टति, आगमनकम्मम्पि मे निट्ठित’’न्ति। सा तस्स आगमनूपायं आचिक्खन्ती इतरं गाथमाह –&lt;br&gt;&#xA;२४.&lt;br&gt;&#xA;‘‘अञ्ञे बहू इसयो साधुरूपा, राजीसयो अनुमग्गे वसन्ति।&lt;br&gt;&#xA;तेयेव पुच्छेसि ममस्समं तं, ते तं नयिस्सन्ति ममं सकासे’’ति॥&lt;br&gt;&#xA;तत्थ राजीसयोति, सम्म, मया न सक्का चिरायितुं, अञ्ञे पन साधुसभावा राजिसयो च ब्राह्मणिसयो च अनुमग्गे मम अस्सममग्गपस्से वसन्ति, अहं तेसं आचिक्खित्वा गमिस्सामि, त्वं ते पुच्छेय्यासि, ते तं मम सन्तिकं नयिस्सन्तीति।&lt;br&gt;&#xA;एवं सा अत्तनो पलायनूपायं कत्वा पण्णसालतो निक्खमित्वा तं ओलोकेन्तमेव ‘‘त्वं निवत्ता’’ति वत्वा आगमनमग्गेनेव अमच्चानं सन्तिकं अगमासि। ते तं गहेत्वा खन्धावारं गन्त्वा अनुपुब्बेन बाराणसिं पापुणिंसु। सक्कोपि तं दिवसमेव तुस्सित्वा सकलरट्ठे देवं वस्सापेसि, ततो सुभिक्खं जनपदं अहोसि। इसिसिङ्गतापसस्सपि ताय पक्कन्तमत्ताय एव काये डाहो उप्पज्जि। सो कम्पन्तो पण्णसालं पविसित्वा वाकचीरं पारुपित्वा सोचन्तो निपज्जि। बोधिसत्तो सायं आगन्त्वा पुत्तं अपस्सन्तो ‘‘कहं नु खो गतो’’ति काजं ओतारेत्वा पण्णसालं पविसित्वा तं निपन्नकं दिस्वा ‘‘तात, किं करोसी’’ति पिट्ठिं परिमज्जन्तो तिस्सो गाथा अभासि –&lt;br&gt;&#xA;२५.&lt;br&gt;&#xA;‘‘न ते कट्ठानि भिन्नानि, न ते उदकमाभतम्।&lt;br&gt;&#xA;अग्गीपि ते न हापितो, किं नु मन्दोव झायसि॥&lt;br&gt;&#xA;२६.&lt;br&gt;&#xA;‘‘भिन्नानि कट्ठानि हुतो च अग्गि, तपनीपि ते समिता ब्रह्मचारी।&lt;br&gt;&#xA;पीठञ्च मय्हं उदकञ्च होति, रमसि तुवं ब्रह्मभूतो पुरत्था॥&lt;br&gt;&#xA;२७.&lt;br&gt;&#xA;‘‘अभिन्नकट्ठोसि अनाभतोदको, अहापितग्गीसि असिद्धभोजनो।&lt;br&gt;&#xA;न मे तुवं आलपसी ममज्ज, नट्ठं नु किं चेतसिकञ्च दुक्ख’’न्ति॥&lt;br&gt;&#xA;तत्थ भिन्नानीति अरञ्ञतो उद्धटानि। न हापितोति न जलितो। भिन्नानीति पुब्बे तया ममागमनवेलाय कट्ठानि उद्धटानेव होन्ति। हुतो च अग्गीति अग्गि च हुतो होति। तपनीति विसिब्बनअग्गिसङ्खाता तपनीपि ते समिताव सयमेव संविदहिताव होति। पीठन्ति मम आसनत्थाय पीठञ्च पञ्ञत्तमेव होति। उदकञ्चाति पादधोवनउदकम्पि उपट्ठापितमेव होति। ब्रह्मभूतोति तुवम्पि इतो पुरत्था सेट्ठभूतो इमस्मिं अस्समे अभिरमसि। अभिन्नकट्ठोसीति सो दानि अज्ज अनुद्धटकट्ठोसि। असिद्धभोजनोति न ते किञ्चि अम्हाकं कन्दमूलं वा पण्णं वा सेदितम्। ममज्जाति, मम पुत्त, अज्ज न मे त्वं आलपसि। नट्ठं नु किन्ति किं नु ते नट्ठं वा, किं चेतसिकं वा दुक्खं, अक्खाहि मे निपन्नकारणन्ति पुच्छति।&lt;br&gt;&#xA;सो पितु वचनं सुत्वा तं कारणं कथेन्तो आह –&lt;br&gt;&#xA;२८.&lt;br&gt;&#xA;‘‘इधागमा जटिलो ब्रह्मचारी, सुदस्सनेय्यो सुतनू विनेति।&lt;br&gt;&#xA;नेवातिदीघो न पनातिरस्सो, सुकण्हकण्हच्छदनेहि भोतो॥&lt;br&gt;&#xA;२९.&lt;br&gt;&#xA;‘‘अमस्सुजातो अपुराणवण्णी, आधाररूपञ्च पनस्स कण्ठे।&lt;br&gt;&#xA;द्वे यमा गण्डा उरे सुजाता, सुवण्णतिन्दुकनिभा पभस्सरा॥&lt;br&gt;&#xA;३०.&lt;br&gt;&#xA;‘‘मुखञ्च तस्स भुसदस्सनेय्यं, कण्णेसु लम्बन्ति च कुञ्चितग्गा।&lt;br&gt;&#xA;ते जोतरे चरतो माणवस्स, सुत्तञ्च यं संयमनं जटानं॥&lt;br&gt;&#xA;३१.&lt;br&gt;&#xA;‘‘अञ्ञा च तस्स संयमानि चतस्सो, नीला पीता लोहितिका च सेता।&lt;br&gt;&#xA;ता पिंसरे चरतो माणवस्स, तिरिटिसङ्घारिव पावुसम्हि॥&lt;br&gt;&#xA;३२.&lt;br&gt;&#xA;‘‘न मिखलं मुञ्जमयं धारेति, न सन्थरे नो पन पब्बजस्स।&lt;br&gt;&#xA;ता जोतरे जघनन्तरे विलग्गा, सतेरता विज्जुरिवन्तलिक्खे॥&lt;br&gt;&#xA;३३.&lt;br&gt;&#xA;‘‘अखीलकानि च अवण्टकानि, हेट्ठा नभ्या कटिसमोहितानि।&lt;br&gt;&#xA;अघट्टिता निच्चकीळं करोन्ति, हं तात किंरुक्खफलानि तानि॥&lt;br&gt;&#xA;३४.&lt;br&gt;&#xA;‘‘जटा च तस्स भुसदस्सनेय्या, परोसतं वेल्लितग्गा सुगन्धा।&lt;br&gt;&#xA;द्वेधा सिरो साधु विभत्तरूपो, अहो नु खो मय्ह तथा जटास्सु॥&lt;br&gt;&#xA;३५.&lt;br&gt;&#xA;‘‘यदा च सो पकिरति ता जटायो, वण्णेन गन्धेन उपेतरूपा।&lt;br&gt;&#xA;नीलुप्पलं वातसमेरितंव, तथेव संवाति पनस्समो अयं॥&lt;br&gt;&#xA;३६.&lt;br&gt;&#xA;‘‘पङ्को च तस्स भुसदस्सनेय्यो, नेतादिसो यादिसो मय्हं काये।&lt;br&gt;&#xA;सो वायति एरितो मालुतेन, वनं यथा अग्गगिम्हे सुफुल्लं॥&lt;br&gt;&#xA;३७.&lt;br&gt;&#xA;‘‘निहन्ति सो रुक्खफलं पथब्या, सुचित्तरूपं रुचिरं दस्सनेय्यम्।&lt;br&gt;&#xA;खित्तञ्च तस्स पुनरेहि हत्थं, हं तात किंरुक्खफलं नु खो तं॥&lt;br&gt;&#xA;३८.&lt;br&gt;&#xA;‘‘दन्ता च तस्स भुसदस्सनेय्या, सुद्धा समा सङ्खवरूपपन्ना।&lt;br&gt;&#xA;मनो पसादेन्ति विवरियमाना, न हि नून सो साकमखादि तेहि॥&lt;br&gt;&#xA;३९.&lt;br&gt;&#xA;‘‘अकक्कसं अग्गळितं मुहुं मुदुं, उजुं अनुद्धतं अचपलमस्स भासितम्।&lt;br&gt;&#xA;रुदं मनुञ्ञं करवीकसुस्सरं, हदयङ्गमं रञ्जयतेव मे मनो॥&lt;br&gt;&#xA;४०.&lt;br&gt;&#xA;‘‘बिन्दुस्सरो नातिविसट्ठवाक्यो, न नून सज्झायमतिप्पयुत्तो।&lt;br&gt;&#xA;इच्छामि भो तं पुनदेव दट्ठुं, मित्तो हि मे माणवोहु पुरत्था॥&lt;br&gt;&#xA;४१.&lt;br&gt;&#xA;‘‘सुसन्धि सब्बत्थ विमट्ठिमं वणं, पुथू सुजातं खरपत्तसन्निभम्।&lt;br&gt;&#xA;तेनेव मं उत्तरियान माणवो, विवरितं ऊरुं जघनेन पिळयि॥&lt;br&gt;&#xA;४२.&lt;br&gt;&#xA;‘‘तपन्ति आभन्ति विरोचरे च, सतेरता विज्जुरिवन्तलिक्खे।&lt;br&gt;&#xA;बाहा मुदू अञ्जनलोमसादिसा, विचित्रवट्टङ्गुलिकास्स सोभरे॥&lt;br&gt;&#xA;४३.&lt;br&gt;&#xA;‘‘अकक्कसङ्गो न च दीघलोमो, नखास्स दीघा अपि लोहितग्गा।&lt;br&gt;&#xA;मुदूहि बाहाहि पलिस्सजन्तो, कल्याणरूपो रमयं उपट्ठहि॥&lt;br&gt;&#xA;४४.&lt;br&gt;&#xA;‘‘दुमस्स तूलूपनिभा पभस्सरा, सुवण्णकम्बुतलवट्टसुच्छवि।&lt;br&gt;&#xA;हत्था मुदू तेहि मं सम्फुसित्वा, इतो गतो तेन मं दहन्ति तात॥&lt;br&gt;&#xA;४५.&lt;br&gt;&#xA;‘‘न नून सो खारिविधं अहासि, न नून सो कट्ठानि सयं अभञ्जि।&lt;br&gt;&#xA;न नून सो हन्ति दुमे कुठारिया, न हिस्स हत्थेसु खिलानि अत्थि॥&lt;br&gt;&#xA;४६.&lt;br&gt;&#xA;‘‘अच्छो च खो तस्स वणं अकासि, सो मंब्रवि ‘सुखितं मं करोहि’।&lt;br&gt;&#xA;ताहं करिं तेन ममासि सोख्यं, सो चब्रवि ‘सुखितोस्मी’ति ब्रह्मे॥&lt;br&gt;&#xA;४७.&lt;br&gt;&#xA;‘‘अयञ्च ते मालुवपण्णसन्थता, विकिण्णरूपाव मया च तेन च।&lt;br&gt;&#xA;किलन्तरूपा उदके रमित्वा, पुनप्पुनं पण्णकुटिं वजाम॥&lt;br&gt;&#xA;४८.&lt;br&gt;&#xA;‘‘न मज्ज मन्ता पटिभन्ति तात, न अग्गिहुत्तं नपि यञ्ञतन्तम्।&lt;br&gt;&#xA;न चापि ते मूलफलानि भुञ्जे, याव न पस्सामि तं ब्रह्मचारिं॥&lt;br&gt;&#xA;४९.&lt;br&gt;&#xA;‘‘अद्धा पजानासि तुवम्पि तात, यस्सं दिसं वसते ब्रह्मचारी।&lt;br&gt;&#xA;तं मं दिसं पापय तात खिप्पं, मा ते अहं अमरिमस्समम्हि॥&lt;br&gt;&#xA;५०.&lt;br&gt;&#xA;‘‘विचित्रफुल्लञ्हि वनं सुतं मया, दिजाभिघुट्ठं दिजसङ्घसेवितम्।&lt;br&gt;&#xA;तं मं वनं पापय तात खिप्पं, पुरा ते पाणं विजहामि अस्समे’’ति॥&lt;br&gt;&#xA;तत्थ इधागमाति, तात, इमं अस्समपदं आगतो। सुदस्सनेय्योति सुट्ठु दस्सनेय्यो। सुतनूति सुट्ठु तनुको नातिकिसो नातिथूलो । विनेतीति अत्तनो सरीरप्पभाय अस्समपदं एकोभासं विय विनेति पूरेति। सुकण्हकण्हच्छदनेहि भोतोति, तात, तस्स भोतो सुकण्हेहि कण्हच्छदनेहि भमरवण्णेहि केसेहि सुकण्हसीसं सुमज्जितमणिमयं विय खायति। अमस्सूजातोति न तावस्स मस्सु जायति, तरुणोयेव। अपुराणवण्णीति अचिरपब्बजितो। आधाररूपञ्च पनस्स कण्ठेति कण्ठे च पनस्स अम्हाकं भिक्खाभाजनट्ठपनं पत्ताधारसदिसं पिळन्धनं अत्थीति मुत्ताहारं सन्धाय वदति। गण्डाति थने सन्धायाह। उरे सुजाताति उरम्हि सुजाता। ‘‘उरतो’’तिपि पाठो। पभस्सराति पभासम्पन्ना। ‘‘पभासरे’’तिपि पाठो, ओभासन्तीति अत्थो।&lt;br&gt;&#xA;भुसदस्सनेय्यन्ति अतिविय दस्सनीयम्। कुञ्चितग्गाति सीहकुण्डलं सन्धाय वदति। सुत्तञ्चाति यं तस्स जटाबन्धनसुत्तं, तम्पि जोतति पभं मुञ्चति। ‘‘संयमानि चतस्सो’’ति इमिना मणिसुवण्णपवाळरजतमयानि चत्तारि पिळन्धनानि दस्सेति । ता पिंसरेति तानि पिळन्धनानि पावुसम्हि पवुट्ठे देवे तिरिटिसङ्घा विय विरवन्ति। मिखलन्ति मेखलं, अयमेव वा पाठो। इदं निवत्थकञ्चनचीरकं सन्धायाह। न सन्थरेति न वाके। इदं वुत्तं होति – तात, यथा मयं तिणमयं वा वाकमयं वा चीरकं धारेम, न तथा सो, सो पन सुवण्णचीरकं धारेतीति। अखीलकानीति अतचानि निप्पण्णानि। कटिसमोहितानीति कटियं बद्धानि। निच्चकीळं करोन्तीति अघट्टितानिपि निच्चकालं कीळायन्ति। हं, ताताति हम्भो, तात। किं रुक्खफलानि तानीति तानि तस्स माणवस्स सुत्तारुळ्हानि कटियं बद्धानि कतररुक्खफलानि नामाति मणिसङ्घाटिं सन्धायाह।&lt;br&gt;&#xA;जटाति जटामण्डलाकारेन बद्धरतनमिस्सककेसवट्टियो सन्धायाह। वेल्लितग्गाति कुञ्चितग्गा। द्वेधासिरोति तस्स सीसं द्वेधा कत्वा बद्धानं जटानं वसेन सुट्ठु विभत्तरूपम्। तथाति यथा तस्स माणवस्स जटा, तथा तुम्हेहि मम न बद्धा, अहो वत ममपि तथा अस्सूति पत्थेन्तो आह। उपेतरूपाति उपेतसभावा। वातसमेरितंवाति यथा नाम नीलुप्पलं वातेन समीरितं, तथेव अयं इमस्मिं वनसण्डे अस्समो संवाति। नेतादिसोति, तात, यादिसो मम काये पङ्को, नेतादिसो तस्स सरीरे। सो हि दस्सनीयो चेव सुगन्धो च। अग्गगिम्हेति वसन्तसमये।&lt;br&gt;&#xA;निहन्तीति पहरति। किं रुक्खफलं नु खो तन्ति कतररुक्खस्स नु खो तं फलम्। सङ्खवरूपपन्नाति सुधोतसङ्खपटिभागा। न हि नून सो साकमखादि तेहीति न नून सो माणवो मयं विय तेहि दन्तेहि रुक्खपण्णानि चेव मूलफलाफलानि च खादि। अम्हाकञ्हि तानि खादन्तानं सबला पण्णवण्णा दन्ताति दीपेति।&lt;br&gt;&#xA;अकक्कसन्ति, तात, तस्स भासितं अफरुसं अगळितं, पुनप्पुनं वदन्तस्सापि मधुरताय मुहुं मुदुं, अपमुस्सताय उजुं, अविक्खित्तताय अनुद्धटं, पतिट्ठितताय अचपलम्। रुदन्ति भासमानस्स सरसङ्खातं रुदम्पि मनोहरं करवीकस्स विय सुस्सरं सुमधुरम्। रञ्जयतेवाति मम मनो रञ्जतियेव। बिन्दुस्सरोति पिण्डितस्सरो। माणवोहूति सो हि माणवो पुरत्था मम मित्तो अहु।&lt;br&gt;&#xA;सुसन्धि सब्बत्थ विमट्ठिमं वणन्ति तात तस्स माणवस्स ऊरूनं अन्तरे एकं वणं अत्थि, तं सुसन्धि सुफुसितं सिप्पिपुटमुखसदिसं, सब्बत्थ विमट्ठं समन्ततो मट्ठम्। पुथूति महन्तम्। सुजातन्ति सुसण्ठितम्। खरपत्तसन्निभन्ति सुपुप्फितपदुममकुळसन्निभम्। उत्तरियानाति उत्तरित्वा अवत्थरित्वा। पिळयीति पीळेसि। तपन्तीति तस्स माणवस्स सरीरतो निच्छरन्ता सुवण्णवण्णरंसियो जलन्ति ओभासन्ति विरोचन्ति च। बाहाति बाहापिस्स मुदू। अञ्जनलोमसादिसाति अञ्जनसदिसेहि लोमेहि समन्नागता। विचित्रवट्टङ्गुलिकास्स सोभरेति हत्थापिस्स वरलक्खणविचित्राहि पवालङ्कुरसदिसाहि वट्टङ्गुलीहि समन्नागता सोभन्ति।&lt;br&gt;&#xA;अकक्कसङ्गोति कच्छुपीळकादिरहितअङ्गपच्चङ्गो। रमयं उपट्ठहीति मं रमयन्तो उपट्ठहि परिचरि। तूलूपनिभाति मुदुभावस्स उपमा। सुवण्णकम्बुतलवट्टसुच्छवीति सुवण्णमयं आदासतलं विय वट्टा च सुच्छवि च, परिमण्डलतला चेव सुन्दरच्छवि चाति अत्थो। सम्फुसित्वाति सुट्ठु फुसित्वा अत्तनो हत्थसम्फस्सं मम सरीरे फरापेत्वा। इतो गतोति मम ओलोकेन्तस्सेव इतो गतो। तेन मं दहन्तीति तेन तस्स हत्थसम्फस्सेन इदानि मं दहन्ति। तथा हि तस्स गतकालतो पट्ठाय मम सरीरे डाहो उट्ठितो, तेनम्हि दोमनस्सप्पत्तो निपन्नोति।&lt;br&gt;&#xA;न नून सो खारिविधन्ति, तात, नून सो माणवो न खारिभारं उक्खिपित्वा विचरि। खिलानीति किलानि, ‘‘अयमेव वा पाठो। सोख्यन्ति सुखम्। मालुवपण्णसन्थता विकिण्णरूपावाति, तात, अयं तव मालुवपण्णसन्थता अज्ज मया च तेन च अञ्ञमञ्ञं परामसनालिङ्गनवसेन परिवत्तन्तेहि विकिण्णा विय आकुलब्याकुला जाता। पुनप्पुनं पण्णकुटिं वजामाति, तात, अहञ्च सो च अभिरमित्वा किलन्तरूपा पण्णसालतो निक्खमित्वा उदकं पविसित्वा रमित्वा विगतदरथा पुनप्पुनं इममेव कुटिं पविसामाति वदति।&lt;br&gt;&#xA;न मज्ज मन्ताति अज्ज मम तस्स गतकालतो पट्ठाय नेव मन्ता पटिभन्ति न उपट्ठहन्ति न रुच्चन्ति। न अग्गिहुत्तं नपि यञ्ञतन्तन्ति महाब्रह्मुनो आराधनत्थाय कत्तब्बहोमविधूपनादियञ्ञकिरियापि मे न पटिभाति न उपट्ठाति न रुच्चति। न चापि तेति तया आभतमूलफलाफलानिपि न भुञ्जामि। यस्सं दिसन्ति यस्सं दिसायम्। वनन्ति तस्स माणवस्स अस्समं परिवारेत्वा ठितवनन्ति।&lt;br&gt;&#xA;तस्सेवं विलपन्तस्स तं विलापं सुत्वा महासत्तो ‘‘एकाय इत्थिया इमस्स सीलं भिन्नं भविस्सती’’ति ञत्वा तं ओवदन्तो छ गाथायो अभासि –&lt;br&gt;&#xA;५१.&lt;br&gt;&#xA;‘‘इमस्माहं जोतिरसे वनम्हि, गन्धब्बदेवच्छरसङ्घसेविते।&lt;br&gt;&#xA;इसीनमावासे सनन्तनम्हि, नेतादिसं अरतिं पापुणेथ॥&lt;br&gt;&#xA;५२.&lt;br&gt;&#xA;‘‘भवन्ति मित्तानि अथो न होन्ति, ञातीसु मित्तेसु करोन्ति पेमम्।&lt;br&gt;&#xA;अयञ्च जम्मो किस्स वा निविट्ठो, यो नेव जानाति ‘कुतोम्हि आगतो’॥&lt;br&gt;&#xA;५३.&lt;br&gt;&#xA;‘‘संवासेन हि मित्तानि, सन्धीयन्ति पुनप्पुनम्।&lt;br&gt;&#xA;स्वेव मित्तो असंगन्तु, असंवासेन जीरति॥&lt;br&gt;&#xA;५४.&lt;br&gt;&#xA;‘‘सचे तुवं दक्खसि ब्रह्मचारिं, सचे तुवं सल्लपे ब्रह्मचारिना।&lt;br&gt;&#xA;सम्पन्नसस्संव महोदकेन, तपोगुणं खिप्पमिमं पहिस्ससि॥&lt;br&gt;&#xA;५५.&lt;br&gt;&#xA;‘‘पुनपि चे दक्खसि ब्रह्मचारिं, पुनपि चे सल्लपे ब्रह्मचारिना।&lt;br&gt;&#xA;सम्पन्नसस्संव महोदकेन, उस्मागतं खिप्पमिमं पहिस्ससि॥&lt;br&gt;&#xA;५६.&lt;br&gt;&#xA;‘‘भूतानि हेतानि चरन्ति तात, विरूपरूपेन मनुस्सलोके।&lt;br&gt;&#xA;न तानि सेवेथ नरो सपञ्ञो, आसज्ज नं नस्सति ब्रह्मचारी’’ति॥&lt;br&gt;&#xA;तत्थ इमस्माति इमस्मिम्। हन्ति निपातमत्तम्। जोतिरसेति हूयमानस्स जोतिनो रंसिओभासिते। सनन्तनम्हीति पोराणके। पापुणेथाति पापुणेय्य। इदं वुत्तं होति – तात, एवरूपे वने वसन्तो यं अरतिं त्वं पत्तो, एतादिसं न पापुणेय्य पण्डितो कुलपुत्तो, पत्तुं नारहतीति अत्थो।&lt;br&gt;&#xA;‘‘भवन्ती’’ति इमं गाथं महासत्तो अन्तोगतमेव भासति। अयमेत्थ अधिप्पायो – लोके सत्तानं मित्तानि नाम होन्तिपि न होन्तिपि तत्थ येसं होन्ति, ते अत्तनो ञातीसु च मित्तेसु च पेमं करोन्ति। अयञ्च जम्मोति मिगसिङ्गो लामको। किस्स वा निविट्ठोति केन नाम कारणेन तस्मिं मातुगामे मित्तसञ्ञाय निविट्ठो, सो मिगिया कुच्छिस्मिं निब्बत्तित्वा अरञ्ञे वड्ढितत्ता ‘‘कुतोम्हि आगतो’’ति अत्तनो आगतट्ठानमत्तम्पि न जानाति, पगेव ञातिमित्तेति।&lt;br&gt;&#xA;पुनप्पुनन्ति, तात, मित्तानि नाम पुनप्पुनं संवासेन संसेवनेन सन्धीयन्ति घटीयन्ति। स्वेव मित्तोति सो एव मित्तो असंगन्तु असमागच्छन्तस्स पुरिसस्स तेन असमागमसङ्खातेन असंवासेन जीरति विनस्सति । सचेति तस्मा, तात, सचे त्वं पुनपि तं दक्खसि, तेन वा सल्लपिस्ससि, अथ यथा नाम निप्फन्नसस्सं महोघेन हरीयति, एवं इमं अत्तनो तपोगुणं पहिस्ससि हारेस्ससीति अत्थो। उस्मागतन्ति समणतेजम्।&lt;br&gt;&#xA;विरूपरूपेनाति विविधरूपेन। इदं वुत्तं होति – तात, मनुस्सलोकस्मिञ्हि एतानि यक्खिनिसङ्खातानि भूतानि विविधरूपपटिच्छन्नेन अत्तनो रूपेन अत्तनो वसं गते खादितुं चरन्ति, तानि सपञ्ञो नरो न सेवेथ। तादिसञ्हि भूतं आसज्ज नं पत्वा नस्सति ब्रह्मचारी, दिट्ठोसि ताय यक्खिनिया न खादितोति पुत्तं ओवदि।&lt;br&gt;&#xA;सो पितु कथं सुत्वा ‘‘यक्खिनी किर सा’’ति भीतो चित्तं निवत्तेत्वा ‘‘तात, एत्तो न गमिस्सामि, खमथ मे’’ति खमापेसि। सोपि नं समस्सासेत्वा ‘‘एहि त्वं, माणव, मेत्तं भावेहि, करुणं, मुदितं, उपेक्ख’’न्ति ब्रह्मविहारभावनं आचिक्खि। सो तथा पटिपज्जित्वा पुन झानाभिञ्ञा निब्बत्तेसि।&lt;br&gt;&#xA;सत्था इमं धम्मदेसनं आहरित्वा सच्चानि पकासेत्वा जातकं समोधानेसि, सच्चपरियोसाने उक्कण्ठितभिक्खु सोतापत्तिफले पतिट्ठहि। तदा निळिनिका पुराणदुतियिका अहोसि, इसिसिङ्गो उक्कण्ठितभिक्खु, पिता पन अहमेव अहोसिन्ति।&lt;br&gt;&#xA;निळिनिकाजातकवण्णना पठमा।&lt;/p&gt;</description>
    </item>
    <item>
      <title>१९. सट्ठिनिपातो</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/18_jAtaka-aTThakathA-5/19_saTThinipAto/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/18_jAtaka-aTThakathA-5/19_saTThinipAto/</guid>
      <description>&lt;p&gt;१९. सट्ठिनिपातो&lt;/p&gt;&#xA;&lt;p&gt;[५२९] १. सोणकजातकवण्णना&lt;br&gt;&#xA;कस्स सुत्वा सतं दम्मीति इदं सत्था जेतवने विहरन्तो नेक्खम्मपारमिं आरब्भ कथेसि। तदा हि भगवा धम्मसभायं नेक्खम्मपारमिं वण्णयन्तानं भिक्खूनं मज्झे निसीदित्वा ‘‘न, भिक्खवे, इदानेव, पुब्बेपि तथागतो महाभिनिक्खमनं निक्खन्तोयेवा’’ति वत्वा अतीतं आहरि।&lt;br&gt;&#xA;अतीते राजगहे मगधराजा नाम रज्जं कारेसि। बोधिसत्तो तस्स अग्गमहेसिया कुच्छिस्मिं निब्बत्ति, नामग्गहणदिवसे चस्स ‘‘अरिन्दमकुमारो’’ति नामं करिंसु। तस्स जातदिवसेयेव पुरोहितस्सपि पुत्तो जायि, ‘‘सोणककुमारो’’तिस्स नामं करिंसु। ते उभोपि एकतोव वड्ढित्वा वयप्पत्ता उत्तमरूपधरा रूपेन निब्बिसेसा हुत्वा तक्कसिलं गन्त्वा उग्गहितसिप्पा ततो निक्खमित्वा ‘‘सब्बसमयसिप्पञ्च देसचारित्तञ्च जानिस्सामा’’ति अनुपुब्बेन चारिकं चरन्ता बाराणसिं पत्वा राजुय्याने वसित्वा पुनदिवसे नगरं पविसिंसु। तं दिवसञ्च एकच्चे मनुस्सा ‘‘ब्राह्मणवाचनकं करिस्सामा’’ति पायासं पटियादेत्वा आसनानि पञ्ञापेत्वा आगच्छन्ते ते कुमारे दिस्वा घरं पवेसेत्वा पञ्ञत्तासने निसीदापेसुम्। तत्थ बोधिसत्तस्स पञ्ञत्तासने सुद्धवत्थं अत्थतं अहोसि, सोणकस्स रत्तकम्बलम्। सो तं निमित्तं दिस्वाव ‘‘अज्ज मे पियसहायो अरिन्दमकुमारो बाराणसिराजा भविस्सति, मय्हं पन सेनापतिट्ठानं दस्सती’’ति अञ्ञासि। ते उभोपि कतभत्तकिच्चा उय्यानमेव अगमंसु।&lt;br&gt;&#xA;तदा बाराणसिरञ्ञो कालकतस्स सत्तमो दिवसो होति, अपुत्तकं राजकुलम्। अमच्चादयो पातोव ससीसं न्हाता सन्निपतित्वा ‘‘रज्जारहस्स सन्तिकं गमिस्सती’’ति फुस्सरथं योजेत्वा विस्सज्जेसुम्। सो नगरा निक्खमित्वा अनुपुब्बेन राजुय्यानं गन्त्वा उय्यानद्वारे निवत्तित्वा आरोहणसज्जो हुत्वा अट्ठासि। बोधिसत्तो मङ्गलसिलापट्टेससीसं पारुपित्वा निपज्जि, सोणककुमारो तस्स सन्तिके निसीदि। सो तूरियसद्दं सुत्वा ‘‘अरिन्दमस्स फुस्सरथो आगच्छति, अज्जेस राजा हुत्वा मम सेनापतिट्ठानं दस्सति, न खो पन मय्हं इस्सरियेनत्थो, एतस्मिं गते निक्खमित्वा पब्बजिस्सामी’’ति चिन्तेत्वा एकमन्ते पटिच्छन्ने अट्ठासि। पुरोहितो उय्यानं पविसित्वा महासत्तं निपन्नकं दिस्वा तूरियानि पग्गण्हापेसि। महासत्तो पबुज्झित्वा परिवत्तित्वा थोकं निपज्जित्वा उट्ठाय सिलापट्टे पल्लङ्केन निसीदि। अथ नं पुरोहितो अञ्जलिं पग्गण्हित्वा आह – ‘‘रज्जं ते, देव, पापुणाती’’ति। ‘‘किं अपुत्तकं राजकुल’’न्ति? ‘‘एवं, देवा’’ति। ‘‘तेन हि साधू’’ति। अथ नं ते तत्थेव अभिसिञ्चित्वा रथं आरोपेत्वा महन्तेन परिवारेन नगरं पवेसेसुम्। सो नगरं पदक्खिणं कत्वा पासादं अभिरूहि। सो यसमहन्तताय सोणककुमारं न सरि।&lt;br&gt;&#xA;सोपि तस्मिं नगरं पविट्ठे पच्छा आगन्त्वा सिलापट्टे निसीदि। अथस्स पुरतो बन्धना पवुत्तं सालरुक्खतो पण्डुपलासं पति। सो तं दिस्वाव ‘‘यथेवेतं, तथा ममपि सरीरं जरं पत्वा पतिस्सती’’ति अनिच्चादिवसेन विपस्सनं पट्ठपेत्वा पच्चेकबोधिं पापुणि। तंखणञ्ञेवस्स गिहिलिङ्गं अन्तरधायि, पब्बजितलिङ्गं पातुरहोसि। सो ‘‘नत्थि दानि पुनब्भवो’’ति उदानं उदानेन्तो नन्दमूलकपब्भारं अगमासि। महासत्तोपि चत्तालीसमत्तानं संवच्छरानं अच्चयेन सरित्वा ‘‘कहं नु खो मे सहायो सोणको’’ति सोणकं पुनप्पुनं सरन्तोपि ‘‘मया सुतो वा दिट्ठो वा’’ति वत्तारं अलभित्वा अलङ्कतमहातले राजपल्लङ्के निसिन्नो गन्धब्बनाटकनच्चगीतादीहि परिवुतो सम्पत्तिमनुभवन्तो ‘‘यो मे कस्सचि सन्तिके सुत्वा ‘असुकट्ठाने नाम सोणको वसती’ति आचिक्खिस्सति, तस्स सतं दस्सामि, यो मे सामं दिस्वा आरोचेस्सति, तस्स सहस्स’’न्ति एकं उदानं अभिसङ्खरित्वा गीतवसेन उदानेन्तो पठमं गाथमाह –&lt;br&gt;&#xA;‘‘कस्स सुत्वा सतं दम्मि, सहस्सं दिट्ठ सोणकम्।&lt;br&gt;&#xA;को मे सोणकमक्खाति, सहायं पंसुकीळित’’न्ति॥&lt;br&gt;&#xA;अथस्स मुखतो लुञ्चन्ती विय गहेत्वा एका नाटकीत्थी तं गायि। अथञ्ञा अथञ्ञाति ‘‘अम्हाकं रञ्ञो पियगीत’’न्ति सब्बा ओरोधा गायिंसु। अनुक्कमेन नगरवासिनोपि जानपदापि तमेव गीतं गायिंसु। राजापि पुनप्पुनं तमेव गीतं गायति। पण्णासमत्तानं संवच्छरानं अच्चयेन पनस्स बहू पुत्तधीतरो अहेसुं, जेट्ठपुत्तो दीघावुकुमारो नाम अहोसि। तदा सोणकपच्चेकबुद्धो ‘‘अरिन्दमराजा मं दट्ठुकामो, अहं तत्थ गन्त्वा कामेसु आदीनवं नेक्खम्मे चानिसंसं कथेत्वा पब्बज्जनाकारं करोमी’’ति चिन्तेत्वा इद्धिया आकासेनागन्त्वा उय्याने निसीदि। तदा एको सत्तवस्सिको पञ्चचूळककुमारको मातरा पहितो गन्त्वा उय्यानवने दारूनि उद्धरन्तो पुनप्पुनं तमेव गीतं गायि। अथ नं सो पक्कोसित्वा ‘‘कुमारक, त्वं अञ्ञं अगायित्वा एकमेव गीतं गायसि, किं अञ्ञं न जानासी’’ति पुच्छि। ‘‘जानामि, भन्ते, अम्हाकं पन रञ्ञो इदमेव पियं, तेन नं पुन्नप्पुनं गायामी’’ति। ‘‘एतस्स पन ते गीतस्स पटिगीतं गायन्तो कोचि दिट्ठपुब्बो’’ति। ‘‘न दिट्ठपुब्बो, भन्ते’’ति। ‘‘अहं तं सिक्खापेस्सामि, सक्खिस्ससि रञ्ञो सन्तिकं गन्त्वा पटिगीतं गायितु’’न्ति। ‘‘आम, भन्ते’’ति। अथस्स सो पटिगीतं आचिक्खन्तो ‘‘मय्हं सुत्वा’’तिआदिमाह। उग्गण्हापेत्वा च पन तं उय्योजेसि – ‘‘गच्छ, कुमारक, इमं पटिगीतं रञ्ञा सद्धिं गायाहि, राजा ते महन्तं इस्सरियं दस्सति, किं ते दारूहि, वेगेन याही’’ति।&lt;br&gt;&#xA;सो ‘‘साधू’’ति तं पटिगीतं उग्गण्हित्वा वन्दित्वा, ‘‘भन्ते, यावाहं राजानं आनेमि, ताव इधेव होथा’’ति वत्वा वेगेन मातु सन्तिकं गन्त्वा, ‘‘अम्म, खिप्पं मं न्हापेत्वा अलङ्करोथ, अज्ज तं दलिद्दभावतो मोचेस्सामी’’ति वत्वा न्हातमण्डितो राजद्वारं गन्त्वा ‘‘अय्य दोवारिक, ‘एको दारको तुम्हेहि सद्धिं पटिगीतं गायिस्सामीति आगन्त्वा द्वारे ठितो’ति रञ्ञो अरोचेही’’ति आह। सो वेगेन गन्त्वा रञ्ञो आरोचेसि। राजा ‘‘आगच्छतू’’ति पक्कोसापेत्वा, ‘‘तात, त्वं मया सद्धिं पटिगीतं गायिस्ससी’’ति आह। ‘‘आम, देवा’’ति। ‘‘तेन हि गायस्सू’’ति। ‘‘देव, इमस्मिं ठाने न गायामि, नगरे पन भेरिं चरापेत्वा महाजनं सन्निपातापेथ, महाजनमज्झे गायिस्सामी’’ति। राजा तथा कारेत्वा अलङ्कतमण्डपे पल्लङ्कमज्झे निसीदित्वा तस्सानुरूपं आसनं दापेत्वा ‘‘इदानि तव गीतं गायस्सू’’ति आह। ‘‘देव, तुम्हे ताव गायथ, अथाहं पटिगीतं गायिस्सामी’’ति। ततो राजा पठमं गायन्तो गाथमाह –&lt;br&gt;&#xA;१.&lt;br&gt;&#xA;‘‘कस्स सुत्वा सतं दम्मि, सहस्सं दिट्ठ सोणकम्।&lt;br&gt;&#xA;सो मे सोणकमक्खाति, सहायं पंसुकीळित’’न्ति॥&lt;br&gt;&#xA;तत्थ सुत्वाति ‘‘असुकट्ठाने नाम ते पियसहायो सोणको वसती’’ति तस्स वसनट्ठानं सुत्वा आरोचेन्तस्स कस्स सतं दम्मि। दिट्ठाति ‘‘असुकट्ठाने नाम मया दिट्ठो’’ति दिस्वा आरोचेन्तस्स कस्स सहस्सं दम्मीति।&lt;br&gt;&#xA;एवं रञ्ञा पठमं उदानगाथाय गीताय पञ्चचूळकदारकेन पटिगीतभावं पकासेन्तो सत्था अभिसम्बुद्धो हुत्वा दीयड्ढगाथा अभासि –&lt;br&gt;&#xA;२.&lt;br&gt;&#xA;‘‘अथब्रवी माणवको, दहरो पञ्चचूळको।&lt;br&gt;&#xA;मय्हं सुत्वा सतं देहि, सहस्सं दिट्ठ सोणकम्।&lt;br&gt;&#xA;अहं ते सोणकक्खिस्सं, सहायं पंसुकीळित’’न्ति॥&lt;br&gt;&#xA;तेन वुत्तगाथाय पन अयमत्थो – महाराज, यं त्वं ‘‘सुत्वा आरोचेन्तस्स सतं दम्मी’’ति वदसि, तम्पि ममेव देहि, यं ‘‘दिस्वा आरोचेन्तस्स सहस्सं दम्मी’’ति वदसि, तम्पि मय्हमेव देहि, अहं ते पियसहायं इदानेव पच्चक्खतोव ‘‘अयं सोणको’’ति आचिक्खिस्सन्ति।&lt;br&gt;&#xA;इतो परं सुविञ्ञेय्या सम्बुद्धगाथा पाळिनयेनेव वेदितब्बा –&lt;br&gt;&#xA;३.&lt;br&gt;&#xA;‘‘कतमस्मिं सो जनपदे, रट्ठेसु निगमेसु च।&lt;br&gt;&#xA;कत्थ सोणकमद्दक्खि, तं मे अक्खाहि पुच्छितो॥&lt;br&gt;&#xA;४.&lt;br&gt;&#xA;‘‘तवेव देव विजिते, तवेवुय्यानभूमियम्।&lt;br&gt;&#xA;उजुवंसा महासाला, नीलोभासा मनोरमा॥&lt;br&gt;&#xA;५.&lt;br&gt;&#xA;‘‘तिट्ठन्ति मेघसमाना, रम्मा अञ्ञोञ्ञनिस्सिता।&lt;br&gt;&#xA;तेसं मूलम्हि सोणको, झायती अनुपादनो।&lt;br&gt;&#xA;उपादानेसु लोकेसु, डय्हमानेसु निब्बुतो॥&lt;br&gt;&#xA;६.&lt;br&gt;&#xA;‘‘ततो च राजा पायासि, सेनाय चतुरङ्गिया।&lt;br&gt;&#xA;कारापेत्वा समं मग्गं, अगमा येन सोणको॥&lt;br&gt;&#xA;७.&lt;br&gt;&#xA;‘‘उय्यानभूमिं गन्त्वान, विचरन्तो ब्रहावने।&lt;br&gt;&#xA;आसीनं सोणकं दक्खि, डय्हमानेसु निब्बुत’’न्ति॥&lt;br&gt;&#xA;तत्थ उजुवंसाति उजुक्खन्धा। महासालाति महारुक्खा। मेघसमानाति नीलमेघसदिसा। रम्माति रमणीया। अञ्ञोञ्ञनिस्सिताति साखाहि साखं, मूलेन मूलं संसिब्बित्वा ठिता। तेसन्ति तेसं एवरूपानं तव उय्यानवने सालानं हेट्ठा। झायतीति लक्खणूपनिज्झानआरम्मणूपनिज्झानसङ्खातेहि झानेहि झायति। अनुपादनोति कामुपादानादिविरहितो। डय्हमानेसूति एकादसहि अग्गीहि डय्हमानेसु सत्तेसु। निब्बुतोति ते अग्गी निब्बापेत्वा सीतलेन हदयेन झायमानो तव उय्याने मङ्गलसालरुक्खमूले सिलापट्टे निसिन्नो एस ते सहायो कञ्चनपटिमा विय सोभमानो पटिमानेतीति। ततो चाति, भिक्खवे, ततो सो अरिन्दमो राजा तस्स वचनं सुत्वाव ‘‘सोणकपच्चेकबुद्धं पस्सिस्सामी’’ति चतुरङ्गिनिया सेनाय पायासि निक्खमि। विचरन्तोति उजुकमेव अगन्त्वा तस्मिं महन्ते वनसण्डे विचरन्तो तस्स सन्तिकं गन्त्वा तं आसीनं अद्दक्खि।&lt;br&gt;&#xA;सो तं अवन्दित्वा एकमन्तं निसीदित्वा अत्तनो किलेसाभिरतत्ता तं ‘‘कपणो’’ति मञ्ञमानो इमं गाथमाह –&lt;br&gt;&#xA;८.&lt;br&gt;&#xA;‘‘कपणो वतयं भिक्खु, मुण्डो सङ्घाटिपारुतो।&lt;br&gt;&#xA;अमातिको अपितिको, रुक्खमूलस्मि झायती’’ति॥&lt;br&gt;&#xA;तत्थ झायतीति निम्मातिको निप्पितिको कारुञ्ञप्पत्तो झायति।&lt;br&gt;&#xA;९.&lt;br&gt;&#xA;‘‘इमं वाक्यं निसामेत्वा, सोणको एतदब्रवि।&lt;br&gt;&#xA;न राज कपणो होति, धम्मं कायेन फस्सयं॥&lt;br&gt;&#xA;१०.&lt;br&gt;&#xA;‘‘यो च धम्मं निरंकत्वा, अधम्ममनुवत्तति।&lt;br&gt;&#xA;स राज कपणो होति, पापो पापपरायणो’’ति॥&lt;br&gt;&#xA;तत्थ इमन्ति तस्स किलेसाभिरतस्स पब्बज्जं अरोचेन्तस्स इमं पब्बज्जागरहवचनं सुत्वा। एतदब्रवीति पब्बज्जाय गुणं पकासेन्तो एतं अब्रवि। फस्सयन्ति फस्सयन्तो येन अरियमग्गधम्मो नामकायेन फस्सितो, सो कपणो नाम न होतीति दस्सेन्तो एवमाह। निरंकत्वाति अत्तभावतो नीहरित्वा। पापो पापपरायणोति सयं पापानं करणेन पापो, अञ्ञेसम्पि करोन्तानं पतिट्ठाभावेन पापपरायणोति।&lt;br&gt;&#xA;एवं सो बोधिसत्तं गरहि। सो अत्तनो गरहितभावं अजानन्तो विय हुत्वा नामगोत्तं कथेत्वा तेन सद्धिं पटिसन्थारं करोन्तो गाथमाह –&lt;br&gt;&#xA;११.&lt;br&gt;&#xA;‘‘अरिन्दमोति मे नामं, कासिराजाति मं विदू।&lt;br&gt;&#xA;कच्चि भोतो सुखस्सेय्या, इध पत्तस्स सोणका’’ति॥&lt;br&gt;&#xA;तत्थ कच्चीति अम्हाकं ताव न किञ्चि अफासुकं, भोतो पन कच्चि इध पत्तस्स इमस्मिं उय्याने वसतो सुखविहारोति पुच्छति।&lt;br&gt;&#xA;अथ नं पच्चेकबुद्धो, ‘‘महाराज, न केवलं इध, अञ्ञत्रापि वसन्तस्स मे असुखं नाम नत्थी’’ति वत्वा तस्स समणभद्रगाथायो नाम आरभि –&lt;br&gt;&#xA;१२.&lt;br&gt;&#xA;‘‘सदापि भद्रमधनस्स, अनागारस्स भिक्खुनो।&lt;br&gt;&#xA;न तेसं कोट्ठे ओपेन्ति, न कुम्भिं न कळोपियम्।&lt;br&gt;&#xA;परनिट्ठितमेसाना, तेन यापेन्ति सुब्बता॥&lt;br&gt;&#xA;१३.&lt;br&gt;&#xA;‘‘दुतियम्पि भद्रमधनस्स, अनागारस्स भिक्खुनो।&lt;br&gt;&#xA;अनवज्जपिण्डो भोत्तब्बो, न च कोचूपरोधति॥&lt;br&gt;&#xA;१४.&lt;br&gt;&#xA;‘‘ततियम्पि भद्रमधनस्स, अनागारस्स भिक्खुनो।&lt;br&gt;&#xA;निब्बुतो पिण्डो भोत्तब्बो, न च कोचूपरोधति॥&lt;br&gt;&#xA;१५.&lt;br&gt;&#xA;‘‘चतुत्थम्पि भद्रमधनस्स, अनागारस्स भिक्खुनो।&lt;br&gt;&#xA;मुत्तस्स रट्ठे चरतो, सङ्गो यस्स न विज्जति॥&lt;br&gt;&#xA;१६.&lt;br&gt;&#xA;‘‘पञ्चमम्पि भद्रमधनस्स, अनागारस्स भिक्खुनो।&lt;br&gt;&#xA;नगरम्हि डय्हमानम्हि, नास्स किञ्चि अडय्हथ॥&lt;br&gt;&#xA;१७.&lt;br&gt;&#xA;‘‘छट्ठम्पि भद्रमधनस्स, अनागारस्स भिक्खुनो।&lt;br&gt;&#xA;रट्ठे विलुम्पमानम्हि, नास्स किञ्चि अहीरथ॥&lt;br&gt;&#xA;१८.&lt;br&gt;&#xA;‘‘सत्तमम्पि भद्रमधनस्स, अनागारस्स भिक्खुनो।&lt;br&gt;&#xA;चोरेहि रक्खितं मग्गं, ये चञ्ञे परिपन्थिका।&lt;br&gt;&#xA;पत्तचीवरमादाय, सोत्थिं गच्छति सुब्बतो॥&lt;br&gt;&#xA;१९.&lt;br&gt;&#xA;‘‘अट्ठमम्पि भद्रमधनस्स, अनागारस्स भिक्खुनो।&lt;br&gt;&#xA;यं यं दिसं पक्कमति, अनपेक्खोव गच्छती’’ति॥&lt;br&gt;&#xA;तत्थ अनागारस्साति, महाराज, घरावासं पहाय अनागारियभावं पत्तस्स अधनस्स अकिञ्चनस्स भिक्खुनो सब्बकालं भद्रमेव। न तेसन्ति, महाराज, तेसं अधनानं भिक्खूनं न कोट्ठागारे धनधञ्ञानि ओपेन्ति, न कुम्भियं, न पच्छियं, ते पन सुब्बता परनिट्ठितं परेसं घरे पक्कं आहारं सङ्घाटिं पारुपित्वा कपालमादाय घरपटिपाटिया एसाना परियेसन्ता तेन ततो लद्धेन पिण्डेन तं आहारं नवन्नं पाटिकुल्यानं वसेन पच्चवेक्खित्वा परिभुञ्जित्वा जीवितवुत्तिं यापेन्ति।&lt;br&gt;&#xA;अनवज्जपिण्डो भोत्तब्बोति वेज्जकम्मादिकाय अनेसनाय वा कुहना लपना नेमित्तिकता निप्पेसिकता लाभेन लाभं निजिगीसनताति एवरूपेन मिच्छाजीवेन वा उप्पादिता चत्तारो पच्चया, धम्मेन उप्पादितापि अपच्चवेक्खित्वा परिभुत्ता सावज्जपिण्डो नाम। अनेसनं पन पहाय मिच्छाजीवं वज्जेत्वा धम्मेन समेन उप्पादिता ‘‘पटिसङ्खा योनिसो चीवरं पटिसेवामी’’ति वुत्तनयेनेव पच्चवेक्खित्वा परिभुत्ता अनवज्जपिण्डो नाम। येन एवरूपो अनवज्जपिण्डो भोत्तब्बो परिभुञ्जितब्बो, यञ्च एवरूपं अनवज्जं पिण्डं भुञ्जमानानं पच्चये निस्साय कोचि अप्पमत्तकोपि किलेसो न उपरोधति न पीळेति, तस्स दुतियम्पि भद्रं अधनस्स अनागारस्स भिक्खुनो।&lt;br&gt;&#xA;निब्बुतोति पुथुज्जनभिक्खुनो धम्मेन उप्पन्नपिण्डोपि पच्चवेक्खित्वा परिभुञ्जियमानो निब्बुतपिण्डो नाम, एकन्ततो पन खीणासवस्स पिण्डोव निब्बुतपिण्डो नाम। किंकारणा? सो हि थेय्यपरिभोगो, इणपरिभोगो , दायज्जपरिभोगो, सामिपरिभोगोति इमेसु चतूसु परिभोगेसु सामिपरिभोगवसेन तं भुञ्जति, तण्हादासब्यं अतीतो सामी हुत्वा परिभुञ्जति, न तं तप्पच्चया कोचि अप्पमत्तकोपि किलेसो उपरोधति।&lt;br&gt;&#xA;मुत्तस्स रट्ठे चरतोति उपट्ठाककुलादीसु अलग्गमानसस्स छिन्नवलाहकस्स विय राहुमुखा पमुत्तस्स विमलचन्दमण्डलस्स विय च यस्स गामनिगमादीसु चरन्तस्स रागसङ्गादीसु एकोपि सङ्गो नत्थि। एकच्चो हि कुलेहि संसट्ठो विहरति सहसोकी सहनन्दी, एकच्चो मातापितूसुपि अलग्गमानसो विचरति कोरुनगरगामवासी दहरो विय, एवरूपस्स पुथुज्जनस्सपि भद्रमेव ।&lt;br&gt;&#xA;नास्स किञ्चीति यो हि बहुपरिक्खारो होति, सो ‘‘मा मे चोरा परिक्खारे हरिंसू’’ति अतिरेकानि च चीवरादीनि अन्तोनगरे उपट्ठाककुले निक्खिपति, अथ नगरम्हि डय्हमाने ‘‘असुककुले नाम अग्गि उट्ठितो’’ति सुत्वा सोचति किलमति, एवरूपस्स भद्रं नाम नत्थि। यो पन, महाराज, सकुणवत्तं पूरेति, कायपटिबद्धपरिक्खारोव होति, तस्स तादिसस्स न किञ्चि अडय्हथ, तेनस्स पञ्चमम्पि भद्रमेव।&lt;br&gt;&#xA;विलुम्पमानम्हीति विलुप्पमानम्हि, अयमेव वा पाठो। अहीरथाति यथा पब्बतगहनादीहि निक्खमित्वा रट्ठं विलुम्पमानेसु चोरेसु बहुपरिक्खारस्स अन्तोगामे ठपितं विलुम्पति हरति, तथा यस्स अधनस्स कायपटिबद्धपरिक्खारस्स न किञ्चि अहीरथ तस्स छट्ठम्पि भद्रमेव।&lt;br&gt;&#xA;ये चञ्ञे परिपन्थिकाति ये च अञ्ञेपि तेसु तेसु ठानेसु सुङ्कगहणत्थाय ठपिता परिपन्थिका, तेहि च रक्खितम्। पत्तचीवरन्ति चोरानं अनुपकारं सुङ्किकानं असुङ्कारहं मत्तिकापत्तञ्चेव कतदळ्हीकम्मपरिभण्डं पंसुकूलचीवरञ्च अप्पग्घानि कायबन्धनपरिस्सावनसूचिवासिपत्तत्थविकानि चाति सब्बेपि अट्ठ परिक्खारे कायपटिबद्धे कत्वा मग्गप्पटिपन्नो केनचि अविहेठियमानो सोत्थिं गच्छति। सुब्बतोति लोभनीयानि हि चीवरादीनि दिस्वा चोरा हरन्ति, सुङ्किकापि ‘‘किं नु खो एतस्स हत्थे’’ति पत्तत्थविकादीनि सोधेन्ति, सुब्बतो पन सल्लहुकवुत्ति तेसं पस्सन्तानञ्ञेव सोत्थिं गच्छति, तेनस्स सत्तमम्पि भद्रमेव।&lt;br&gt;&#xA;अनपेक्खोव गच्छतीति कायपटिबद्धतो अतिरेकस्स विहारे पटिसामितस्स कस्सचि परिक्खारस्स अभावा वसनट्ठानं निवत्तित्वापि न ओलोकेति। यं यं दिसं गन्तुकामो होति, तं तं गच्छन्त्तो अनपेक्खोव गच्छति अनुराधपुरा निक्खमित्वा थूपारामे पब्बजितानं द्विन्नं कुलपुत्तानं वुड्ढतरो विय।&lt;br&gt;&#xA;इति सोणकपच्चेकबुद्धो अट्ठ समणभद्रकानि कथेसि। ततो उत्तरिं पन सतम्पि सहस्सम्पि अपरिमाणानि समणभद्रकानि एस कथेतुं समत्थोयेव। राजा पन कामाभिरतत्ता तस्स कथं पच्छिन्दित्वा ‘‘मय्हं समणभद्रकेहि अत्थो नत्थी’’ति अत्तनो कामाधिमुत्ततं पकासेन्तो आह –&lt;br&gt;&#xA;२०.&lt;br&gt;&#xA;‘‘बहूनि समणभद्रानि, ये त्वं भिक्खु पसंससि।&lt;br&gt;&#xA;अहञ्च गिद्धो कामेसु, कथं काहामि सोणक॥&lt;br&gt;&#xA;२१.&lt;br&gt;&#xA;‘‘पिया मे मानुसा कामा, अथो दिब्यापि मे पिया।&lt;br&gt;&#xA;अथ केन नु वण्णेन, उभो लोके लभामसे’’ति॥&lt;br&gt;&#xA;तत्थ वण्णेनाति कारणेन।&lt;br&gt;&#xA;अथ नं पच्चेकबुद्धो आह –&lt;br&gt;&#xA;२२.&lt;br&gt;&#xA;‘‘कामे गिद्धा कामरता, कामेसु अधिमुच्चिता।&lt;br&gt;&#xA;नरा पापानि कत्वान, उपपज्जन्ति दुग्गतिं॥&lt;br&gt;&#xA;२३.&lt;br&gt;&#xA;‘‘ये च कामे पहन्त्वान, निक्खन्ता अकुतोभया।&lt;br&gt;&#xA;एकोदिभावाधिगता, न ते गच्छन्ति दुग्गतिं॥&lt;br&gt;&#xA;२४.&lt;br&gt;&#xA;‘‘उपमं ते करिस्सामि, तं सुणोहि अरिन्दम।&lt;br&gt;&#xA;उपमाय मिधेकच्चे, अत्थं जानन्ति पण्डिता॥&lt;br&gt;&#xA;२५.&lt;br&gt;&#xA;‘‘गङ्गाय कुणपं दिस्वा, वुय्हमानं महण्णवे।&lt;br&gt;&#xA;वायसो समचिन्तेसि, अप्पपञ्ञो अचेतसो॥&lt;br&gt;&#xA;२६.&lt;br&gt;&#xA;‘‘यानञ्च वतिदं लद्धं, भक्खो चायं अनप्पको।&lt;br&gt;&#xA;तत्थ रत्तिं तत्थ दिवा, तत्थेव निरतो मनो॥&lt;br&gt;&#xA;२७.&lt;br&gt;&#xA;‘‘खादं नागस्स मंसानि, पिवं भागीरथोदकम्।&lt;br&gt;&#xA;सम्पस्सं वनचेत्यानि, न पलेत्थ विहङ्गमो॥&lt;br&gt;&#xA;२८.&lt;br&gt;&#xA;‘‘तञ्च ओतरणी गङ्गा, पमत्तं कुणपे रतम्।&lt;br&gt;&#xA;समुद्दं अज्झगाहासि, अगती यत्थ पक्खिनं॥&lt;br&gt;&#xA;२९.&lt;br&gt;&#xA;‘‘सो च भक्खपरिक्खीणो, उदपत्वा विहङ्गमो।&lt;br&gt;&#xA;न पच्छतो न पुरतो, नुत्तरं नोपि दक्खिणं॥&lt;br&gt;&#xA;३०.&lt;br&gt;&#xA;‘‘दीपं सो नज्झगागञ्छि, अगती यत्थ पक्खिनम्।&lt;br&gt;&#xA;सो च तत्थेव पापत्थ, यथा दुब्बलको तथा॥&lt;br&gt;&#xA;३१.&lt;br&gt;&#xA;‘‘तञ्च सामुद्दिका मच्छा, कुम्भीला मकरा सुसू।&lt;br&gt;&#xA;पसय्हकारा खादिंसु, फन्दमानं विपक्खकं॥&lt;br&gt;&#xA;३२.&lt;br&gt;&#xA;‘‘एवमेव तुवं राज, ये चञ्ञे कामभोगिनो।&lt;br&gt;&#xA;गिद्धा चे न वमिस्सन्ति, काकपञ्ञाव ते विदू॥&lt;br&gt;&#xA;३३.&lt;br&gt;&#xA;‘‘एसा ते उपमा राज, अत्थसन्दस्सनी कता।&lt;br&gt;&#xA;त्वञ्च पञ्ञायसे तेन, यदि काहसि वा न वा’’ति॥&lt;br&gt;&#xA;तत्थ पापानीति, महाराज, त्वं कामगिद्धो, नरा च कामे निस्साय कायदुच्चरितादीनि पापानि कत्वा यत्थ सुपिनन्तेपि दिब्बा च मानुसिका च कामा न लब्भन्ति, तं दुग्गतिं उपपज्जन्तीति अत्थो। पहन्त्वानाति खेळपिण्डं विय पहाय। अकुतोभयाति रागादीसु कुतोचि अनागतभया। एकोदिभावाधिगताति एकोदिभावं एकविहारिकतं अधिगता। न तेति ते एवरूपा पब्बजिता दुग्गतिं न गच्छन्ति।&lt;br&gt;&#xA;उपमं तेति, महाराज, दिब्बमानुसके कामे पत्थेन्तस्स हत्थिकुणपे पटिबद्धकाकसदिसस्स तव एकं उपमं करिस्सामि, तं सुणोहीति अत्थो। कुणपन्ति हत्थिकळेवरम्। महण्णवेति गम्भीरपुथुले उदके । एको किर महावारणो गङ्गातीरे चरन्तो गङ्गायं पतित्वा उत्तरितुं असक्केन्तो तत्थेव मतो गङ्गाय वुय्हि, तं सन्धायेतं वुत्तम्। वायसोति आकासेन गच्छन्तो एको काको। यानञ्च वतिदन्ति सो एवं चिन्तेत्वा तत्थ निलीयित्वा ‘‘इदं मया हत्थियानं लद्धं, एत्थ निलीनो सुखं चरिस्सामि, अयमेव च मे अनप्पको भक्खो भविस्सति, इदानि मया अञ्ञत्थ गन्तुं न वट्टती’’ति सन्निट्ठानमकासि। तत्थ रत्तिन्ति तत्थ रत्तिञ्च दिवा च तत्थेव मनो अभिरतो अहोसि। न पलेत्थाति न उप्पतित्वा पक्कामि।&lt;br&gt;&#xA;ओतरणीति समुद्दाभिमुखी ओतरमाना। ‘‘ओहारिणी’’तिपि पाठो, सा समुद्दाभिमुखी अवहारिणीति अत्थो। अगती यत्थाति समुद्दमज्झं सन्धायाह। भक्खपरिक्खीणोति परिक्खीणभक्खो। उदपत्वाति खीणे चम्मे च मंसे च अट्ठिसङ्घातो ऊमिवेगेन भिन्नो उदके निमुज्जि। अथ सो काको उदके पतिट्ठातुं असक्कोन्तो उप्पति, एवं उप्पतित्वाति अत्थो। अगती यत्थ पक्खिनन्ति यस्मिं समुद्दमज्झे पक्खीनं अगति, तत्थ सो एवं उप्पतितो पच्छिमं दिसं गन्त्वा तत्थ पतिट्ठं अलभित्वा पुरत्थिमं, ततो उत्तरं, ततो दक्खिणन्ति चतस्सोपि दिसा गन्त्वा अत्तनो पतिट्ठानं न अज्झगा नागञ्छीति अत्थो। अथ वा वायसो एवं उप्पतित्वा पच्छिमादीसु एकेकं दिसं आगञ्छि, दीपं पन नज्झागमाति एवमेत्थ अत्थो दट्ठब्बो। पापत्थाति पपतितो। यथा दुब्बलकोति यथा दुब्बलको पतेय्य, तथेव पतितो। सुसूति सुसुनामका चण्डमच्छा। पसय्हकाराति अनिच्छमानकंयेव बलक्कारेन। विपक्खकन्ति विद्धस्तपक्खकम्।&lt;br&gt;&#xA;गिद्धा चे न वमिस्सन्तीति यदि गिद्धा हुत्वा कामे न वमिस्सन्ति, न छड्डेस्सन्ति। काकपञ्ञाव तेति काकस्स समानपञ्ञा इति ते बुद्धादयो पण्डिता विदू विदन्ति, जानन्तीति अत्थो। अत्थसन्दस्सनीति अत्थप्पकासिका। त्वञ्च पञ्ञायसेति त्वञ्च पञ्ञायिस्ससि। इदं वुत्तं होति – महाराज, मया हितकामेन तव ओवादो दिन्नो, तं पन त्वं यदि काहसि, देवलोके निब्बत्तिस्ससि, यदि न काहसि, कामपङ्के निमुग्गो जीवितपरियोसाने निरये निब्बत्तिस्ससीति एवं त्वमेव तेन कारणेन वा अकारणेन वा सग्गे वा निरये वा पञ्ञायिस्ससि। अहं पन सब्बभवेहि मुत्तो अप्पटिसन्धिकोति।&lt;br&gt;&#xA;इमं पन ओवादं देन्तेन पच्चेकबुद्धेन नदी दस्सिता, ताय वुय्हमानं हत्थिकुणपं दस्सितं, कुणपखादको काको दस्सितो, तस्स कुणपं खादित्वा पानीयपिवनकालो दस्सितो, रमणीयवनसण्डदस्सनकालो दस्सितो, कुणपस्स नदिया वुय्हमानस्स समुद्दपवेसो दस्सितो, समुद्दमज्झे काकस्स हत्थिकुणपे पतिट्ठं अलभित्वा विनासं पत्तकालो दस्सितो। तत्थ नदी विय अनमतग्गो संसारो दट्ठब्बो, नदिया वुय्हमानं हत्थिकुणपं विय संसारे पञ्च कामगुणा, काको विय बालपुथुज्जनो, काकस्स कुणपं खादित्वा पानीयपिवनकालो विय पुथुज्जनस्स कामगुणे परिभुञ्जित्वा सोमनस्सिककालो, काकस्स कुणपे लग्गस्सेव रमणीयवनसण्डदस्सनं विय पुथुज्जनस्स कामगुणेसु लग्गस्सेव सवनवसेन अट्ठतिंसारम्मणदस्सनं, कुणपे समुद्दं पविट्ठे काकस्स पतिट्ठं लभितुं असक्कोन्तस्स विनासं पत्तकालो विय बालपुथुज्जनस्स कामगुणगिद्धस्स पापपरायणस्स कुसलधम्मे पतिट्ठं लभितुं असक्कोन्तस्स महानिरये महाविनासपत्ति दट्ठब्बाति।&lt;br&gt;&#xA;एवमस्स सो इमाय उपमाय ओवादं दत्वा इदानि तमेव ओवादं थिरं कत्वा पतिट्ठपेतुं गाथमाह –&lt;br&gt;&#xA;३४.&lt;br&gt;&#xA;‘‘एकवाचम्पि द्विवाचं, भणेय्य अनुकम्पको।&lt;br&gt;&#xA;ततुत्तरिं न भासेय्य, दासोवय्यस्स सन्तिके’’ति॥&lt;br&gt;&#xA;तत्थ न भासेय्याति वचनं अग्गण्हन्तस्स हि ततो उत्तरिं भासमानो सामिकस्स सन्तिके दासो विय होति। दासो हि सामिके कथं गण्हन्तेपि अग्गण्हन्तेपि कथेतियेव। तेन वुत्तं ‘‘ततुत्तरिं न भासेय्या’’ति।&lt;br&gt;&#xA;३५.&lt;br&gt;&#xA;‘‘इदं वत्वान पक्कामि, सोणको अमितबुद्धिमा।&lt;br&gt;&#xA;वेहासे अन्तलिक्खस्मिं, अनुसासित्वान खत्तिय’’न्ति॥ –&lt;br&gt;&#xA;अयं अभिसम्बुद्धगाथा।&lt;br&gt;&#xA;तत्थ इदं वत्वानाति, भिक्खवे, सो पच्चेकबुद्धो अमिताय लोकुत्तरबुद्धिया अमितबुद्धिमा इदं वत्वा इद्धिया उप्पतित्वा ‘‘सचे पब्बजिस्ससि, तवेव, नो चे पब्बजिस्ससि, तवेव, दिन्नो ते मया ओवादो, अप्पमत्तो होही’’ति एवं अनुसासित्वान खत्तियं पक्कामि।&lt;br&gt;&#xA;बोधिसत्तोपि तं आकासेन गच्छन्तं याव दस्सनपथा ओलोकेन्तो ठत्वा तस्मिं चक्खुपथे अतिक्कन्ते संवेगं पटिलभित्वा चिन्तेसि – ‘‘अयं ब्राह्मणो हीनजच्चो समानो असम्भिन्ने खत्तियवंसे जातस्स मम मत्थके अत्तनो पादरजं ओकिरन्तो आकासं उप्पतित्वा गतो, मयापि अज्जेव निक्खमित्वा पब्बजितुं वट्टती’’ति। सो रज्जं निय्यादेत्वा पब्बजितुकामो गाथाद्वयमाह –&lt;br&gt;&#xA;३६.&lt;br&gt;&#xA;‘‘को नुमे राजकत्तारो, सुद्दा वेय्यत्तमागता।&lt;br&gt;&#xA;रज्जं निय्यादयिस्सामि, नाहं रज्जेन मत्थिको॥&lt;br&gt;&#xA;३७.&lt;br&gt;&#xA;‘‘अज्जेव पब्बजिस्सामि, को जञ्ञा मरणं सुवे।&lt;br&gt;&#xA;माहं काकोव दुम्मेधो, कामानं वसमन्वग’’न्ति॥&lt;br&gt;&#xA;तत्थ को नुमेति कुहिं नु इमे। राजकत्तारोति ये राजारहं अभिसिञ्चित्वा राजानं करोन्ति। सुद्दा वेय्यत्तमागताति सुद्दा च ये च अञ्ञे ब्यत्तभावं आगता मुखमङ्गलिका। रज्जेन मत्थिकोति रज्जेन अत्थिको। को जञ्ञा मरणं सुवेति मरणं अज्ज वा सुवे वाति इदं को जानितुं समत्थो।&lt;br&gt;&#xA;एवं रज्जं निय्यादेन्तस्स सुत्वा अमच्चा आहंसु –&lt;br&gt;&#xA;३८.&lt;br&gt;&#xA;‘‘अत्थि ते दहरो पुत्तो, दीघावु रट्ठवड्ढनो।&lt;br&gt;&#xA;तं रज्जे अभिसिञ्चस्सु, सो नो राजा भविस्सती’’ति॥&lt;br&gt;&#xA;ततो परं रञ्ञा वुत्तगाथमादिं कत्वा उदानसम्बन्धगाथा पाळिनयेनेव वेदितब्बा –&lt;br&gt;&#xA;३९.&lt;br&gt;&#xA;‘‘खिप्पं कुमारमानेथ, दीघावुं रट्ठवड्ढनम्।&lt;br&gt;&#xA;तं रज्जे अभिसिञ्चिस्सं, सो वो राजा भविस्सति॥&lt;br&gt;&#xA;४०.&lt;br&gt;&#xA;‘‘ततो कुमारमानेसुं, दीघावुं रट्ठवड्ढनम्।&lt;br&gt;&#xA;तं दिस्वा आलपी राजा, एकपुत्तं मनोरमं॥&lt;br&gt;&#xA;४१.&lt;br&gt;&#xA;‘‘सट्ठि गामसहस्सानि, परिपुण्णानि सब्बसो।&lt;br&gt;&#xA;ते पुत्त पटिपज्जसु, रज्जं निय्यादयामि ते॥&lt;br&gt;&#xA;४२.&lt;br&gt;&#xA;‘‘अज्जेव पब्बजिस्सामि, को जञ्ञा मरणं सुवे।&lt;br&gt;&#xA;माहं काको व दुम्मेधो, कामानं वसमन्वगं॥&lt;br&gt;&#xA;४३.&lt;br&gt;&#xA;‘‘सट्ठि नागसहस्सानि, सब्बालङ्कारभूसिता।&lt;br&gt;&#xA;सुवण्णकच्छा मातङ्गा, हेमकप्पनवाससा॥&lt;br&gt;&#xA;४४.&lt;br&gt;&#xA;‘‘आरूळ्हा गामणीयेभि, तोमरङ्कुसपाणिभि।&lt;br&gt;&#xA;ते पुत्त पटिपज्जस्सु, रज्जं निय्यादयामि ते॥&lt;br&gt;&#xA;४५.&lt;br&gt;&#xA;‘‘अज्जेव पब्बजिस्सामि, को जञ्ञा मरणं सुवे।&lt;br&gt;&#xA;माहं काकोव दुम्मेधो, कामानं वसमन्वगं॥&lt;br&gt;&#xA;४६.&lt;br&gt;&#xA;‘‘सट्ठि अस्ससहस्सानि, सब्बालङ्कारभूसिता।&lt;br&gt;&#xA;आजानीयाव जातिया, सिन्धवा सीघवाहिनो॥&lt;br&gt;&#xA;४७.&lt;br&gt;&#xA;‘‘आरूळ्हा गामणीयेभि, इल्लियाचापधारिभि।&lt;br&gt;&#xA;ते पुत्त पटिपज्जस्सु, रज्जं निय्यादयामि ते॥&lt;br&gt;&#xA;४८.&lt;br&gt;&#xA;‘‘अज्जेव पब्बजिस्सामि, को जञ्ञा मरणं सुवे।&lt;br&gt;&#xA;माहं काकोव दुम्मेधो, कामानं वसमन्वगं॥&lt;br&gt;&#xA;४९.&lt;br&gt;&#xA;‘‘सट्ठि रथसहस्सानि, सन्नद्धा उस्सितद्धजा।&lt;br&gt;&#xA;दीपा अथोपि वेय्यग्घा, सब्बालङ्कारभूसिता॥&lt;br&gt;&#xA;५०.&lt;br&gt;&#xA;‘‘आरूळ्हा गामणीयेभि, चापहत्थेहि वम्मिभि।&lt;br&gt;&#xA;ते पुत्त पटिपज्जस्सु, रज्जं निय्यादयामि ते॥&lt;br&gt;&#xA;५१.&lt;br&gt;&#xA;‘‘अज्जेव पब्बजिस्सामि, को जञ्ञा मरणं सुवे।&lt;br&gt;&#xA;माहं काकोव दुम्मेधो, कामानं वसमन्वगं॥&lt;br&gt;&#xA;५२.&lt;br&gt;&#xA;‘‘सट्ठि धेनुसहस्सानि, रोहञ्ञा पुङ्गवूसभा।&lt;br&gt;&#xA;ता पुत्त पटिपज्जस्सु, रज्जं निय्यादयामि ते॥&lt;br&gt;&#xA;५३.&lt;br&gt;&#xA;‘‘अज्जेव पब्बजिस्सामि, को जञ्ञा मरणं सुवे।&lt;br&gt;&#xA;माहं काकोव दुम्मेधो, कामानं वसमन्वगं॥&lt;br&gt;&#xA;५४.&lt;br&gt;&#xA;‘‘सोळसित्थिसहस्सानि, सब्बालङ्कारभूसिता।&lt;br&gt;&#xA;विचित्रवत्थाभरणा, आमुत्तमणिकुण्डला।&lt;br&gt;&#xA;ता पुत्त पटिपज्जस्सु, रज्जं निय्यादयामि ते॥&lt;br&gt;&#xA;५५.&lt;br&gt;&#xA;‘‘अज्जेव पब्बजिस्सामि, को जञ्ञा मरणं सुवे।&lt;br&gt;&#xA;माहं काकोव दुम्मेधो, कामानं वसमन्वगं॥&lt;br&gt;&#xA;५६.&lt;br&gt;&#xA;‘‘दहरस्सेव मे तात, माता मताति मे सुतम्।&lt;br&gt;&#xA;तया विना अहं तात, जीवितुम्पि न उस्सहे॥&lt;br&gt;&#xA;५७.&lt;br&gt;&#xA;‘‘यथा आरञ्ञकं नागं, पोतो अन्वेति पच्छतो।&lt;br&gt;&#xA;जेस्सन्तं गिरिदुग्गेसु, समेसु विसमेसु च॥&lt;br&gt;&#xA;५८.&lt;br&gt;&#xA;‘‘एवं तं अनुगच्छामि, पत्तमादाय पच्छतो।&lt;br&gt;&#xA;सुभरो ते भविस्सामि, न ते हेस्सामि दुब्भरो॥&lt;br&gt;&#xA;५९.&lt;br&gt;&#xA;‘‘यथा सामुद्दिकं नावं, वाणिजानं धनेसिनम्।&lt;br&gt;&#xA;वोहारो तत्थ गण्हेय्य, वाणिजा ब्यसनी सिया॥&lt;br&gt;&#xA;६०.&lt;br&gt;&#xA;‘‘एवमेवायं पुत्तकलि, अन्तरायकरो मम।&lt;br&gt;&#xA;इमं कुमारं पापेथ, पासादं रतिवड्ढनं॥&lt;br&gt;&#xA;६१.&lt;br&gt;&#xA;‘‘तत्थ कम्बुसहत्थायो, यथा सक्कंव अच्छरा।&lt;br&gt;&#xA;ता नं तत्थ रमेस्सन्ति, ताहि चेसो रमिस्सति॥&lt;br&gt;&#xA;६२.&lt;br&gt;&#xA;‘‘ततो कुमारं पापेसुं, पासादं रतिवड्ढनम्।&lt;br&gt;&#xA;तं दिस्वा अवचुं कञ्ञा, दीघावुं रट्ठवड्ढनं॥&lt;br&gt;&#xA;६३.&lt;br&gt;&#xA;‘‘देवतानुसि गन्धब्बो, अदु सक्को पुरिन्ददो।&lt;br&gt;&#xA;को वा त्वं कस्स वा पुत्तो, कथं जानेमु तं मयं॥&lt;br&gt;&#xA;६४.&lt;br&gt;&#xA;‘‘नम्हि देवो न गन्धब्बो, नापि सक्को पुरिन्ददो।&lt;br&gt;&#xA;कासिरञ्ञो अहं पुत्तो, दीघावु रट्ठवड्ढनो।&lt;br&gt;&#xA;ममं भरथ भद्दं वो, अहं भत्ता भवामि वो॥&lt;br&gt;&#xA;६५.&lt;br&gt;&#xA;‘‘तं तत्थ अवचुं कञ्ञा, दीघावुं रट्ठवड्ढनम्।&lt;br&gt;&#xA;कुहिं राजा अनुप्पत्तो, इतो राजा कुहिं गतो॥&lt;br&gt;&#xA;६६.&lt;br&gt;&#xA;‘‘पङ्कं राजा अतिक्कन्तो, थले राजा पतिट्ठितो।&lt;br&gt;&#xA;अकण्डकं अगहनं, पटिपन्नो महापथं॥&lt;br&gt;&#xA;६७.&lt;br&gt;&#xA;‘‘अहञ्च पटिपन्नोस्मि, मग्गं दुग्गतिगामिनम्।&lt;br&gt;&#xA;सकण्टकं सगहनं, येन गच्छन्ति दुग्गतिं॥&lt;br&gt;&#xA;६८.&lt;br&gt;&#xA;‘‘तस्स ते स्वागतं राज, सीहस्सेव गिरिब्बजम्।&lt;br&gt;&#xA;अनुसास महाराज, त्वं नो सब्बासमिस्सरो’’ति॥&lt;br&gt;&#xA;तत्थ खिप्पन्ति तेन हि नं सीघं आनेथ। आलपीति ‘‘सट्ठि गामसहस्सानी’’तिआदीनि वदन्तो आलपि। सब्बालङ्कारभूसिताति ते नागा सब्बेहि सीसूपगादीहि अलङ्कारेहि भूसिता। हेमकप्पनवाससाति सुवण्णखचितेन कप्पनेन पटिच्छन्नसरीरा। गामणीयेभीति हत्थाचरियेहि। आजानीयावाति कारणाकारणविजाननका व। जातियाति सिन्धवजातिया सिन्धुरट्ठे सिन्धुनदीतीरे जाता। गामणीयेभीति अस्साचरियेहि। इल्लिया चापधारिभीति इल्लियावुधञ्च चापावुधञ्च धारेन्तेहि। दीपा अथोपि वेय्यग्घाति दीपिचम्मब्यग्घचम्मपरिवारा। गामणीयेभीति रथिकेहि। वम्मिभीति सन्नद्धवम्मेहि। रोहञ्ञाति रत्तवण्णा। पुङ्गवूसभाति उसभसङ्खातेन जेट्ठकपुङ्गवेन समन्नागता।&lt;br&gt;&#xA;दहरस्सेव मे, ताताति अथ नं कुमारो, तात, मम दहरस्सेव सतो माता मता इति मया सुतं, सोहं तया विना जीवितुं न सक्खिस्सामीति आह। पोतोति तरुणपोतको। जेस्सन्तन्ति विचरन्तम्। सामुद्दिकन्ति समुद्दे विचरन्तम्। धनेसिनन्ति धनं परियेसन्तानम्। वोहारोति विचित्रवोहारो हेट्ठाकड्ढनको वाळमच्छो वा उदकरक्खसो वा आवट्टो वा। तत्थाति तस्मिं समुद्दे। वाणिजा ब्यसनी सियाति अथ ते वाणिजा ब्यसनप्पत्ता भवेय्युम्। ‘‘सिय्युन्ति’’पि पाठो । पुत्तकलीति पुत्तलामको पुत्तकाळकण्णी। कुमारो पुन किञ्चि वत्तुं न विसहि। अथ राजा अमच्चे आणापेन्तो ‘‘इम’’न्तिआदिमाह। तत्थ कम्बुसहत्थायोति कम्बुसं वुच्चति सुवण्णं, सुवण्णाभरणभूसितहत्थायोति अत्थो। यथाति यथा इच्छन्ति, तथा करोन्ति।&lt;br&gt;&#xA;एवं वत्वा महासत्तो तत्थेव तं अभिसिञ्चापेत्वा नगरं पाहेसि। सयं पन एककोव उय्याना निक्खमित्वा हिमवन्तं पविसित्वा रमणीये भूमिभागे पण्णसालं मापेत्वा इसिपब्बज्जं पब्बजित्वा वनमूलफलाहारो यापेसि। महाजनोपि कुमारं बाराणसिं पवेसेसि। सो नगरं पदक्खिणं कत्वा पासादं अभिरुहि। तमत्थं पकासेन्तो सत्था ‘‘ततो’’तिआदिमाह। तं दिस्वा अवचुं कञ्ञाति तं महन्तेन परिवारेन सिरिसोभग्गेन आगतं दिस्वा ‘‘असुको नामेसो’’ति अजानन्तियोव ता नाटकित्थियो गन्त्वा अवोचुम्। ममं भरथाति ममं इच्छथ। पङ्कन्ति रागादिकिलेसपङ्कम्। थलेति पब्बज्जाय। अकण्टकन्ति रागकण्टकादिविरहितम्। तेहेव गहनेहि अगहनम्। महापथन्ति सग्गमोक्खगामिनं महामग्गं पटिपन्नो। येनाति येन मिच्छामग्गेन दुग्गतिं गच्छन्ति, तं अहं पटिपन्नोति वदति। ततो ता चिन्तेसुं – ‘‘राजा ताव अम्हे पहाय पब्बजितो, अयम्पि कामेसु विरत्तचित्तरूपो, सचे नं नाभिरमेस्साम, निक्खमित्वा पब्बजेय्य, अभिरमनाकारमस्स करिस्सामा’’ति। अथ नं अभिनन्दन्तियो ओसानगाथमाहंसु। तत्थ गिरिब्बजन्ति सीहपोतकानं वसनट्ठानं कञ्चनगुहं केसरसीहस्स आगतं विय तस्स तव आगतं सुआगतम्। त्वं नोति त्वं सब्बासम्पि अम्हाकं इस्सरो, सामीति।&lt;br&gt;&#xA;एवञ्च पन वत्वा सब्बा तूरियानि पग्गण्हिंसु, नानप्पकारानि नच्चगीतानि पवत्तिंसु । यसो महा अहोसि, सो यसमदमत्तो पितरं न सरि, धम्मेन रज्जं कारेत्वा यथाकम्मं गतो। बोधिसत्तोपि झानाभिञ्ञा निब्बत्तेत्वा आयुपरियोसाने ब्रह्मलोकूपगो अहोसि।&lt;br&gt;&#xA;सत्था इमं धम्मदेसनं आहरित्वा ‘‘न, भिक्खवे, इदानेव, पुब्बेपि तथागतो महाभिनिक्खमनं निक्खन्तोयेवा’’ति वत्वा जातकं समोधानेसि – ‘‘तदा पच्चेकबुद्धो परिनिब्बायि, पुत्तो राहुलकुमारो अहोसि , सेसपरिसा बुद्धपरिसा, अरिन्दमराजा पन अहमेव अहोसि’’न्ति।&lt;br&gt;&#xA;सोणकजातकवण्णना पठमा।&lt;/p&gt;</description>
    </item>
    <item>
      <title>२०. सत्ततिनिपातो</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/18_jAtaka-aTThakathA-5/20_sattatinipAto/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/18_jAtaka-aTThakathA-5/20_sattatinipAto/</guid>
      <description>&lt;p&gt;२०. सत्ततिनिपातो&lt;/p&gt;&#xA;&lt;p&gt;[५३१] १. कुसजातकवण्णना&lt;br&gt;&#xA;इदं ते रट्ठन्ति इदं सत्था जेतवने विहरन्तो उक्कण्ठितभिक्खुं आरब्भ कथेसि। एको किर सावत्थिवासी कुलपुत्तो सासने उरं दत्वा पब्बजितो एकदिवसं सावत्थियं पिण्डाय चरन्तो एकं अलङ्कतइत्थिं दिस्वा सुभनिमित्तग्गाहवसेन ओलोकेत्वा किलेसाभिभूतो अनभिरतो विहासि दीघकेसनखो किलिट्ठचीवरो उप्पण्डुप्पण्डुकजातो धमनीसन्थतगत्तो। यथा हि देवलोका चवनधम्मानं देवपुत्तानं पञ्च पुब्बनिमित्तानि पञ्ञायन्ति, माला मिलायन्ति, वत्थानि किलिस्सन्ति, सरीरे दुब्बण्णियं ओक्कमति, उभोहि कच्छेहि सेदा मुच्चन्ति, देवो देवासने नाभिरमति, एवमेव सासना चवनधम्मानं उक्कण्ठितभिक्खूनं पञ्च पुब्बनिमित्तानि पञ्ञायन्ति, सद्धापुप्फानि मिलायन्ति, सीलवत्थानि किलिस्सन्ति, सरीरे मङ्कुताय चेव अयसवसेन च दुब्बण्णियं ओक्कमति, किलेससेदा मुच्चन्ति, अरञ्ञरुक्खमूलसुञ्ञागारेसु नाभिरमन्ति। तस्सपि तानि पञ्ञायिंसु। अथ नं भिक्खू सत्थु सन्तिकं नेत्वा ‘‘अयं, भन्ते, उक्कण्ठितो’’ति दस्सेसुम्। सत्था ‘‘सच्चं किर त्वं, भिक्खु, उक्कण्ठितोसी’’ति तं पुच्छित्वा ‘‘सच्चं, भन्ते’’ति वुत्ते ‘‘मा, भिक्खु, किलेसवसिको होहि, मातुगामो नामेस पापो, तस्मिं पटिबद्धचित्ततं विनोदेहि, सासने अभिरम, मातुगामे पटिबद्धचित्तताय हि तेजवन्तोपि पोराणकपण्डिता नित्तेजा हुत्वा अनयब्यसनं पापुणिंसू’’ति वत्वा अतीतं आहरि।&lt;br&gt;&#xA;अतीते मल्लरट्ठे कुसावतीराजधानियं ओक्काको नाम राजा धम्मेन समेन रज्जं कारेसि। तस्स सोळसन्नं इत्थिसहस्सानं जेट्ठिका सीलवती नाम अग्गमहेसी अहोसि, सा नेव पुत्तं, न धीतरं लभि। अथस्स नागरा चेव रट्ठवासिनो च राजनिवेसनद्वारे सन्निपतित्वा ‘‘रट्ठं नस्सिस्सति, रट्ठं नस्सिस्सती’’ति उपक्कोसिंसु। राजा सीहपञ्जरं उग्घाटेत्वा ‘‘मयि रज्जं कारेन्ते अधम्मकारो नाम नत्थि, कस्मा उपक्कोसथा’’ति पुच्छि। ‘‘सच्चं, देव, अधम्मकारो नाम नत्थि, अपिच वंसानुरक्खको पन वो पुत्तो नत्थि, अञ्ञो रज्जं गहेत्वा रट्ठं नासेस्सति, तस्मा धम्मेन रज्जं कारेतुं समत्थं पुत्तं पत्थेथा’’ति। ‘‘पुत्तं पत्थेन्तो किं करोमी’’ति? ‘‘पठमं ताव एकं सत्ताहं चुल्लनाटकं धम्मनाटकं कत्वा विस्सज्जेथ, सचे सा पुत्तं लभिस्सति, साधु, नो चे, अथ मज्झिमनाटकं विस्सज्जेथ, ततो जेट्ठनाटकं, अवस्सं एत्तकासु इत्थीसु एका पुञ्ञवती पुत्तं लभिस्सती’’ति। राजा तेसं वचनेन तथा कत्वा सत्त दिवसे यथासुखं अभिरमित्वा आगतागतं पुच्छि – ‘‘कच्चि वो पुत्तो लद्धो’’ति? सब्बा ‘‘न लभाम, देवा’’ति आहंसु। राजा ‘‘न मे पुत्तो उप्पज्जिस्सती’’ति अनत्तमनो अहोसि। नागरा पुन तथेव उपक्कोसिंसु। राजा ‘‘किं उपक्कोसथ, मया तुम्हाकं वचनेन नाटकानि विस्सट्ठानि, एकापि पुत्तं न लभति, इदानि किं करोमा’’ति आह। ‘‘देव, एता दुस्सीला भविस्सन्ति निप्पुञ्ञा, नत्थि एतासं पुत्तलाभाय पुञ्ञं, तुम्हे एतासु पुत्तं अलभन्तीसुपि मा अप्पोस्सुक्कतं आपज्जथ, अग्गमहेसी वो सीलवती देवी सीलसम्पन्ना, तं विस्सज्जेथ, तस्सा पुत्तो उप्पज्जिस्सती’’ति।&lt;br&gt;&#xA;सो ‘‘साधू’’ति सम्पटिच्छित्वा ‘‘इतो किर सत्तमे दिवसे राजा सीलवतिं देविं धम्मनाटकं कत्वा विस्सज्जेस्सति, पुरिसा सन्निपतन्तू’’ति भेरिं चरापेत्वा सत्तमे दिवसे देविं अलङ्कारापेत्वा राजनिवेसना ओतारेत्वा विस्सज्जेसि। तस्सा सीलतेजेन सक्कस्स भवनं उण्हाकारं दस्सेसि। सक्को ‘‘किं नु खो’’ति आवज्जेन्तो देविया पुत्तपत्थनभावं ञत्वा ‘‘एतिस्सा मया पुत्तं दातुं वट्टति, अत्थि नु खो देवलोके एतिस्सा अनुच्छविको पुत्तो’’ति उपधारेन्तो बोधिसत्तं अद्दस। सो किर तदा तावतिंसभवने आयुं खेपेत्वा उपरिदेवलोके निब्बत्तितुकामो अहोसि। सक्को तस्स विमानद्वारं गन्त्वा तं पक्कोसित्वा, ‘‘मारिस, तया मनुस्सलोकं गन्त्वा ओक्काकरञ्ञो अग्गमहेसिया कुच्छिम्हि पटिसन्धिं गण्हितुं वट्टती’’ति सम्पटिच्छापेत्वा अपरम्पि देवपुत्तं ‘‘त्वम्पि एतिस्सा एव पुत्तो भविस्ससी’’ति वत्वा ‘‘मा खो पनस्सा कोचि सीलं भिन्दतू’’ति महल्लकब्राह्मणवेसेन रञ्ञो निवेसनद्वारं अगमासि।&lt;br&gt;&#xA;महाजनोपि न्हातो अलङ्कतो ‘‘अहं देविं गण्हिस्सामि, अहं देविं गण्हिस्सामी’’ति राजद्वारे सन्निपतित्वा सक्कञ्च दिस्वा ‘‘त्वं कस्मा आगतोसी’’ति परिहासमकासि। सक्को ‘‘किं मं तुम्हे गरहथ, सचेपि मे सरीरं जिण्णं, रागो पन न जीरति, सचे सीलवतिं लभिस्सामि, आदाय नं गमिस्सामीति आगतोम्ही’’ति वत्वा अत्तनो आनुभावेन सब्बेसं पुरतोव अट्ठासि। अञ्ञो कोचि तस्स तेजेन पुरतो भवितुं नासक्खि। सो तं सब्बालङ्कारपटिमण्डितं निवेसना निक्खमन्तिञ्ञेव हत्थे गहेत्वा पक्कामि। अथ नं तत्थ तत्थ ठिता गरहिंसु ‘‘पस्सथ, भो, महल्लकब्राह्मणो एवं उत्तमरूपधरं देविं आदाय गच्छति, अत्तनो युत्तं न जानाती’’ति। देवीपि ‘‘महल्लको मं गहेत्वा गच्छती’’ति न अट्टीयति न हरायति। राजापि वातपाने ठत्वा ‘‘को नु खो देविं गहेत्वा गच्छती’’ति ओलोकेन्तो तं दिस्वा अनत्तमनो अहोसि।&lt;br&gt;&#xA;सक्को तं आदाय नगरद्वारतो निक्खमित्वा द्वारसमीपे एकं घरं मापेसि विवटद्वारं पञ्ञत्तकट्ठत्थरिकम्। अथ नं सा ‘‘इदं ते निवेसन’’न्ति पुच्छि। सो ‘‘आम, भद्दे, पुब्बे पनाहं एको, इदानिम्हा मयं द्वे जना, अहं भिक्खाय चरित्वा तण्डुलादीनि आहरिस्सामि, त्वं इमिस्सा कट्ठत्थरिकाय निपज्जाही’’ति वत्वा तं मुदुना हत्थेन परामसन्तो दिब्बसम्फस्सं फरापेत्वा तत्थ निपज्जापेसि। सा दिब्बसम्फस्सफरणेन सञ्ञं विस्सज्जेसि। अथ नं अत्तनो आनुभावेन तावतिंसभवनं नेत्वा अलङ्कतविमाने दिब्बसयने निपज्जापेसि। सा सत्तमे दिवसे पबुज्झित्वा तं सम्पत्तिं दिस्वा ‘‘न सो ब्राह्मणो मनुस्सो, सक्को भविस्सती’’ति अञ्ञासि। सक्कोपि तस्मिं समये पारिच्छत्तकमूले दिब्बनाटकपरिवुतो निसिन्नो अहोसि। सा सयना उट्ठाय तस्स सन्तिकं गन्त्वा वन्दित्वा एकमन्तं अट्ठासि। अथ नं सक्को ‘‘वरं ते, देवि, ददामि, गण्हाही’’ति आह। ‘‘तेन हि, देव, एकं पुत्तं मे देही’’ति। ‘‘देवि, तिट्ठतु एको पुत्तो, अहं ते द्वे पुत्ते दस्सामि। तेसु पन एको पञ्ञवा भविस्सति विरूपवा, एको रूपवा न पञ्ञवा। तेसु कतरं पठमं इच्छसी’’ति? ‘‘पञ्ञवन्तं, देवा’’ति। सो ‘‘साधू’’ति वत्वा तस्सा कुसतिणं दिब्बवत्थं दिब्बचन्दनं पारिच्छत्तकपुप्फं कोकनुदञ्च नाम वीणं दत्वा तं आदाय रञ्ञो सयनघरं पविसित्वा रञ्ञा सद्धिं एकसयने निपज्जापेत्वा अङ्गुट्ठकेन तस्सा नाभिं परामसि। तस्मिं खणे बोधिसत्तो तस्सा कुच्छिम्हि पटिसन्धिं गण्हि। सक्कोपि सकट्ठानमेव गतो। पण्डिता देवी गब्भस्स पतिट्ठितभावं जानि।&lt;br&gt;&#xA;अथ नं पबुद्धो राजा दिस्वा, ‘‘देवि, केन नीतासी’’ति पुच्छि। ‘‘सक्केन, देवा’’ति। ‘‘अहं पच्चक्खतो एकं महल्लकब्राह्मणं तं आदाय गच्छन्तं अद्दसं, कस्मा मं वञ्चेसी’’ति? ‘‘सद्दहथ, देव, सक्को मं गहेत्वा देवलोकं नेसी’’ति। ‘‘न सद्दहामि, देवी’’ति। अथस्स सा सक्कदत्तियं कुसतिणं दस्सेत्वा ‘‘सद्दहथा’’ति आह। राजा ‘‘कुसतिणं नाम यतो कुतोचि लब्भती’’ति न सद्दहि। अथस्स सा दिब्बवत्थादीनि दस्सेसि। राजा तानि दिस्वा सद्दहित्वा, ‘‘भद्दे, सक्को ताव तं नेतु, पुत्तो पन ते लद्धो’’ति पुच्छि। ‘‘लद्धो महाराज, गब्भो मे पतिट्ठितो’’ति। सो तुट्ठो तस्सा गब्भपरिहारं अदासि । सा दसमासच्चयेन पुत्तं विजायि, तस्स अञ्ञं नामं अकत्वा कुसतिणनाममेव अकंसु। कुसकुमारस्स पदसा गमनकाले इतरो देवपुत्तो तस्सा कुच्छियं पटिसन्धिं गण्हि। सा दसमासे परिपुण्णे पुत्तं विजायि, तस्स ‘‘जयम्पती’’ति नामं करिंसु। ते महन्तेन यसेन वड्ढिंसु। बोधिसत्तो पञ्ञवा आचरियस्स सन्तिके किञ्चि सिप्पं अनुग्गहेत्वा अत्तनोव पञ्ञाय सब्बसिप्पेसु निप्फत्तिं पापुणि।&lt;br&gt;&#xA;अथस्स सोळसवस्सकाले राजा रज्जं दातुकामो देविं आमन्तेत्वा ‘‘भद्दे, पुत्तस्स ते रज्जं दत्वा नाटकानि उपट्ठपेस्साम, मयं जीवन्तायेव नं रज्जे पतिट्ठितं पस्सिस्साम, सकलजम्बुदीपे खो पन यस्स रञ्ञो धीतरं इच्छति, तमस्स आनेत्वा अग्गमहेसिं करिस्साम, चित्तमस्स जानाहि, कतरं राजधीतरं रोचेसी’’ति आह। सा ‘‘साधू’’ति सम्पटिच्छित्वा ‘‘कुमारस्स इमं पवत्तिं आरोचेत्वा चित्तं जानाही’’ति एकं परिचारिकं पेसेसि। सा गन्त्वा तस्स तं पवत्तिं आरोचेसि। तं सुत्वा महासत्तो चिन्तेसि – ‘‘अहं न रूपवा, रूपसम्पन्ना राजधीता आनीतापि मं दिस्वा ‘किं मे इमिना विरूपेना’ति पलायिस्सति इति नो लज्जितब्बकं भविस्सति, किं मे घरावासेन, धरमाने मातापितरो उपट्ठहित्वा तेसं अच्चयेन निक्खमित्वा पब्बजिस्सामी’’ति। सो ‘‘मय्हं नेव रज्जेनत्थो, न नाटकेहि, अहं मातापितूनं अच्चयेन पब्बजिस्सामी’’ति आह। सा गन्त्वा तस्स कथं देविया आरोचेसि, देवीपि रञ्ञो आरोचेसि। राजा अनत्तमनो हुत्वा पुन कतिपाहच्चयेन सासनं पेसेसि। सोपि पटिबाहतियेव। एवं यावततियं पटिबाहित्वा चतुत्थवारे चिन्तेसि – ‘‘मातापितूहि सद्धिं एकन्तेन पटिपक्खभावो नाम न युत्तो, एकं उपायं करिस्सामी’’ति।&lt;br&gt;&#xA;सो कम्मारजेट्ठकं पक्कोसापेत्वा बहुं सुवण्णं दत्वा ‘‘एकं इत्थिरूपकं करोही’’ति उय्योजेत्वा तस्मिं पक्कन्ते अञ्ञं सुवण्णं गहेत्वा सयम्पि इत्थिरूपकं अकासि। बोधिसत्तानञ्हि अधिप्पायो नाम समिज्झति। तं सुवण्णरूपकं जिव्हाय अवण्णनीयसोभं अहोसि। अथ नं महासत्तो खोमं निवासापेत्वा सिरिगब्भे ठपापेसि। सो कम्मारजेट्ठकेन आभतरूपकं दिस्वा तं गरहित्वा ‘‘गच्छ अम्हाकं सिरिगब्भे ठपितरूपकं आहरा’’ति आह। सो सिरिगब्भं पविट्ठो तं दिस्वा ‘‘कुमारेन सद्धिं अभिरमितुं एका देवच्छरा, आगता भविस्सती’’ति हत्थं पसारेतुं अविसहन्तो निक्खमित्वा ‘‘देव, सिरिगब्भे अय्या एकिकाव ठिता, उपगन्तुं न सक्कोमी’’ति आह। ‘‘तात, गच्छ, सुवण्णरूपकं एतं, आहरा’’ति पुन पेसितो आहरि। कुमारो कम्मारेन कतं रूपकं सुवण्णगब्भे निक्खिपापेत्वा अत्तना कतं अलङ्कारापेत्वा रथे ठपापेत्वा ‘‘एवरूपं लभन्तो गण्हामी’’ति मातु सन्तिकं पहिणि।&lt;br&gt;&#xA;सा अमच्चे पक्कोसापेत्वा, ‘‘ताता, मय्हं पुत्तो महापुञ्ञो सक्कदत्तियो अनुच्छविकं कुमारिकं लभिस्सति, तुम्हे एवरूपं लभन्ता गण्हिस्सथ, इमं रूपकं पटिच्छन्नयाने ठपेत्वा सकलजम्बुदीपं चरन्ता यस्स रञ्ञो एवरूपं धीतरं पस्सथ, तस्सेतं दत्वा ‘ओक्काकराजा तुम्हेहि सद्धिं आवाहं करिस्सती’ति दिवसं ववत्थपेत्वा आगच्छथा’’ति आह। ते ‘‘साधू’’ति तं आदाय महन्तेन परिवारेन निक्खमित्वा विचरन्ता यं राजधानिं पापुणन्ति, तत्थ सायन्हसमये महाजनस्स समोसरणट्ठाने तं रूपकं वत्थपुप्फालङ्कारेहि अलङ्करित्वा सुवण्णसिविकं आरोपेत्वा तित्थमग्गे ठपेत्वा अमच्चा सयं पटिक्कमित्वा आगतागतानं कथासवनत्थं एकमन्ते तिट्ठन्ति। महाजनो तं ओलोकेत्वा ‘‘सुवण्णरूपक’’न्ति सञ्ञं अकत्वा ‘‘अयं मनुस्सित्थी समानापि देवच्छरपटिभागा अतिविय सोभति, किं नु खो एत्थ ठिता, कुतो वा आगता, अम्हाकं नगरे एवरूपा नत्थी’’ति वण्णेन्तो पक्कमति। तं सुत्वा अमच्चा ‘‘सचे इध एवरूपा दारिका भवेय्य, ‘असुका राजधीता विय असुका अमच्चधीता विया’ति वदेय्युं, अद्धा इध एवरूपा नत्थी’’ति तं आदाय अञ्ञं नगरं गच्छन्ति।&lt;br&gt;&#xA;ते एवं विचरन्ता अनुपुब्बेन मद्दरट्ठे सागलनगरं सम्पापुणिंसु। तत्थ मद्दरञ्ञो अट्ठ धीतरो उत्तमरूपधरा देवच्छरपटिभागा, तासं सब्बजेट्ठिका पभावती नाम। तस्सा सरीरतो बालसूरियस्स पभा विय पभा निच्छरन्ति, अन्धकारेपि चतुहत्थे अन्तोगब्भे पदीपकिच्चं नत्थि, सब्बो गब्भो एकोभासोव होति। धाती पनस्सा खुज्जा, सा पभावतिं भोजेत्वा तस्सा सीसन्हापनत्थं अट्ठहि वण्णदासीहि अट्ठ घटे गाहापेत्वा सायन्हसमये उदकत्थाय गच्छन्ती तित्थमग्गे ठितं तं रूपकं दिस्वा ‘‘पभावती’’ति सञ्ञाय ‘‘अयं दुब्बिनीता ‘सीसं न्हायिस्सामी’ति अम्हे उदकत्थाय पेसेत्वा पठमतरं आगन्त्वा तित्थमग्गे ठिता’’ति कुज्झित्वा ‘‘अरे कुललज्जापनिके अम्हेहि पुरिमतरं आगन्त्वा कस्मा इध ठितासि, सचे राजा जानिस्सति, नासेस्सति नो’’ति वत्वा हत्थेन गण्डपस्से पहरि, हत्थतलं भिज्जमानं विय जातम्। ततो ‘‘सुवण्णरूपक’’न्ति ञत्वा हसमाना तासं वण्णदासीनं सन्तिकं गच्छन्ती ‘‘पस्सथेतं मे कम्मं, मम धीतातिसञ्ञाय पहारं अदासिं, अयं मम धीतु सन्तिके किमग्घति, केवलं मे हत्थो दुक्खापितो’’ति आह।&lt;br&gt;&#xA;अथ नं राजदूता गहेत्वा ‘‘त्वं ‘मम धीता इतो अभिरूपतरा’ति वदन्ती कं नाम कथेसी’’ति आहंसु। ‘‘मद्दरञ्ञो धीतरं पभावतिं, इदं रूपकं तस्सा सोळसिम्पि कलं न अग्घती’’ति। ते तुट्ठमानसा राजद्वारं गन्त्वा ‘‘ओक्काकरञ्ञो दूता द्वारे ठिता’’ति पटिहारेसुम्। राजा आसना वुट्ठाय ठितकोव ‘‘पक्कोसथा’’ति आह। ते पविसित्वा राजानं वन्दित्वा ‘‘महाराज, अम्हाकं राजा तुम्हाकं आरोग्यं पुच्छती’’ति वत्वा कतसक्कारसम्माना ‘‘किमत्थं आगतत्था’’ति पुट्ठा ‘‘अम्हाकं रञ्ञो सीहस्सरो पुत्तो कुसकुमारो नाम, राजा तस्स रज्जं दातुकामो अम्हे तुम्हाकं सन्तिकं पहिणि, तुम्हाकं किर धीता पभावती, तं तस्स देथ, इमञ्च सुवण्णरूपकं देय्यधम्मं गण्हथा’’ति तं रूपकं तस्स अदंसु। सोपि ‘‘एवरूपेन महाराजेन सद्धिं विवाहमङ्गलं भविस्सती’’ति तुट्ठचित्तो सम्पटिच्छि । अथ नं दूता आहंसु – ‘‘महाराज, अम्हेहि न सक्का पपञ्चं कातुं, कुमारिकाय लद्धभावं रञ्ञो आरोचेस्साम, अथ नं सो आगन्त्वा आदाय गमिस्सती’’ति। सो ‘‘साधू’’ति वत्वा तेसं सक्कारं कत्वा विस्सज्जेसि। ते गन्त्वा रञ्ञो च देविया च आरोचेसुम्। राजा महन्तेन परिवारेन कुसावतितो निक्खमित्वा अनुपुब्बेन सागलनगरं पापुणि। मद्दराजा पच्चुग्गन्त्वा तं नगरं पवेसेत्वा महन्तं सक्कारमकासि।&lt;br&gt;&#xA;सीलवती देवी पण्डितत्ता ‘‘को जानाति, किं भविस्सती’’ति एकाहद्वीहच्चयेन मद्दराजानं आह – ‘‘महाराज, सुणिसं दट्ठुकामाम्ही’’ति। सो ‘‘साधू’’ति सम्पटिच्छित्वा तं पक्कोसापेसि। पभावती सब्बालङ्कारपटिमण्डिता धातिगणपरिवुता आगन्त्वा सस्सुं वन्दि। सा तं दिस्वा चिन्तेसि – ‘‘अयं कुमारिका अभिरूपा, मय्हं पुत्तो विरूपो। सचे एसा तं पस्सिस्सति, एकाहम्पि अवसित्वा पलायिस्सति, उपायं करिस्सामी’’ति। सा मद्दराजानं आमन्तेत्वा, ‘‘महाराज, सुणिसा मे पुत्तस्स अनुच्छविका, अपिच खो पन अम्हाकं कुलपवेणिया आगतं चारित्तं अत्थि, सचे अयं तस्मिं चारित्ते वत्तिस्सति, नेस्सामि न’’न्ति आह। ‘‘किं पन वो चारित्त’’न्ति। ‘‘अम्हाकं वंसे याव एकस्स गब्भस्स पतिट्ठानं होति, ताव दिवा सामिकं पस्सितुं न लभति। सचे एसा तथा करिस्सति, नेस्सामि न’’न्ति। राजा ‘‘किं, अम्म, सक्खिस्ससि एवं वत्तितु’’न्ति धीतरं पुच्छि। सा ‘‘आम ताता’’ति आह। ततो ओक्काकराजा मद्दरञ्ञो बहुं धनं दत्वा तं आदाय पक्कामि। मद्दराजापि महन्तेन परिवारेन धीतरं उय्योजेसि।&lt;br&gt;&#xA;ओक्काको कुसावतिं गन्त्वा नगरं अलङ्कारापेत्वा सब्बबन्धनानि मोचेत्वा पुत्तस्स अभिसेकं कत्वा रज्जं दत्वा पभावतिं अग्गमहेसिं कारेत्वा नगरे ‘‘कुसराजस्स आणा’’ति भेरिं चरापेसि। सकलजम्बुदीपतले राजानो येसं धीतरो अत्थि, ते कुसरञ्ञो धीतरो पहिणिंसु । येसं पुत्ता अत्थि, ते तेन सद्धिं मित्तभावं आकङ्खन्ता पुत्ते उपट्ठाके कत्वा पहिणिंसु। बोधिसत्तस्स नाटकपरिवारो महा अहोसि, महन्तेन यसेन रज्जं कारेसि। सो पभावतिं दिवा पस्सितुं न लभति, सापि तं दिवा पस्सितुं न लभति, उभिन्नं रत्तिदस्सनमेव होति। तत्थ पभावतिया सरीरप्पभापि अब्बोहारिका अहोसि। बोधिसत्तो सिरिगब्भतो रत्तिंयेव निक्खमति।&lt;br&gt;&#xA;सो कतिपाहच्चयेन पभावतिं दिवा दट्ठुकामो मातुया आरोचेसि। सा ‘‘मा ते तात, रुच्चि, याव एकं पुत्तं लभसि, ताव आगमेही’’ति, पटिक्खिपि। सो पुनप्पुनं याचियेव। अथ नं सा आह – ‘‘तेन हि हत्थिसालं गन्त्वा हत्थिमेण्डवेसेन तिट्ठ, अहं तं तत्थ आनेस्सामि, अथ नं अक्खीनि पूरेत्वा ओलोकेय्यासि, मा च अत्तानं जानापेही’’ति। सो ‘‘साधू’’ति सम्पटिच्छित्वा हत्थिसालं अगमासि। अथस्स माता हत्थिसालं अलङ्कारापेत्वा पभावतिं ‘‘एहि सामिकस्स हत्थिनो पस्सामा’’ति तत्थ नेत्वा ‘‘अयं हत्थी असुको नाम, अयं हत्थी असुको नामा’’ति तस्सा दस्सेसि। तत्थ तं राजा मातु पच्छतो गच्छन्तिं दिस्वा हत्थिगोपकवेसेन हत्थिछकणपिण्डेन पिट्ठियं पहरि। सा कुद्धा ‘‘रञ्ञो कथेत्वा ते हत्थं छिन्दापेस्सामी’’ति वत्वा देविं उज्झापेसि। राजमाता ‘‘मा अम्म कुज्झी’’ति सुणिसं सञ्ञापेत्वा पिट्ठिं परिमज्जि। पुनपि राजा तं दट्ठुकामो हुत्वा अस्ससालाय अस्सगोपकवेसेन तं दिस्वा तथेव अस्सछकणपिण्डेन पहरि। तदापि तं कुद्धं सस्सु सञ्ञापेसि।&lt;br&gt;&#xA;पुनेकदिवसे पभावती महासत्तं पस्सितुकामा हुत्वा सस्सुया आरोचेत्वा ‘‘अलं मा ते रुच्ची’’ति पटिक्खित्तापि पुनप्पुनं याचि। अथ नं सा आह – ‘‘तेन हि स्वे मम पुत्तो नगरं पदक्खिणं करिस्सति, त्वं सीहपञ्जरं विवरित्वा तं पस्सेय्यासी’’ति। एवञ्च पन वत्वा पुनदिवसे नगरं अलङ्कारापेत्वा जयम्पतिकुमारं राजवेसं गाहापेत्वा हत्थिपिट्ठे निसीदापेत्वा बोधिसत्तं पच्छिमासने निसीदापेत्वा नगरं पदक्खिणं कारापेसि। सा पभावतिं आदाय सीहपञ्जरे ठत्वा ‘‘पस्स तव सामिकस्स सिरिसोभग्ग’’न्ति आह। सा ‘‘अनुच्छविको मे सामिको लद्धो’’ति अत्तमना अहोसि। तं दिवसं पन महासत्तो हत्थिमेण्डवेसेन जयम्पतिस्स पच्छिमासने निसीदित्वा यथाधिप्पायेन पभावतिं ओलोकेन्तो हत्थविकारादिवसेन चित्तरुचिया केळिं दस्सेसि। हत्थिम्हि अतिक्कन्ते राजमाता पभावतिं पुच्छि – ‘‘दिट्ठो ते, अम्म, सामिको’’ति। ‘‘आम अय्ये, पच्छिमासने पनस्स निसिन्नो हत्थिमेण्डो अतिविय दुब्बिनीतो, मय्हं हत्थविकारादीनि दस्सेसि, कस्मा एवरूपं अलक्खिकं रञ्ञो पच्छिमासने निसीदापेसुं, नीहरापेहि न’’न्ति? ‘‘अम्म, रञ्ञो पच्छिमासने रक्खा नाम इच्छितब्बा’’ति।&lt;br&gt;&#xA;सा चिन्तेसि – ‘‘अयं हत्थिमेण्डो अतिविय निब्भयो, राजानं ‘राजा’तिपि न मञ्ञति, किं नु खो एसोव कुसराजा, अद्धा हि एसो अतिविय विरूपो एव भविस्सति, तेनेव मं न दस्सेन्ती’’ति। सा खुज्जं कण्णमूले आह – ‘‘अम्म, गच्छ ताव जानाहि, किं पुरिमासने निसिन्नको राजा, उदाहु पच्छिमासने’’ति? ‘‘कथं पनाहं जानिस्सामी’’ति। ‘‘सचे हि सो राजा भविस्सति, पठमतरं हत्थिपिट्ठितो ओतरिस्सति, इमाय सञ्ञाय जानाही’’ति। सा गन्त्वा एकमन्ते ठिता पठमं महासत्तं ओतरन्तं अद्दस, पच्छा जयम्पतिकुमारम्। महासत्तोपि इतो चितो च ओलोकेन्तो खुज्जं दिस्वा ‘‘इमिना नाम कारणेन एसा आगता भविस्सती’’ति ञत्वा तं पक्कोसापेत्वा ‘‘इमं अन्तरं पभावतिया मा कथेही’’ति दळ्हं वत्वा उय्योजेसि। सा गन्त्वा ‘‘पुरिमासने निसिन्नो पठमं ओतरी’’ति आह। पभावती तस्सा वचनं सद्दहि।&lt;br&gt;&#xA;महासत्तोपि पुन दट्ठुकामो हुत्वा मातरं याचि। सा पटिक्खिपितुं असक्कोन्ती ‘‘तेन हि अञ्ञातकवेसेन उय्यानं गच्छाही’’ति आह। सो उय्यानं गन्त्वा पोक्खरणियं गलप्पमाणं उदकं पविसित्वा पदुमिनिपत्तेन सीसं छादेत्वा पुप्फितपदुमेन मुखं आवरित्वा अट्ठासि। मातापिस्स पभावतिं उय्यानं नेत्वा सायन्हसमये ‘‘इमे रुक्खे पस्स, सकुणे पस्स, मिगे पस्सा’’ति पलोभयमाना पोक्खरणीतीरं पायासि। सा पञ्चविधपदुमसञ्छन्नं पोक्खरणिं दिस्वा न्हायितुकामा परिचारिकाहि सद्धिं पोक्खरणिं ओतरित्वा कीळन्ती तं पदुमं दिस्वा विचिनितुकामा हत्थं पसारेसि। अथ नं राजा पदुमिनिपत्तं अपनेत्वा ‘‘अहं कुसराजा’’ति वत्वा हत्थे गण्हि। सा तस्स मुखं दिस्वा ‘‘यक्खो मं गण्ही’’ति विरवित्वा तत्थेव विसञ्ञितं पत्ता। अथस्सा राजा हत्थं मुञ्चि। सा सञ्ञं पटिलभित्वा ‘‘कुसराजा किर मं हत्थे गण्हि, इमिनावाहं हत्थिसालाय हत्थिछकणपिण्डेन, अस्ससालाय अस्सछकणपिण्डेन पहटा, अयमेव मं हत्थिस्स पच्छिमासने निसीदित्वा उप्पण्डेसि, किं मे एवरूपेन दुम्मुखेन पतिना, इमं जहित्वा अहं जीवन्ती अञ्ञं पतिं लभिस्सामी’’ति चिन्तेत्वा अत्तना सद्धिं आगते अमच्चे पक्कोसापेत्वा ‘‘मम यानवाहनं सज्जं करोथ, अज्जेव गमिस्सामी’’ति आहम्। ते रञ्ञो आरोचेसुम्। राजा चिन्तेसि – ‘‘सचे गन्तुं न लभिस्सति, हदयमस्सा फलिस्सति, गच्छतु पुन तं अत्तनो बलेन आनेस्सामी’’ति चिन्तेत्वा अथस्सा गमनं अनुजानि। सा पितुनगरमेव अगमासि।&lt;br&gt;&#xA;महासत्तोपि उय्यानतो नगरं पविसित्वा अलङ्कतपासादं अभिरुहि। बोधिसत्तञ्हि सा पुब्बपत्थनावसेन न इच्छि, सोपि पुब्बकम्मवसेनेव विरूपो अहोसि। अतीते किर बाराणसियं द्वारगामे उपरिमवीथिया च हेट्ठिमवीथिया च द्वे कुलानि वसिंसु। एकस्स कुलस्स द्वे पुत्ता अहेसुम्। एकस्स एकाव धीता अहोसि। द्वीसु पुत्तेसु बोधिसत्तो कनिट्ठो। तं कुमारिकं जेट्ठकस्स अदंसु। कनिट्ठो अदारभरणो भातु सन्तिकेयेव वसि। अथेकदिवसं तस्मिं घरे अतिरसकपूवे पचिंसु। बोधिसत्तो अरञ्ञं गतो होति। तस्स पूवं ठपेत्वा अवसेसे भाजेत्वा खादिंसु। तस्मिं खणे पच्चेकबुद्धो भिक्खाय घरद्वारं अगमासि। बोधिसत्तस्स भातुजाया ‘‘चूळपतिनो अञ्ञं पूवं पचिस्सामी’’ति तं गहेत्वा पच्चेकबुद्धस्स अदासि। सोपि तं खणञ्ञेव अरञ्ञतो आगच्छि। अथ नं सा आह – ‘‘सामि, चित्तं पसादेहि, तव कोट्ठासो पच्चेकबुद्धस्स दिन्नो’’ति। सो ‘‘तव कोट्ठासं खादित्वा मम कोट्ठासं देसि, अहं किं खादिस्सामी’’ति कुद्धो पच्चेकबुद्धं अनुगन्त्वा पत्ततो पूवं गण्हि। सा मातु घरं गन्त्वा नवविलीनं चम्पकपुप्फवण्णं सप्पिं आहरित्वा पच्चेकबुद्धस्स पत्तं पूरेसि, तं ओभासं मुञ्चि। सा तं दिस्वा पत्थनं पट्ठपेसि – ‘‘भन्ते, इमिना दानबलेन निब्बत्तनिब्बत्तट्ठाने मे सरीरं ओभासजातं होतु, उत्तमरूपधरा च भवेय्यं, इमिना च मे असप्पुरिसेन सद्धिं एकट्ठाने वासो मा अहोसी’’ति। इति सा इमिस्सा पुब्बपत्थनाय वसेन तं न इच्छि। बोधिसत्तोपि तं पूव तस्मिं सप्पिपत्ते ओसीदापेत्वा पत्थनं पट्ठपेसि – ‘‘भन्ते, इमं योजनसते वसन्तिम्पि आनेत्वा मम पादपरिचारिकं कातुं समत्थो भवेय्य’’न्ति। तत्थ यं सो कुद्धो गन्त्वा पूवं गण्हि, तस्स पुब्बकम्मस्स वसेन विरूपो अहोसि, पुब्बपत्थनाय सा च तं न इच्छीति।&lt;br&gt;&#xA;सो पभावतिया गताय सोकप्पत्तो अहोसि, नानाकारेहि परिचारयमानापि नं सेसित्थियो ओलोकापेतुम्पि नासक्खिंसु, , पभावतिरहितमस्स सकलम्पि निवेसनं तुच्छं विय खायि। सो ‘‘इदानि सागलनगरं पत्ता भविस्सती’’ति पच्चूससमये मातु सन्तिकं गन्त्वा, ‘‘अम्म, अहं पभावतिं आनेस्सामि, तुम्हे रज्जं अनुसासथा’’ति वदन्तो पठमं गाथमाह –&lt;br&gt;&#xA;१.&lt;br&gt;&#xA;‘‘इदं ते रट्ठं सधनं सयोग्गं, सकायुरं सब्बकामूपपन्नम्।&lt;br&gt;&#xA;इदं ते रज्जं अनुसास अम्म, गच्छामहं यत्थ पिया पभावती’’ति॥&lt;br&gt;&#xA;तत्थ सयोग्गन्ति हत्थियोग्गादिसहितम्। सकायुरन्ति सपञ्चराजककुधभण्डम्। अनुसास, अम्माति सो किर पुरिसस्स रज्जं दत्वा पुन गण्हनं नाम न युत्तन्ति पितु वा भातु वा अनिय्यादेत्वा मातु निय्यादेन्तो एवमाह।&lt;br&gt;&#xA;सा तस्स कथं सुत्वा ‘‘तेन हि, तात, अप्पमत्तो भवेय्यासि, मातुगामो नाम अपरिसुद्धहदयो’’ति वत्वा नानग्गरसभोजनस्स सुवण्णकरोटिं पूरेत्वा ‘‘इदं अन्तरामग्गे भुञ्जेय्यासी’’ति वत्वा उय्योजेसि। सो तं आदाय मातरं वन्दित्वा तिक्खत्तुं पदक्खिणं कत्वा ‘‘जीवन्तो पुन तुम्हे पस्सिस्सामी’’ति वत्वा सिरिगब्भं पविसित्वा पञ्चावुधं सन्नय्हित्वा भत्तकरोटिया सद्धिं कहापणसहस्सं पसिब्बके कत्वा कोकनुदञ्च वीणं आदाय नगरा निक्खमित्वा मग्गं पटिपज्जित्वा महब्बलो महाथामो याव मज्झन्हिका पण्णास योजनानि गन्त्वा भत्तं भुञ्जित्वा सेसदिवसभागेन पुन पण्णास योजनानि गन्त्वा एकाहेनेव योजनसतिकं मग्गं खेपेत्वा सायन्हसमये न्हत्वा सागलनगरं पाविसि। तस्मिं पविट्ठमत्तेयेव तस्स तेजेन पभावती सयनपिट्ठे सण्ठातुं असक्कोन्ती ओतरित्वा भूमियं निपज्जि। बोधिसत्तं किलन्तिन्द्रियं वीथिया गच्छन्तं अञ्ञतरा इत्थी दिस्वा पक्कोसापेत्वा निसीदापेत्वा पादे धोवापेत्वा सयनं दापेसि। सो किलन्तकायो निपज्जित्वा निद्दं ओक्कमि।&lt;br&gt;&#xA;अथ सा तस्मिं निद्दमुपगते भत्तं सम्पादेत्वा तं पबोधेत्वा भत्तं भोजेसि। सो तुट्ठो तस्सा सद्धिं भत्तकरोटिया कहापणसहस्सं अदासि। सो पञ्चावुधं तत्थेव ठपेत्वा ‘‘गन्तब्बट्ठानं मे अत्थी’’ति वत्वा वीणं आदाय हत्थिसालं गन्त्वा ‘‘अज्ज मे इध वसितुं देथ, गन्धब्बं वो करिस्सामी’’ति वत्वा हत्थिगोपकेहि अनुञ्ञातो एकमन्ते निपज्जित्वा थोकं निद्दायित्वा पटिप्पस्सद्धदरथो उट्ठाय वीणं मुञ्चित्वा ‘‘सागलनगरवासिनो इमं सद्दं सुणन्तू’’ति वीणं वादेन्तो गायि। पभावती भूमियं निपन्ना तं सद्दं सुत्वाव ‘‘अयं न अञ्ञस्स वीणासद्दो, निस्संसयं कुसराजा ममत्थाय आगतो’’ति अञ्ञासि। मद्दराजापि तं सद्दं सुत्वा ‘‘अतिविय मधुरं वादेति, स्वे एतं पक्कोसापेत्वा मम गन्धब्बं कारेस्सामी’’ति चिन्तेसि।&lt;br&gt;&#xA;बोधिसत्तो ‘‘न सक्का इध वसमानेन पभावती दट्ठुं, अट्ठानमेत’’न्ति पातोव निक्खमित्वा सायं भुत्तगेहेयेव पातरासं भुञ्जित्वा वीणं ठपेत्वा राजकुम्भकारस्स सन्तिकं गन्त्वा तस्स अन्तेवासिकभावं उपगन्त्वा एकदिवसेनेव घरं मत्तिकाय पूरेत्वा ‘‘भाजनानि करोमि आचरिया’’ति वत्वा, ‘‘आम, कारोही’’ति वुत्ते एकं मत्तिकापिण्डं चक्के ठपेत्वा चक्कं आविञ्छि, सकिं आविद्धमेव याव मज्झन्हिकातिक्कमा भमियेव। सो नानावण्णानि खुद्दकमहन्तानि भाजनानि कत्वा पभावतिया अत्थाय भाजनं करोन्तो नानारूपानि समुट्ठापेसि। बोधिसत्तानञ्हि अधिप्पायो नाम समिज्झति, ‘‘तानि रूपानि पभावतीयेव पस्सतू’’ति अधिट्ठासि। सो सब्बभाजनानि सुक्खापेत्वा पचित्वा गेहं पूरेसि। कुम्भकारो नानाभाजनानि गहेत्वा राजकुलं अगमासि। राजा दिस्वा ‘‘केनिमानि कतानी’’ति पुच्छि। ‘‘मया, देवा’’ति। ‘‘अहं तया कतानि जानामि, कथेहि, केन कतानी’’ति? ‘‘अन्तेवासिकेन मे देवा’’ति। ‘‘न ते सो अन्तेवासी, आचरियो ते सो, त्वं तस्स सन्तिके सिप्पं सिक्ख, इतो पट्ठाय च सो मम धीतानं भाजनानि करोतु, इमञ्चस्स सहस्सं देही’’ति सहस्सं दापेत्वा ‘‘नानावण्णानि इमानि खुद्दकभाजनानि मम धीतानं देही’’ति आह।&lt;br&gt;&#xA;सो तानि तासं सन्तिकं नेत्वा ‘‘इमानि वो कीळनत्थाय खुद्दकभाजनानी’’ति आह। ता सब्बा आगमिंसु। कुम्भकारो महासत्तेन पभावतिया अत्थाय कतभाजनमेव तस्सा अदासि। सा च भाजनं गहेत्वा तत्थ अत्तनो च महासत्तस्स च खुज्जाय च रूपं पस्सित्वा ‘‘इदं न अञ्ञेन कतं, कुसराजेनेव कत’’न्ति ञत्वा कुज्झित्वा भूमियं खिपित्वा ‘‘इमिना मय्हं अत्थो नत्थि, इच्छन्तानं देही’’ति आह। अथस्सा भगिनियो कुद्धभावं ञत्वा ‘‘खुद्दकभाजनं कुसरञ्ञा कतन्ति मञ्ञसि, इदं तेन न कतं, कुम्भकारेनेव कतं, गण्हाहि न’’न्ति अवहसिंसु। सा तेन कतभावं तस्स च आगतभावं तासं न कथेसि। कुम्भकारो सहस्सं बोधिसत्तस्स दत्वा ‘‘तात, राजा ते तुट्ठो, इतो किर पट्ठाय राजधीतानं भाजनानि करेय्यासि, अहं तासं हरिस्सामी’’ति आह।&lt;br&gt;&#xA;सो ‘‘इधापि वसन्तेन न सक्का पभावती दट्ठु’’न्ति तं सहस्सं तस्सेव दत्वा राजुपट्ठाकस्स नळकारस्स सन्तिकं गन्त्वा तस्स अन्तेवासिको हुत्वा पभावतिया अत्थाय तालवण्टं कत्वा तत्थेव सेतच्छत्तञ्च आपानभूमिञ्च वत्थं गहेत्वा ठितं पभावतिञ्चाति नानारूपानि दस्सेसि। नळकारो तञ्च अञ्ञञ्च तेन कतभण्डकं आदाय राजकुलं अगमासि। राजा दिस्वा ‘‘केनिमानि कतानी’’ति पुच्छित्वा पुरिमनयेनेव सहस्सं दत्वा ‘‘इमानि नळकारभण्डानि मम धीतानं देही’’ति आह। सोपि बोधिसत्तेन पभावतिया अत्थाय कतं तालवण्टं तस्सायेव अदासि। तत्रपि रूपानि अञ्ञो जनो न पस्सति, पभावती पन दिस्वा कुसरञ्ञा कतभावं ञत्वा ‘‘गण्हितुकामा गण्हन्तू’’ति कुद्धा भूमियं खिपि । अथ नं सेसा अवहसिंसु। नळकारो सहस्सं आहरित्वा बोधिसत्तस्स दत्वा तं पवत्तिं आरोचेसि।&lt;br&gt;&#xA;सो ‘‘इदम्पि मय्हं अवसनट्ठान’’न्ति सहस्सं तस्सेव दत्वा राजमालाकारस्स सन्तिकं गन्त्वा अन्तेवासिकभावं उपगन्त्वा नानाविधं मालाविकतिं गन्थित्वा पभावतिया अत्थाय नानारूपविचित्रं एकं चुम्बटकं अकासि। मालाकारो तं सब्बं आदाय राजकुलं अगमासि। राजा दिस्वा ‘‘केनिमानि गन्थितानी’’ति पुच्छि। ‘‘मया, देवा’’ति। ‘‘अहं तया गन्थितानि जानामि, कथेहि, केन गन्थितानी’’ति? ‘‘अन्तेवासिकेन मे , देवा’’ति। ‘‘न सो अन्तेवासी, आचरियो ते सो, त्वं तस्स सन्तिके सिप्पं सिक्ख, इतो पट्ठाय च सो मम धीतानं पुप्फानि गन्थतु, इमञ्चस्स सहस्सं देही’’ति सहस्सं दत्वा ‘‘इमानि पुप्फानि मम धीतानं देही’’ति आह। सोपि बोधिसत्तेन पभावतिया अत्थाय कतं चुम्बटकं तस्सायेव अदासि। सा तत्थ अत्तनो च रञ्ञो च रूपेहि सद्धिं नानारूपानि दिस्वा तेन कतभावं ञत्वा कुज्झित्वा भूमियं खिपि। सेसा भगिनियो तं तथेव अवहसिंसु। मालाकारोपि सहस्सं आहरित्वा बोधिसत्तस्स दत्वा तं पवत्तिं आरोचेसि।&lt;br&gt;&#xA;सो ‘‘इदम्पि मय्हं अवसनट्ठान’’न्ति सहस्सं तस्सेव दत्वा रञ्ञो सूदस्स सन्तिकं गन्त्वा अन्तेवासिकभावं उपगच्छि। अथेकदिवसं सूदो रञ्ञो भोजनविकतिं हरन्तो अत्तनो अत्थाय पचितुं बोधिसत्तस्स अट्ठिमंसं अदासि। सो तं तथा सम्पादेसि, यथास्स गन्धो सकलनगरं अवत्थरि। राजा तं घायित्वा ‘‘किं ते महानसे अञ्ञम्पि मंसं पचसी’’ति पुच्छि। ‘‘नत्थि, देव, अपिच खो पन मे अन्तेवासिकस्स अट्ठिमंसं पचनत्थाय दिन्नं, तस्सेव सो गन्धो भविस्सती’’ति। राजा आहरापेत्वा ततो थोकं जिव्हग्गे ठपेसि, तावदेव सत्त रसहरणिसहस्सानि खोभेन्तं फरि। राजा रसतण्हाय बज्झित्वा सहस्सं दत्वा ‘‘इतो पट्ठाय तव अन्तेवासिना मम च धीतानञ्च मे भत्तं पचापेत्वा त्वं मय्हं आहर, सो मे धीतानं हरतू’’ति आह। सूदो गन्त्वा तस्स आरोचेसि। सो तं सुत्वा ‘‘इदानि मे मनोरथो मत्थकं पत्तो, इदानि पनाहं पभावतिं दट्ठुं लभिस्सामी’’ति तुट्ठो तं सहस्सं तस्सेव दत्वा पुनदिवसे भत्तं सम्पादेत्वा रञ्ञो भत्तभाजनानि पेसेत्वा राजधीतानं भत्तकाजं सयं गहेत्वा पभावतिया वसनपासादं अभिरुहि। सा तं भत्तकाजं आदाय पासादं अभिरुहन्तं दिस्वा चिन्तेसि – ‘‘अयं अत्तनो अननुच्छविकं दासकम्मकरेहि कत्तब्बं करोति। सचे पनाहं कतिपाहं तुण्ही भविस्सामि, ‘इदानि मं एसा रोचती’ति सञ्ञी हुत्वा कत्थचि अगन्त्वा मं ओलोकेन्तो इधेव वसिस्सति, इदानेव तं अक्कोसित्वा परिभासित्वा मुहुत्तम्पि इध वसितुं अदत्वा पलापेस्सामी’’ति। सा द्वारं अड्ढविवटं कत्वा एकं हत्थं कवाटे लग्गेत्वा एकेन हत्थेन अग्गळं उप्पीळेत्वा दुतियं गाथमाह –&lt;br&gt;&#xA;२.&lt;br&gt;&#xA;‘‘अनुज्जुभूतेन हरं महन्तं, दिवा च रत्तो च निसीथकाले।&lt;br&gt;&#xA;पटिगच्छ त्वं खिप्पं कुसावतिं कुस, निच्छामि दुब्बण्णमहं वसन्त’’न्ति॥&lt;br&gt;&#xA;तस्सत्थो – महाराज, त्वं भत्तकारको हुत्वा उजुकेन चित्तेन योपि ते सीसं भिन्देय्य, तस्सपेतं कम्मं न करोसि, अनुजुभूतेन पन चित्तेन ममत्थाय एतं महन्तं काजं हरन्तो दिवा च रत्तो च निसीथकाले च महन्तं दुक्खं अनुभविस्ससि, किं ते तेन अनुभूतेन दुक्खेन, त्वं अत्तनो नगरं कुसावतिमेव पटिगच्छ, अञ्ञं अत्तना सदिसिं अतिरसकपूवसण्ठानमुखिं यक्खिनिं अग्गमहेसिं कत्वा रज्जं कारेहीति। निच्छामि दुब्बण्णमहं वसन्तन्ति अहं पन तं दुब्बण्णं दुस्सण्ठितं इध वसन्तं न इच्छामीति।&lt;br&gt;&#xA;सो ‘‘पभावतिया मे सन्तिका कथा लद्धा’’ति तुट्ठचित्तो तिस्सो गाथा अभासि –&lt;br&gt;&#xA;३.&lt;br&gt;&#xA;‘‘नाहं गमिस्सामि इतो कुसावतिं, पभावती वण्णपलोभितो तव।&lt;br&gt;&#xA;रमामि मद्दस्स निकेतरम्मे, हित्वान रट्ठं तव दस्सने रतो॥&lt;br&gt;&#xA;४.&lt;br&gt;&#xA;‘‘पभावती वण्णपलोभितो तव, सम्मूळ्हरूपो विचरामि मेदिनिम्।&lt;br&gt;&#xA;दिसं न जानामि कुतोम्हि आगतो, तयम्हि मत्तो मिगमन्दलोचने॥&lt;br&gt;&#xA;५.&lt;br&gt;&#xA;‘‘सुवण्णचीरवसने, जातरूपसुमेखले।&lt;br&gt;&#xA;सुस्सोणि तव कामा हि, नाहं रज्जेन मत्थिको’’ति॥&lt;br&gt;&#xA;तत्थ रमामीति अभिरमामि न उक्कण्ठामि। सम्मूळ्हरूपोति किलेससम्मूळ्हो हुत्वा। तयम्हि मत्तोति तयि मत्तोम्हि, तया वा मत्तोम्हि। सुवण्णचीरवसनेति सुवण्णखचितवत्थवसने। नाहं रज्जेन मत्थिकोति न अहं रज्जेन अत्थिको।&lt;br&gt;&#xA;एवं वुत्ते सा चिन्तेसि – ‘‘अहं एतं ‘विप्पटिसारी भविस्सती’ति परिभासामि, अयं पन रज्जित्वाव कथेति, सचे खो पन मं ‘अहं कुसराजा’ति वत्वा हत्थे गण्हेय्य, को तं निवारेय्य, कोचि नो इमं कथं सुणेय्या’’ति द्वारं थकेत्वा सूचिं दत्वा अन्तो अट्ठासि। सोपि भत्तकाजं आहरित्वा भत्तं वड्ढेत्वा राजधीतरो भोजेसि। पभावती ‘‘गच्छ कुसराजेन पक्कभत्तं आहरा’’ति खुज्जं पेसेसि। सा आहरित्वा ‘‘भुञ्जाही’’ति आह। नाहं तेन पक्कभत्तं भुञ्जामि, त्वं भुञ्जित्वा अत्तनो लद्धनिवापं गहेत्वा भत्तं पचित्वा आहर, कुसरञ्ञो आगतभावञ्च मा कस्सचि आरोचेसीति। खुज्जा ततो पट्ठाय तस्सा कोट्ठासं आहरित्वा सयं भुञ्जति, अत्तनो कोट्ठासं तस्सा उपनेति। कुसराजापि ततो पट्ठाय तं पस्सितुं अलभन्तो चिन्तेसि – ‘‘अत्थि नु खो पभावतिया मयि सिनेहो, उदाहु नत्थि, वीमंसिस्सामि न’’न्ति। सो पन राजधीतरो भोजेत्वा भत्तकाजं आदाय निक्खन्तो तस्सा गब्भद्वारे पासादतलं पादेन पहरित्वा भाजनानि घट्टेत्वा नित्थुनित्वा विसञ्ञी हुत्वा विय अवकुज्जो पति। सा तस्स नित्थुनितसद्देन द्वारं विवरित्वा तं भत्तकाजेन ओत्थतं दिस्वा चिन्तेसि – ‘‘अयं सकलजम्बुदीपे अग्गराजा मं निस्साय रत्तिन्दिवं दुक्खं अनुभोति, सुखुमालताय भत्तकाजेन अवत्थतो पतति, जीवति नु खो, नो वा’’ति। सा गब्भतो निक्खमित्वा तस्स नासवातं उपधारेतुं गीवं पसारेत्वा मुखं ओलोकेसि। सो मुखपूरं खेळं गहेत्वा तस्सा सरीरे पातेसि। सा तं परिभासित्वा गब्भं पविसित्वा द्वारं अड्ढविवटं थकेत्वा ठिता गाथमाह –&lt;br&gt;&#xA;६.&lt;br&gt;&#xA;‘‘अब्भूति तस्स भो होति, यो अनिच्छन्तमिच्छति।&lt;br&gt;&#xA;अकामं राज कामेसि, अकन्तं कन्तुमिच्छसी’’ति॥&lt;br&gt;&#xA;तत्थ अब्भूतीति अभूति, अवुड्ढीति अत्थो।&lt;br&gt;&#xA;सो पन पटिबद्धचित्तताय अक्कोसियमानोपि परिभासियमानोपि विप्पटिसारं अनुप्पादेत्वाव अनन्तरं गाथमाह –&lt;br&gt;&#xA;७.&lt;br&gt;&#xA;‘‘अकामं वा सकामं वा, यो नरो लभते पियम्।&lt;br&gt;&#xA;लाभमेत्थ पसंसाम, अलाभो तत्थ पापको’’ति॥&lt;br&gt;&#xA;सापि तस्मिं एवं कथेन्तेपि अनोसक्कित्वा थद्धतरवचनं वत्वा पलापेतुकामा इतरं गाथमाह –&lt;br&gt;&#xA;८.&lt;br&gt;&#xA;‘‘पासाणसारं खणसि, कणिकारस्स दारुना।&lt;br&gt;&#xA;वातं जालेन बाधेसि, यो अनिच्छन्तमिच्छसी’’ति॥&lt;br&gt;&#xA;तत्थ कणिकारस्स दारुनाति कणिकारकट्ठेन। बाधेसीति बन्धसीति।&lt;br&gt;&#xA;तं सुत्वा राजा तिस्सो गाथायो अभासि –&lt;br&gt;&#xA;९.&lt;br&gt;&#xA;‘‘पासाणो नून ते हदये, ओहितो मुदुलक्खणे।&lt;br&gt;&#xA;यो ते सातं न विन्दामि, तिरोजनपदागतो॥&lt;br&gt;&#xA;१०.&lt;br&gt;&#xA;‘‘यदा मं भकुटिं कत्वा, राजपुत्ती उदिक्खति।&lt;br&gt;&#xA;आळारिको तदा होमि, रञ्ञो मद्दस्सन्तेपुरे॥&lt;br&gt;&#xA;११.&lt;br&gt;&#xA;‘‘यदा उम्हयमाना मं, राजपुत्ती उदिक्खति।&lt;br&gt;&#xA;नाळारिको तदा होमि, राजा होमि तदा कुसो’’ति॥&lt;br&gt;&#xA;तत्थ मुदुलक्खणेति मुदुना इत्थिलक्खणेन समन्नागते। योति यो अहं तिरोरट्ठा आगतो तव सन्तिके वसन्तो पटिसन्थारमत्तम्पि सातं न लभामि, सो एवं मञ्ञामि, मयि सिनेहुप्पत्तिनिवारणाय नून तव हदये पासाणो ठपितो। भकुटिं कत्वाति कोधवसेन वलिविसमं नलाटं कत्वा। आळारिकोति भत्तकारको। तस्मिं खणे अहं मद्दरञ्ञो अन्तेपुरे भत्तकारकदासो विय होमीति वदति। उम्हयमानाति पहट्ठाकारं दस्सेत्वा हसमाना। राजा होमीति तस्मिं खणे अहं कुसावतीनगरे रज्जं कारेन्तो राजा विय होमि, कस्मासि एवं फरुसा, इतो पट्ठाय मा एवरूपं करि, भद्देति।&lt;br&gt;&#xA;सा तस्स वचनं सुत्वा चिन्तेसि – ‘‘अयं अतिविय अल्लीयित्वा कथेति, मुसावादं कत्वा उपायेन नं इतो पलापेस्सामी’’ति गाथमाह –&lt;br&gt;&#xA;१२.&lt;br&gt;&#xA;‘‘सचे हि वचनं सच्चं, नेमित्तानं भविस्सति।&lt;br&gt;&#xA;नेव मे त्वं पती अस्स, कामं छिन्दन्तु सत्तधा’’ति॥&lt;br&gt;&#xA;तस्सत्थो – महाराज, मया ‘‘अयं कुसराजा मय्हं पति भविस्सति, न भविस्सती’’ति बहू निमित्तपाठका पुच्छिता, ते ‘‘कामं किर मं सत्तधा छिन्दन्तु, नेव मे त्वं पति भविस्ससी’’ति वदिंसूति।&lt;br&gt;&#xA;तं सुत्वा राजा तं पटिबाहन्तो ‘‘भद्दे, मयापि अत्तनो रट्ठे नेमित्तका पुच्छिता, ते ‘अञ्ञत्र सीहस्सरकुसराजतो तव पति नाम अञ्ञो नत्थी’ति ब्याकरिंसु, अहम्पि अत्तनो ञाणबलनिमित्तेन एवमेव कथेसि’’न्ति वत्वा अनन्तरं गाथमाह –&lt;br&gt;&#xA;१३.&lt;br&gt;&#xA;‘‘सचे हि वचनं सच्चं, अञ्ञेसं यदि वा मम।&lt;br&gt;&#xA;नेव तुय्हं पती अत्थि, अञ्ञो सीहस्सरा कुसा’’ति॥&lt;br&gt;&#xA;तस्सत्थो – यदि हि अञ्ञेसं नेमित्तानं वचनं सच्चं, यदि वा मम वचनं सच्चं, तव अञ्ञो पति नाम नत्थीति।&lt;br&gt;&#xA;सा तस्स वचनं सुत्वा ‘‘न सक्का इमं लज्जापेतुं वा पलापेतुं वा, किं मे इमिना’’ति द्वारं पिधाय अत्तानं न दस्सेसि। सोपि काजं गहेत्वा ओतरि, ततो पट्ठाय तं दट्ठुं न लभति, भत्तकारककम्मं करोन्तो अतिविय किलमति , भुत्तपातरासो दारूनि फालेति, भाजनानि धोवति, काजेन उदकं आहरति, सयन्तो अम्बणपिट्ठे सयति, पातो वुट्ठाय यागुआदीनि पचति हरति भोजेति, नन्दिरागं निस्साय अतिदुक्खं अनुभोति। सो एकदिवसं भत्तगेहद्वारेन गच्छन्तिं खुज्जं दिस्वा पक्कोसि। सा पभावतिया भयेन तस्स सन्तिकं गन्तुं अविसहन्ती तुरिततुरिता विय गच्छति। अथ नं वेगेन उपगन्त्वा ‘‘खुज्जे’’ति आह।&lt;br&gt;&#xA;सा निवत्तित्वा ठिता ‘‘को एसो’’ति वत्वा ‘‘तुम्हाकं सद्दं न सुणामी’’ति आह। अथ नं ‘‘खुज्जे त्वम्पि सामिनीपि ते उभोपि अतिविय थद्धा, एत्तकं कालं तुम्हाकं सन्तिके वसन्तो आरोग्यसासनमत्तम्पि न लभामि, देय्यधम्मं पन किं दस्सथ, तिट्ठतु तावेतं, अपि मे पभावतिं मुदुकं कत्वा दस्सेतुं सक्खिस्ससी’’ति आह । सा ‘‘साधू’’ति सम्पटिच्छि। अथ नं ‘‘सचे मे तं दस्सेतुं सक्खिस्ससि, खुज्जभावं ते उजुकं कत्वा गीवेय्यकं दस्सामी’’ति पलोभेन्तो पञ्च गाथायो अभासि –&lt;br&gt;&#xA;१४.&lt;br&gt;&#xA;‘‘नेक्खं गीवं ते कारेस्सं, पत्वा खुज्जे कुसावतिम्।&lt;br&gt;&#xA;सचे मं नागनासूरू, ओलोकेय्य पभावती॥&lt;br&gt;&#xA;१५.&lt;br&gt;&#xA;‘‘नेक्खं गीवं ते कारेस्सं, पत्वा खुज्जे कुसावतिम्।&lt;br&gt;&#xA;सचे मं नागनासूरू, आलपेय्य पभावती॥&lt;br&gt;&#xA;१६.&lt;br&gt;&#xA;‘‘नेक्खं गीवं ते कारेस्सं, पत्वा खुज्जे कुसावतिम्।&lt;br&gt;&#xA;सचे मं नागनासूरू, उम्हायेय्य पभावती॥&lt;br&gt;&#xA;१७.&lt;br&gt;&#xA;‘‘नेक्खं गीवं ते कारेस्सं, पत्वा खुज्जे कुसावतिम्।&lt;br&gt;&#xA;सचे मं नागनासूरू, पम्हायेय्य पभावती॥&lt;br&gt;&#xA;१८.&lt;br&gt;&#xA;‘‘नेक्खं गीवं ते कारेस्सं, पत्वा खुज्जे कुसावतिम्।&lt;br&gt;&#xA;सचे मं नागनासूरू, पाणीहि उपसम्फुसे’’ति॥&lt;br&gt;&#xA;तत्थ नेक्खं गीवं तेति तव गीवेय्यं सब्बसुवण्णमयमेव कारेस्सामीति अत्थो। ‘‘नेक्खं गीवं ते करिस्सामी’’तिपि पाठो, तव गीवाय नेक्खमयं पिळन्धनं पिळन्धेस्सामीति अत्थो। ओलोकेय्याति सचे तव वचनेन मं पभावती ओलोकेय्य, सचे मं ताय ओलोकापेतुं सक्खिस्ससीति अत्थो। ‘‘आलपेय्या’’तिआदीसुपि एसेव नयो। एत्थ पन उम्हायेय्याति मन्दहसितवसेन परिहासेय्य। पम्हायेय्याति महाहसितवसेन परिहासेय्य।&lt;br&gt;&#xA;सा तस्स वचनं सुत्वा ‘‘गच्छथ तुम्हे, देव, कतिपाहच्चयेन नं तुम्हाकं वसे करिस्सामि, पस्सथ मे परक्कम’’न्ति वत्वा तं करणीयं तीरेत्वा पभावतिया सन्तिकं गन्त्वा तस्सा वसनगब्भं सोधेन्ती विय पहरणयोग्गं लेड्डुखण्डम्पि असेसेत्वा अन्तमसो पादुकापि नीहरित्वा सकलगब्भं सम्मज्जित्वा गब्भद्वारे उम्मारं अन्तरं कत्वा उच्चासनं पञ्ञपेत्वा पभावतिया एकं नीचपीठकं अत्थरित्वा ‘‘एहि, अम्म, सीसे ते ऊका विचिनिस्सामी’’ति तं तत्थ पीठके निसीदापेत्वा अत्तनो ऊरुअन्तरे तस्सा सीसं ठपेत्वा थोकं कण्डुयित्वा ‘‘अहो इमिस्सा सीसे बहू ऊका’’ति सकसीसतो ऊका गहेत्वा तस्सा हत्थे ठपेत्वा ‘‘पस्स कित्तका ते सीसे ऊका’’ति पियकथं कथेत्वा महासत्तस्स गुणं कथेन्ती गाथमाह –&lt;br&gt;&#xA;१९.&lt;br&gt;&#xA;‘‘न हि नूनायं राजपुत्ती, कुसे सातम्पि विन्दति।&lt;br&gt;&#xA;आळारिके भते पोसे, वेतनेन अनत्थिके’’ति॥&lt;br&gt;&#xA;तस्सत्थो – एकंसेन अयं राजपुत्ती पुब्बे कुसावतीनगरे कुसनरिन्दस्स सन्तिके मालागन्धविलेपनवत्थालङ्कारवसेन अप्पमत्तकम्पि सातं न विन्दति न लभति, तम्बूलमत्तम्पि एतेन एतिस्सा दिन्नपुब्बं न भविस्सति। किंकारणा? इत्थियो नाम एकदिवसम्पि अङ्कं अवत्थरित्वा निपन्नसामिकम्हि हदयं भिन्दितुं न सक्कोन्ति, अयं पन आळारिके भते पोसे आळारिकत्तञ्च भतकत्तञ्च उपगते एतस्मिं पुरिसे मूलेनपि अनत्थिके केवलं तंयेव निस्साय रज्जं पहाय आगन्त्वा एवं दुक्खं अनुभवन्ते पटिसन्थारमत्तम्पि न करोति, सचेपि ते, अम्म, तस्मिं सिनेहो नत्थि, सकलजम्बुदीपे अग्गराजा मं निस्साय किलमतीति तस्स किञ्चिदेव दातुं अरहसीति।&lt;br&gt;&#xA;सा तं सुत्वा खुज्जाय कुज्झि। अथ नं खुज्जा गीवायं गहेत्वा अन्तोगब्भे खिपित्वा सयं बहि हुत्वा द्वारं पिधाय आविञ्छनरज्जुम्हि ओलम्बन्ती अट्ठासि। पभावती तं गहेतुं असक्कोन्ती द्वारमूले ठत्वा अक्कोसन्ती इतरं गाथमाह –&lt;br&gt;&#xA;२०.&lt;br&gt;&#xA;‘‘न हि नूनायं सा खुज्जा, लभति जिव्हाय छेदनम्।&lt;br&gt;&#xA;सुनिसितेन सत्थेन, एवं दुब्भासितं भण’’न्ति॥&lt;br&gt;&#xA;तत्थ सुनिसितेनाति सुट्ठु निसितेन तिखिणसत्थेन। एवं दुब्भासितन्ति एवं असोतब्बयुत्तकं दुब्भासितं भणन्ती।&lt;br&gt;&#xA;अथ खुज्जा आविञ्चनरज्जुं गहेत्वा ठिताव ‘‘निप्पञ्ञे दुब्बिनीते तव रूपं किं करिस्सति, किं मयं तव रूपं खादित्वा यापेस्सामा’’ति वत्वा तेरसहि गाथाहि बोधिसत्तस्स गुणं पकासेन्ती खुज्जागज्जितं नाम गज्जि –&lt;br&gt;&#xA;२१.&lt;br&gt;&#xA;‘‘मा नं रूपेन पामेसि, आरोहेन पभावति।&lt;br&gt;&#xA;महायसोति कत्वान, करस्सु रुचिरे पियं॥&lt;br&gt;&#xA;२२.&lt;br&gt;&#xA;‘‘मा नं रूपेन पामेसि, आरोहेन पभावति।&lt;br&gt;&#xA;महद्धनोति कत्वान, करस्सु रुचिरे पियं॥&lt;br&gt;&#xA;२३.&lt;br&gt;&#xA;‘‘मा नं रूपेन पामेसि, आरोहेन पभावति।&lt;br&gt;&#xA;महब्बलोति कत्वान, करस्सु रुचिरे पियं॥&lt;br&gt;&#xA;२४.&lt;br&gt;&#xA;‘‘मा नं रूपेन पामेसि, आरोहेन पभावति।&lt;br&gt;&#xA;महारट्ठोति कत्वान, करस्सु रुचिरे पियं॥&lt;br&gt;&#xA;२५.&lt;br&gt;&#xA;‘‘मा नं रूपेन पामेसि, आरोहेन पभावति।&lt;br&gt;&#xA;महाराजाति कत्वान, करस्सु रुचिरे पियं॥&lt;br&gt;&#xA;२६.&lt;br&gt;&#xA;‘‘मा नं रूपेन पामेसि, आरोहेन पभावति।&lt;br&gt;&#xA;सीहस्सरोति कत्वान, करस्सु रुचिरे पियं॥&lt;br&gt;&#xA;२७.&lt;br&gt;&#xA;‘‘मा नं रूपेन पामेसि, आरोहेन पभावति।&lt;br&gt;&#xA;वग्गुस्सरोति कत्वान, करस्सु रुचिरे पियं॥&lt;br&gt;&#xA;२८.&lt;br&gt;&#xA;‘‘मा नं रूपेन पामेसि, आरोहेन पभावति।&lt;br&gt;&#xA;बिन्दुस्सरोति कत्वान, करस्सु रुचिरे पियं॥&lt;br&gt;&#xA;२९.&lt;br&gt;&#xA;‘‘मा नं रूपेन पामेसि, आरोहेन पभावति।&lt;br&gt;&#xA;मञ्जुस्सरोति कत्वान, करस्सु रुचिरे पियं॥&lt;br&gt;&#xA;३०.&lt;br&gt;&#xA;‘‘मा नं रूपेन पामेसि, आरोहेन पभावति।&lt;br&gt;&#xA;मधुस्सरोति कत्वान, करस्सु रुचिरे पियं॥&lt;br&gt;&#xA;३१.&lt;br&gt;&#xA;‘‘मा नं रूपेन पामेसि, आरोहेन पभावति।&lt;br&gt;&#xA;सतसिप्पोति कत्वान, करस्सु रुचिरे पियं॥&lt;br&gt;&#xA;३२.&lt;br&gt;&#xA;‘‘मा नं रूपेन पामेसि, आरोहेन पभावति।&lt;br&gt;&#xA;खत्तियोतिपि कत्वान, करस्सु रुचिरे पियं॥&lt;br&gt;&#xA;३३.&lt;br&gt;&#xA;‘‘मा नं रूपेन पामेसि, आरोहेन पभावति।&lt;br&gt;&#xA;कुसराजाति कत्वान, करस्सु रुचिरे पिय’’न्ति॥&lt;br&gt;&#xA;तत्थ मा नं रूपेन पामेसि, आरोहेन, पभावतीति अरे पभावति, मा त्वं एतं कुसनरिन्दं अत्तनो रूपेन आरोहपरिणाहेन पमिनि, एवं पमाणं गण्हि। महायसोति महानुभावो सोति एवं हदये कत्वान रुचिरे पियदस्सने करस्सु तस्स पियम्। आनुभावोयेव हिस्स रूपन्ति वदति। एस नयो सब्बत्थ। अपि च महायसोति महापरिवारो। महद्धनोति महाभोगो। महब्बलोति महाथामो। महारट्ठोति विपुलरट्ठो। महाराजाति सकलजम्बुदीपे अग्गराजा। सीहस्सरोति सीहसद्दसमानसद्दो। वग्गुस्सरोति लीलायुत्तस्सरो। बिन्दुस्सरोति सम्पिण्डितघनस्सरो। मञ्जुस्सरोति सुन्दरस्सरो। मधुस्सरोति मधुरयुत्तस्सरो। सतसिप्पोति परेसं सन्तिके असिक्खित्वा अत्तनो बलेनेव निप्फन्नअनेकसतसिप्पो। खत्तियोति ओक्काकपवेणियं जातो असम्भिन्नखत्तियो। कुसराजाति सक्कदत्तियकुसतिणसमाननामो राजा। एवरूपो हि अञ्ञो राजा नाम नत्थीति जानित्वा एतस्स पियं करोहीति खुज्जा एत्तकाहि गाथाहि तस्स गुणं कथेसि।&lt;br&gt;&#xA;पभावती तस्सा वचनं सुत्वा ‘‘खुज्जे अतिविय गज्जसि, हत्थेन पापुणन्ती ससामिकभावं ते जानापेस्सामी’’ति खुज्जं तज्जेसि। सापि तं ‘‘अहं तं रक्खमाना पितुनो ते कुसराजस्स आगतभावं नारोचेसिं, होतु, अज्ज रञ्ञो आरोचेस्सामी’’ति महन्तेन सद्देन भायापेसि। सापि ‘‘कोचिदेव सुणेय्या’’ति खुज्जं सञ्ञापेसि। बोधिसत्तोपि तं पस्सितुं अलभन्तो सत्त मासे दुब्भोजनेन दुक्खसेय्याय किलमन्तो चिन्तेसि – ‘‘को मे एताय अत्थो, सत्त मासे वसन्तो एतं पस्सितुम्पि न लभामि, अतिविय कक्खळा साहसिका, गन्त्वा मातापितरो पस्सिस्सामी’’ति। तस्मिं खणे सक्को आवज्जेन्तो तस्स उक्कण्ठितभावं ञत्वा ‘‘राजा सत्त मासे पभावतिं दट्ठुम्पि न लभि, लभनाकारमस्स करिस्सामी’’ति मद्दरञ्ञो दूते कत्वा सत्तन्नं राजूनं दूतं पाहेन्तो ‘‘पभावती, कुसराजं छड्डेत्वा आगता, आगच्छन्तु पभावतिं गण्हन्तू’’ति एकेकस्स विसुं विसुं सासनं पहिणि। ते महापरिवारेन गन्त्वा नगरं पत्वा अञ्ञमञ्ञस्स आगतकारणं न जानन्ति। ते ‘‘त्वं कस्मा आगतो, त्वं कस्मा आगतोसी’’ति पुच्छित्वा तमत्थं ञत्वा कुज्झित्वा ‘‘एकं किर धीतरं सत्तन्नं दस्सति, पस्सथस्स अनाचारं, उप्पण्डेति नो, गण्हथ न’’न्ति ‘‘सब्बेसम्पि अम्हाकं पभावतिं देतु युद्धं वा’’ति सासनानि पहिणित्वा नगरं परिवारयिंसु। मद्दराजा सासनं सुत्वा भीततसितो अमच्चे आमन्तेत्वा ‘‘किं करोमा’’ति पुच्छि। अथ नं अमच्चा ‘‘देव , सत्तपि राजानो पभावतिं निस्साय आगता, ‘सचे न दस्सति, पाकारं भिन्दित्वा नगरं पविसित्वा जीवितक्खयं पापेत्वा तं गण्हिस्सामा’ति वदन्ति, पाकारे अभिन्नेयेव तेसं पभावतिं पेसेस्सामा’’ति वत्वा गाथमाहंसु –&lt;br&gt;&#xA;३४.&lt;br&gt;&#xA;‘‘एते नागा उपत्थद्धा, सब्बे तिट्ठन्ति वम्मिता।&lt;br&gt;&#xA;पुरा मद्दन्ति पाकारं, आनेन्तेतं पभावति’’न्ति॥&lt;br&gt;&#xA;तत्थ उपत्थद्धाति अतिथद्धा दप्पिता। आनेन्तेतं पभावतिन्ति आनेन्तु एतं पभावतिन्ति सासनानि पहिणिंसु। तस्मा याव एते नागा पाकारं न मद्दन्ति, ताव नेसं पभावतिं पेसेहि, महाराजाति।&lt;br&gt;&#xA;तं सुत्वा राजा ‘‘सचाहं एकस्स पभावतिं पेसेस्सामि, सेसा युद्धं करिस्सन्ति, न सक्का एकस्स दातुं, सकलजम्बुदीपे अग्गराजानं ‘विरूपो’ति छड्डेत्वा आगता आगमनस्स फलं लभतु, वधित्वान नं सत्त खण्डानि कत्वा सत्तन्नं खत्तियानं पेसेस्सामी’’ति वदन्तो अनन्तरं गाथमाह –&lt;br&gt;&#xA;३५.&lt;br&gt;&#xA;‘‘सत्त बिले करित्वान, अहमेतं पभावतिम्।&lt;br&gt;&#xA;खत्तियानं पदस्सामि, ये मं हन्तुं इधागता’’ति॥&lt;br&gt;&#xA;तस्स सा कथा सकलनिवेसने पाकटा अहोसि। परिचारिका गन्त्वा ‘‘राजा किर तं सत्त खण्डानि कत्वा सत्तन्नं राजूनं पेसेस्सती’’ति पभावतिया आरोचेसुम्। सा मरणभयभीता आसना वुट्ठाय भगिनीहि परिवुता मातु सिरिगब्भं अगमासि। तमत्थं पकासेन्तो सत्था आह –&lt;br&gt;&#xA;३६.&lt;br&gt;&#xA;‘‘अवुट्ठहि राजपुत्ती, सामा कोसेय्यवासिनी।&lt;br&gt;&#xA;अस्सुपुण्णेहि नेत्तेहि, दासीगणपुरक्खता’’ति॥&lt;br&gt;&#xA;तत्थ सामाति सुवण्णवण्णा। कोसेय्यवासिनीति सुवण्णखचितकोसेय्यनिवसना।&lt;br&gt;&#xA;सा मातु सन्तिकं गन्त्वा मातरं वन्दित्वा परिदेवमाना आह –&lt;br&gt;&#xA;३७.&lt;br&gt;&#xA;‘‘तं नून कक्कूपनिसेवितं मुखं, आदासदन्ताथरुपच्चवेक्खितम्।&lt;br&gt;&#xA;सुभं सुनेत्तं विरजं अनङ्गणं, छुद्धं वने ठस्सति खत्तियेहि॥&lt;br&gt;&#xA;३८.&lt;br&gt;&#xA;‘‘ते नून मे असिते वेल्लितग्गे, केसे मुदू चन्दनसारलित्ते।&lt;br&gt;&#xA;समाकुले सीवथिकाय मज्झे, पादेहि गिज्झा परिकड्ढिस्सन्ति॥&lt;br&gt;&#xA;३९.&lt;br&gt;&#xA;‘‘ता नून मे तम्बनखा सुलोमा, बाहा मुदू चन्दनसारलित्ता।&lt;br&gt;&#xA;छिन्ना वने उज्झिता खत्तियेहि, गय्ह धङ्को गच्छति येनकामं॥&lt;br&gt;&#xA;४०.&lt;br&gt;&#xA;‘‘ते नून तालूपनिभे अलम्बे, निसेविते कासिकचन्दनेन।&lt;br&gt;&#xA;थनेसु मे लम्बिस्सति सिङ्गालो, मातूव पुत्तो तरुणो तनूजो॥&lt;br&gt;&#xA;४१.&lt;br&gt;&#xA;‘‘तं नून सोणिं पुथुलं सुकोट्टितं, निसेवितं कञ्चनमेखलाहि।&lt;br&gt;&#xA;छिन्नं वने खत्तियेही अवत्थं, सिङ्गालसङ्घा परिकड्ढिस्सन्ति॥&lt;br&gt;&#xA;४२.&lt;br&gt;&#xA;‘‘सोणा धङ्का सिङ्गाला च, ये चञ्ञे सन्ति दाठिनो।&lt;br&gt;&#xA;अजरा नून हेस्सन्ति, भक्खयित्वा पभावतिं॥&lt;br&gt;&#xA;४३.&lt;br&gt;&#xA;‘‘सचे मंसानि हरिंसु, खत्तिया दूरगामिनो।&lt;br&gt;&#xA;अट्ठीनि अम्म याचित्वा, अनुपथे दहाथ नं॥&lt;br&gt;&#xA;४४.&lt;br&gt;&#xA;‘‘खेत्तानि अम्म कारेत्वा, कणिकारेत्थ रोपय।&lt;br&gt;&#xA;यदा ते पुप्फिता अस्सु, हेमन्तानं हिमच्चये।&lt;br&gt;&#xA;सरेय्याथ ममं अम्म, एवंवण्णा पभावती’’ति॥&lt;br&gt;&#xA;तत्थ कक्कूपनिसेवितन्तिल कक्कूपनिसेवितन्ति सासपकक्कलोणकक्कमत्तिककक्कतिलकक्कहलिद्दिकक्कमुखचुण्णकेहि इमेहि पञ्चहि कक्केहि उपनिसेवितम्। आदासदन्ताथरुपच्चवेक्खितन्ति दन्तमयथरुम्हि आदासे पच्चवेक्खितं तत्थ ओलोकेत्वा मण्डितम्। सुभन्ति सुभमुखम्। विरजन्ति विगतरजं निम्मलम्। अनङ्गणन्ति गण्डपिळकादिदोसरहितम्। छुद्धन्ति अम्म एवरूपं मम मुखं अद्धा इदानि खत्तियेहि छड्डितं वने अरञ्ञे ठस्सतीति परिदेवति। असितेति काळके। वेल्लितग्गेति उन्नतग्गे। सीवथिकायाति सुसानम्हि। परिकड्ढिस्सन्तीति एवरूपे मम केसे मनुस्समंसखादका गिज्झा पादेहि पहरित्वा नून परिकड्ढिस्सन्ति। गय्ह धङ्को गच्छति येनकामन्ति अम्म मम एवरूपं बाहं नून धङ्को गहेत्वा लुञ्जित्वा खादन्तो येनकामं गच्छिस्सति।&lt;br&gt;&#xA;तालूपनिभेति सुवण्णतालफलसदिसे। कासिकचन्दनेनाति सुखुमचन्दनेन निसेविते। थनेसु मेति अम्म मम सुसाने पतिताय एवरूपे थने दिस्वा मुखेन डंसित्वा तेसु मे थनेसु अत्तनो तनुजो मातु तरुणपुत्तो विय नून सिङ्गालो लम्बिस्सति। सोणिन्ति कटिम्। सुकोट्टितन्ति गोहनुकेन पहरित्वा सुवड्ढितम्। अवत्थन्ति छड्डितम्। भक्खयित्वाति अम्म एते एत्तका नून मम मंसं खादित्वा अजरा भविस्सन्ति।&lt;br&gt;&#xA;सचे मंसानि हरिंसूति अम्म सचे ते खत्तिया मयिं पटिबद्धचित्ता मम मंसानि हरेय्युं, अथ तुम्हे अट्ठीनि याचित्वा अनुपथे दहाथनं, जङ्घमग्गमहामग्गानं अन्तरे दहेय्याथाति वदति। खेत्तानीति अम्म मम झापितट्ठाने मालादिवत्थूनि कारेत्वा एत्थ एतेसु खेत्तेसु कणिकाररुक्खे रोपय। हिमच्चयेति हिमपातातिक्कमे फग्गुणमासे। सरेय्याथाति तेसं पुप्फानं सुवण्णचङ्कोटकं पूरेत्वा ऊरूसु ठपेत्वा मम धीता पभावती एवंवण्णाति सरेय्याथ।&lt;br&gt;&#xA;इति सा मरणभयतज्जिता मातु सन्तिके विलपि। मद्दराजापि ‘‘फरसुञ्च गण्डिकञ्च गहेत्वा चोरघातको इधेव आगच्छतू’’ति आणापेसि। तस्स आगमनं सकलराजगेहे पाकटं अहोसि। अथस्स आगतभावं सुत्वा पभावतिया माता उट्ठायासना सोकसमप्पिता रञ्ञो सन्तिकं अगमासि। तमत्थं पकासेन्तो सत्था आह –&lt;br&gt;&#xA;४५.&lt;br&gt;&#xA;‘‘तस्सा माता उदट्ठासि, खत्तिया देववण्णिनी।&lt;br&gt;&#xA;दिस्वा असिञ्च सूनञ्च, रञ्ञो मद्दस्सन्तेपुरे’’ति॥&lt;br&gt;&#xA;तत्थ उदट्ठासीति आसना उट्ठाय रञ्ञो सन्तिकं गन्त्वा अट्ठासि। दिस्वा असिञ्च सूनञ्चाति अन्तेपुरम्हि अलङ्कतमहातले रञ्ञो पुरतो निक्खित्तं फरसुञ्च गण्डिकञ्च दिस्वा विलपन्ती गाथमाह –&lt;br&gt;&#xA;४६.&lt;br&gt;&#xA;‘‘इमिना नून असिना, सुसञ्ञं तनुमज्झिमम्।&lt;br&gt;&#xA;धीतरं मद्द हन्त्वान, खत्तियानं पदस्ससी’’ति॥&lt;br&gt;&#xA;तत्थ असिनाति फरसुं सन्धायाह। सो हि इमस्मिं ठाने असि नाम जातो। सुसञ्ञं तनुमज्झिमन्ति सुट्ठु सञ्ञातं तनुमज्झिमम्।&lt;br&gt;&#xA;अथ नं राजा सञ्ञापेन्तो आह – ‘‘देवि, किं कथेसि, तव धीता सकलजम्बुदीपे अग्गराजानं ‘विरूपो’ति छड्डेत्वा गतमग्गे पदवलञ्जे अविनट्ठेयेव मच्चुं नलाटेनादाय आगता, इदानि अत्तनो रूपं निस्साय ईदिसं फलं लभतू’’ति। सा तस्स वचनं सुत्वा धीतु सन्तिकं गन्त्वा विलपन्ती आह –&lt;br&gt;&#xA;४७.&lt;br&gt;&#xA;‘‘न मे अकासि वचनं, अत्थकामाय पुत्तिके।&lt;br&gt;&#xA;साज्ज लोहितसञ्छन्ना, गच्छसि यमसाधनं॥&lt;br&gt;&#xA;४८.&lt;br&gt;&#xA;‘‘एवमापज्जती पोसो, पापियञ्च निगच्छति।&lt;br&gt;&#xA;यो वे हितानं वचनं, न करोति अत्थदस्सिनं॥&lt;br&gt;&#xA;४९.&lt;br&gt;&#xA;‘‘सचे च अज्ज धारेसि, कुमारं चारुदस्सनम्।&lt;br&gt;&#xA;कुसेन जातं खत्तियं, सुवण्णमणिमेखलम्।&lt;br&gt;&#xA;पूजितं ञातिसङ्घेहि, न गच्छसि यमक्खयं॥&lt;br&gt;&#xA;५०.&lt;br&gt;&#xA;‘‘यत्थस्सु भेरी नदति, कुञ्जरो च निकूजति।&lt;br&gt;&#xA;खत्तियानं कुले भद्दे, किन्नु सुखतरं ततो॥&lt;br&gt;&#xA;५१.&lt;br&gt;&#xA;‘‘अस्सो च सिसति द्वारे, कुमारो उपरोदति।&lt;br&gt;&#xA;खत्तियानं कुले भद्दे, किन्नु सुखतरं ततो॥&lt;br&gt;&#xA;५२.&lt;br&gt;&#xA;‘‘मयूरकोञ्चाभिरुदे, कोकिलाभिनिकूजिते।&lt;br&gt;&#xA;खत्तियानं कुले भद्दे, किन्नु सुखतरं ततो’’ति॥&lt;br&gt;&#xA;तत्थ पुत्तिकेति तं आलपति। इदं वुत्तं होति – अम्म, इध किं करिस्ससि, सामिकस्स सन्तिकं गच्छ, मा रूपमदेन मज्जीति एवं याचन्तियापि मे वचनं न अकासि, सा त्वं अज्ज लोहितसञ्छन्ना गच्छसि यमसाधनं, मच्चुराजस्स भवनं गमिस्ससीति। पापियञ्चाति इतो पापतरञ्च निगच्छति। सचे च अज्ज धारेसीति, अम्म, सचे त्वं चित्तस्स वसं अगन्त्वा कुसनरिन्दं पटिच्च लद्धं अत्तनो रूपेन सदिसं चारुदस्सनं कुमारं अज्ज धारयिस्ससि। यमक्खयन्ति एवं सन्ते यमनिवेसनं न गच्छेय्यासि। ततो यम्हि खत्तियकुले अयं विभूति, तम्हा नानाभेरिसद्देन चेव मत्तवारणकोञ्चनादेन च निन्नादिता कुसावतीराजकुला किं नु सुखतरं दिस्वा इधागतासीति अत्थो। सिसतीति हसति। कुमारोति सुसिक्खितो गन्धब्बकुमारो। उपरोदतीति नानातूरियानि गहेत्वा उपहारं करोति। कोकिलाभिनिकूजितेति कुसराजकुले सायं पातो पवत्तनच्चगीतवादितूपहारं पटिप्फरन्ती विय कोकिलेहि अभिनिकूजिते।&lt;br&gt;&#xA;इति सापि एत्तकाहि गाथाहि ताय सद्धिं सल्लपित्वा ‘‘सचे अज्ज कुसनरिन्दो इध अस्स, इमे सत्त राजानो पलापेत्वा मम धीतरं दुक्खा पमोचेत्वा आदाय गच्छेय्या’’ति चिन्तेत्वा गाथमाह –&lt;br&gt;&#xA;५३.&lt;br&gt;&#xA;‘‘कहं नु खो सत्तुमद्दनो, पररट्ठप्पमद्दनो।&lt;br&gt;&#xA;कुसो सोळारपञ्ञाणो, यो नो दुक्खा पमोचये’’ति॥&lt;br&gt;&#xA;तत्थ सोळारपञ्ञाणोति उळारपञ्ञो।&lt;br&gt;&#xA;ततो पभावती ‘‘मम मातु कुसस्स वण्णं भणन्तिया मुखं नप्पहोति, आचिक्खिस्सामि तावस्सा तस्स इधेव आळारिककम्मं कत्वा वसनभाव’’न्ति चिन्तेत्वा गाथमाह –&lt;br&gt;&#xA;५४.&lt;br&gt;&#xA;‘‘इधेव सो सत्तुमद्दनो, पररट्ठप्पमद्दनो।&lt;br&gt;&#xA;कुसो सोळारपञ्ञाणो, यो ते सब्बे वधिस्सती’’ति॥&lt;br&gt;&#xA;अथस्सा माता ‘‘अयं मरणभयभीता विप्पलपती’’ति चिन्तेत्वा गाथमाह –&lt;br&gt;&#xA;५५.&lt;br&gt;&#xA;‘‘उम्मत्तिका नु भणसि, अन्धबाला पभाससि।&lt;br&gt;&#xA;कुसो चे आगतो अस्स, किं न जानेमु तं मय’’न्ति॥&lt;br&gt;&#xA;तत्थ अन्धबालाति सम्मूळ्हा अञ्ञाणा हुत्वा। किं न जानेमूति केन कारणेन तं न जानेय्याम। सो हि अन्तरामग्गे ठितोव अम्हाकं सासनं पेसेय्य, समुस्सितद्धजा चतुरङ्गिनीसेना पञ्ञायेथ, त्वं पन मरणभयेन कथेसीति।&lt;br&gt;&#xA;सा एवं वुत्ते ‘‘न मे माता सद्दहति, तस्स इधागन्त्वा सत्त मासे वसनभावं न जानाति, दस्सेस्सामि न’’न्ति चिन्तेत्वा मातरं हत्थे गहेत्वा सीहपञ्जरं विवरित्वा हत्थं पसारेत्वा दस्सेन्ती गाथमाह –&lt;br&gt;&#xA;५६.&lt;br&gt;&#xA;‘‘एसो आळारिको पोसो, कुमारीपुरमन्तरे।&lt;br&gt;&#xA;दळ्हं कत्वान संवेल्लिं, कुम्भिं धोवति ओणतो’’ति॥&lt;br&gt;&#xA;तत्थ कुमारीपुरमन्तरेति वातपाने ठिता तव धीतानं कुमारीनं वसनट्ठानन्तरे नं ओलोकेहि। संवेल्लिन्ति कच्छं बन्धित्वा कुम्भिं धोवति।&lt;br&gt;&#xA;सो किर तदा ‘‘अज्ज मे मनोरथो मत्थकं पापुणिस्सति, अद्धा मरणभयतज्जिता, पभावती, मम आगतभावं कथेस्सति, भाजनानि धोवित्वा पटिसामेस्सामी’’ति उदकं आहरित्वा भाजनानि धोवितुं आरभि। अथ नं माता परिभासन्ती गाथमाह –&lt;br&gt;&#xA;५७.&lt;br&gt;&#xA;‘‘वेणी त्वमसि चण्डाली, अदूसि कुलगन्धिनी।&lt;br&gt;&#xA;कथं मद्दकुले जाता, दासं कयिरासि कामुक’’न्ति॥&lt;br&gt;&#xA;तत्थ वेणीति तच्छिका। अदूसि कुलगन्धिनीति उदाहु त्वं कुलदूसिका। कामुकन्ति कथं नाम त्वं एवरूपे कुले जाता अत्तनो सामिकं दासं करेय्यासीति।&lt;br&gt;&#xA;ततो पभावती ‘‘मम माता इमस्स मं निस्साय एवं वसनभावं न जानाति मञ्ञे’’ति चिन्तेत्वा इतरं गाथमाह –&lt;br&gt;&#xA;५८.&lt;br&gt;&#xA;‘‘नम्हि वेणी न चण्डाली, न चम्हि कुलगन्धिनी।&lt;br&gt;&#xA;ओक्काकपुत्तो भद्दन्ते, त्वं नु दासोति मञ्ञसी’’ति॥&lt;br&gt;&#xA;तत्थ ओक्काकपुत्तोति, अम्म, एस ओक्काकपुत्तो, त्वं पन ‘‘दासो’’ति मञ्ञसि, कस्मा नं अहं ‘‘दासो’’ति कथेस्सामीति।&lt;br&gt;&#xA;इदानिस्स यसं वण्णेन्ती आह –&lt;br&gt;&#xA;५९.&lt;br&gt;&#xA;‘‘यो ब्राह्मणसहस्सानि, सदा भोजेति वीसतिम्।&lt;br&gt;&#xA;ओक्काकपुत्तो भद्दन्ते, त्वं नु दासोति मञ्ञसि॥&lt;br&gt;&#xA;६०.&lt;br&gt;&#xA;यस्स नागसहस्सानि, सदा योजेन्ति वीसतिम्।&lt;br&gt;&#xA;ओक्काकपुत्तो भद्दन्ते, त्वं नु दासोति मञ्ञसि॥&lt;br&gt;&#xA;६१.&lt;br&gt;&#xA;‘‘यस्स अस्ससहस्सानि, सदा योजेन्ति वीसतिम्।&lt;br&gt;&#xA;ओक्काकपुत्तो भद्दन्ते, त्वं नु दासोति मञ्ञसि॥&lt;br&gt;&#xA;६२.&lt;br&gt;&#xA;‘‘यस्स रथसहस्सानि, सदा योजेन्ति वीसतिम्।&lt;br&gt;&#xA;ओक्काकपुत्तो भद्दन्ते, त्वं नु दासोति मञ्ञसि।&lt;br&gt;&#xA;यस्स उसभसहस्सानि, सदा योजेन्ति वीसतिम्।&lt;br&gt;&#xA;ओक्काकपुत्तो भद्दन्ते, त्वं नु दासोति मञ्ञसि॥&lt;br&gt;&#xA;६३.&lt;br&gt;&#xA;‘‘यस्स धेनुसहस्सानि, सदा दुहन्ति वीसतिम्।&lt;br&gt;&#xA;ओक्काकपुत्तो भद्दन्ते, त्वं नु दासोति मञ्ञसी’’ति॥&lt;br&gt;&#xA;एवं ताय पञ्चहि गाथाहि महासत्तस्स यसो वण्णितो। अथस्सा माता ‘‘अयं असम्भिता कथं कथेति, अद्धा एवमेत’’न्ति सद्दहित्वा रञ्ञो सन्तिकं गन्त्वा तमत्थं आरोचेसि। सो वेगेन पभावतिया सन्तिकं गन्त्वा ‘‘सच्चं किर, अम्म, कुसराजा इधागतो’’ति। ‘‘आम तात, अज्जस्स सत्त मासा अतिक्कन्ता तव धीतानं आळारिकत्तं करोन्तस्सा’’ति। सो तस्सा असद्दहन्तो खुज्जं पुच्छित्वा यथाभूतं सुत्वा धीतरं गरहन्तो गाथमाह –&lt;br&gt;&#xA;६४.&lt;br&gt;&#xA;‘‘तग्घ ते दुक्कटं बाले, यं खत्तियं महब्बलम्।&lt;br&gt;&#xA;नागं मण्डूकवण्णेन, न तं अक्खासिधागत’’न्ति॥&lt;br&gt;&#xA;तत्थ तग्घाति एकंसेनेव।&lt;br&gt;&#xA;सो धीतरं गरहित्वा वेगेन तस्स सन्तिकं गन्त्वा कतपटिसन्थारो अञ्जलिं पग्गय्ह अत्तनो अच्चयं दस्सेन्तो गाथमाह –&lt;br&gt;&#xA;६५.&lt;br&gt;&#xA;‘‘अपराधं महाराज, त्वं नो खम रथेसभ।&lt;br&gt;&#xA;यं तं अञ्ञातवेसेन, नाञ्ञासिम्हा इधागत’’न्ति॥&lt;br&gt;&#xA;तं सुत्वा महासत्तो ‘‘सचाहं फरुसं वक्खामि, इधेवस्स हदयं फलिस्सति, अस्सासेस्सामि न’’न्ति चिन्तेत्वा भाजनन्तरे ठितोव इतरं गाथमाह –&lt;br&gt;&#xA;६६.&lt;br&gt;&#xA;‘‘मादिसस्स न तं छन्नं, योहं आळारिको भवे।&lt;br&gt;&#xA;त्वञ्ञेव मे पसीदस्सु, नत्थि ते देव दुक्कट’’न्ति॥&lt;br&gt;&#xA;राजा तस्स सन्तिका पटिसन्थारं लभित्वा पासादं अभिरुहित्वा पभावतिं पक्कोसापेत्वा खमापनत्थाय पेसेतुं गाथमाह –&lt;br&gt;&#xA;६७.&lt;br&gt;&#xA;‘‘गच्छ बाले खमापेहि, कुसराजं महब्बलम्।&lt;br&gt;&#xA;खमापितो कुसो राजा, सो ते दस्सति जीवित’’न्ति॥&lt;br&gt;&#xA;सा पितु वचनं सुत्वा भगिनीहि चेव परिचारिकाहि च परिवुता तस्स सन्तिकं अगमासि। सोपि कम्मकारवेसेन ठितोव तस्सा अत्तनो सन्तिकं आगमनं ञत्वा ‘‘अज्ज पभावतिया मानं भिन्दित्वा पादमूले नं कलले निपज्जापेस्सामी’’ति सब्बं अत्तना आभतं उदकं छड्डेत्वा खलमण्डलमत्तं ठानं मद्दित्वा एककललं अकासि। सा तस्स सन्तिकं गन्त्वा तस्स पादेसु निपतित्वा कललपिट्ठे निपन्ना तं खमापेसि। तमत्थं पकासेन्तो सत्था आह –&lt;br&gt;&#xA;६८.&lt;br&gt;&#xA;‘‘पितुस्स वचनं सुत्वा, देववण्णी पभावती।&lt;br&gt;&#xA;सिरसा अग्गही पादे, कुसराजं महब्बल’’न्ति॥&lt;br&gt;&#xA;तत्थ सिरसाति सिरसा निपतित्वा कुसराजानं पादे अग्गहेसीति।&lt;br&gt;&#xA;गहेत्वा च पन नं खमापेन्ती तिस्सो गाथायो अभासि –&lt;br&gt;&#xA;६९.&lt;br&gt;&#xA;‘‘यामा रत्यो अतिक्कन्ता, तामा देव तया विना।&lt;br&gt;&#xA;वन्दे ते सिरसा पादे, मा मे कुज्झ रथेसभ॥&lt;br&gt;&#xA;७०.&lt;br&gt;&#xA;‘‘सब्बं ते पटिजानामि, महाराज सुणोहि मे।&lt;br&gt;&#xA;न चापि अप्पियं तुय्हं, करेय्यामि अहं पुन॥&lt;br&gt;&#xA;७१.&lt;br&gt;&#xA;‘‘एवं चे याचमानाय, वचनं मे न काहसि।&lt;br&gt;&#xA;इदानि मं तातो हन्त्वा, खत्तियानं पदस्सती’’ति॥&lt;br&gt;&#xA;तत्थ रत्योति रत्तियो। तामाति ता इमा सब्बापि तया विना अतिक्कन्ता। सब्बं ते पटिजानामीति, महाराज, एत्तकं कालं मया तव अप्पियमेव कतं, इदं ते अहं सब्बं पटिजानामि, अपरम्पि सुणोहि मे, इतो पट्ठायाहं पुन तुय्हं अप्पियं न करिस्सामि। एवं चेति सचे एवं याचमानाय मम त्वं वचनं न करिस्ससीति।&lt;br&gt;&#xA;तं सुत्वा राजा ‘‘सचाहं ‘इमं त्वञ्चेव जानिस्ससी’ति वक्खामि, हदयमस्सा फलिस्सति, अस्सासेस्सामि न’’न्ति चिन्तेत्वा आह –&lt;br&gt;&#xA;७२.&lt;br&gt;&#xA;‘‘एवं ते याचमानाय, किं न काहामि ते वचो।&lt;br&gt;&#xA;विकुद्धो त्यस्मि कल्याणि, मा त्वं भायि पभावति॥&lt;br&gt;&#xA;७३.&lt;br&gt;&#xA;‘‘सब्बं ते पटिजानामि, राजपुत्ति सुणोहि मे।&lt;br&gt;&#xA;न चापि अप्पियं तुय्हं, करेय्यामि अहं पुन॥&lt;br&gt;&#xA;७४.&lt;br&gt;&#xA;‘‘तव कामा हि सुस्सोणि, पहु दुक्खं तितिक्खिसम्।&lt;br&gt;&#xA;बहुं मद्दकुलं हन्त्वा, नयितुं तं पभावती’’ति॥&lt;br&gt;&#xA;तत्थ किं न काहामीति किंकारणा तव वचनं न करिस्सामि। विकुद्धो त्यस्मीति विकुद्धो निक्कोपो ते अस्मिम्। सब्बं तेति विकुद्धभावञ्च इदानि अप्पियकरणञ्च उभयं ते इदं सब्बमेव पटिजानामि। तव कामाति तव कामेन तं इच्छमानो। तितिक्खिसन्ति अधिवासेमि। बहुं मद्दकुलं हन्त्वा नयितुं तन्ति बहुमद्दराजकुलं हनित्वा बलक्कारेन तं नेतुं समत्थोति।&lt;br&gt;&#xA;अथ सो सक्कस्स देवरञ्ञो परिचारिकं विय तं अत्तनो परिचारिकं दिस्वा खत्तियमानं उप्पादेत्वा ‘‘मयि किर धरमानेयेव मम भरियं अञ्ञे गहेत्वा गमिस्सन्ती’’ति सीहो विय राजङ्गणे विजम्भमानो ‘‘सकलनगरवासिनो मे आगतभावं जानन्तू’’ति वग्गन्तो नदन्तो सेळेन्तो अप्फोटेन्तो ‘‘इदानि ते जीवग्गाहं गहेस्सामि, रथादयो मे योजेन्तू’’ति अनन्तरं गाथमाह –&lt;br&gt;&#xA;७५.&lt;br&gt;&#xA;‘‘योजयन्तु रथे अस्से, नानाचित्ते समाहिते।&lt;br&gt;&#xA;अथ दक्खथ मे वेगं, विधमन्तस्स सत्तवो’’ति॥&lt;br&gt;&#xA;तत्थ नानाचित्तेति नानालङ्कारविचित्ते। समाहितेति अस्से सन्धाय वुत्तं, सुसिक्खिते निब्बिसेवनेति अत्थो। अथ दक्खथ मे वेगन्ति अथ मे परक्कमं पस्सिस्सथाति।&lt;br&gt;&#xA;सत्तूनं गण्हनं नाम मय्हं भारो, गच्छ त्वं न्हत्वा अलङ्करित्वा पासादं आरुहाति तं उय्योजेसि। मद्दराजापिस्स परिहारकरणत्थं अमच्चे पहिणि। ते तस्स महानसद्वारेयेव साणिं परिक्खिपित्वा कप्पके उपट्ठपेसुम्। सो कतमस्सुकम्मो सीसंन्हातो सब्बालङ्कारपटिमण्डितो अमच्चादीहि परिवुतो ‘‘पासादं अभिरुहिस्सामी’’ति दिसा विलोकेत्वा अप्फोटेसि। ओलोकितओलोकितट्ठानं विकम्पि। सो ‘‘इदानि मे परक्कमं पस्सिस्सथा’’ति आह। तमत्थं पकासेन्तो सत्था अनन्तरं गाथमाह –&lt;br&gt;&#xA;७६.&lt;br&gt;&#xA;‘‘तञ्च तत्थ उदिक्खिंसु, रञ्ञो मद्दस्सन्तेपुरे।&lt;br&gt;&#xA;विजम्भमानं सीहंव, फोटेन्तं दिगुणं भुज’’न्ति॥&lt;br&gt;&#xA;तस्सत्थो – तञ्च तत्थ विजम्भन्तं अप्फोटेन्तं रञ्ञो अन्तेपुरे वातपानानि विवरित्वा इत्थियो उदिक्खिंसूति।&lt;br&gt;&#xA;अथस्स मद्दराजा कतआनेञ्जकारणं अलङ्कतवरवारणं पेसेसि। सो समुस्सितसेतच्छत्तं हत्थिक्खन्धं आरुय्ह ‘‘पभावतिं आनेथा’’ति तम्पि पच्छतो निसीदापेत्वा चतुरङ्गिनिया सेनाय परिवुतो पाचीनद्वारेन निक्खमित्वा परसेनं ओलोकेत्वा ‘‘अहं कुसराजा, जीवितत्थिका उरेन निपज्जन्तू’’ति तिक्खत्तुं सीहनादं नदित्वा सत्तुमद्दनं अकासि। तमत्थं पकासेन्तो सत्था आह –&lt;br&gt;&#xA;७७.&lt;br&gt;&#xA;‘‘हत्थिक्खन्धञ्च आरुय्ह, आरोपेत्वा पभावतिम्।&lt;br&gt;&#xA;सङ्गामं ओतरित्वान, सीहनादं नदी कुसो॥&lt;br&gt;&#xA;७८.&lt;br&gt;&#xA;‘‘तस्स तं नदतो सुत्वा, सीहस्सेवितरे मिगा।&lt;br&gt;&#xA;खत्तिया विपलायिंसु, कुससद्दभयट्टिता॥&lt;br&gt;&#xA;७९.&lt;br&gt;&#xA;‘‘हत्थारोहा अनीकट्ठा, रथिका पत्तिकारका।&lt;br&gt;&#xA;अञ्ञमञ्ञस्स छिन्दन्ति, कुससद्दभयट्टिता॥&lt;br&gt;&#xA;८०.&lt;br&gt;&#xA;‘‘तस्मिं सङ्गामसीसस्मिं, पस्सित्वा हट्ठमानसो।&lt;br&gt;&#xA;कुसस्स रञ्ञो देविन्दो, अदा वेरोचनं मणिं॥&lt;br&gt;&#xA;८१.&lt;br&gt;&#xA;‘‘सो तं विज्झित्वा सङ्गामं, लद्धा वेरोचनं मणिम्।&lt;br&gt;&#xA;हत्थिक्खन्धगतो राजा, पावेक्खि नगरं पुरं॥&lt;br&gt;&#xA;८२.&lt;br&gt;&#xA;‘‘जीवग्गाहं गहेत्वान, बन्धित्वा सत्त खत्तिये।&lt;br&gt;&#xA;ससुरस्सूपनामेसि, इमे ते देव सत्तवो॥&lt;br&gt;&#xA;८३.&lt;br&gt;&#xA;‘‘सब्बेव ते वसं गता, अमित्ता विहता तव।&lt;br&gt;&#xA;कामं करोहि ते तया, मुञ्च वा ते हनस्सु वा’’ति॥&lt;br&gt;&#xA;तत्थ विपलायिंसूति सतिं पच्चुपट्ठापेतुं असक्कोन्ता विपल्लत्थचित्ता भिज्जिंसु। कुससद्दभयट्टिताति कुसरञ्ञो सद्दं निस्साय जातेन भयेन उपद्दुता मूळ्हचित्ता। अञ्ञमञ्ञस्स छिन्दन्तीति अञ्ञमञ्ञं छिन्दन्ति मद्दन्ति। ‘‘भिन्दिंसू’’तिपि पाठो। तस्मिन्ति एवं बोधिसत्तस्स सद्दसवनेनेव सङ्गामे भिन्ने तस्मिं सङ्गामसीसे तं महासत्तस्स परक्कमं पस्सित्वा तुट्ठहदयो सक्को वेरोचनं नाम मणिक्खन्धं तस्स अदासि। नगरं पुरन्ति नगरसङ्खातं पुरम्। बन्धित्वाति तेसञ्ञेव उत्तरि साटकेन पच्छाबाहं बन्धित्वा। कामं करोहि ते तयाति त्वं अत्तनो कामं इच्छं रुचिं करोहि, एते हि तया दासा कतायेवाति।&lt;br&gt;&#xA;राजा आह –&lt;br&gt;&#xA;८४.&lt;br&gt;&#xA;‘‘तुय्हेव सत्तवो एते, न हि ते मय्ह सत्तवो।&lt;br&gt;&#xA;त्वञ्ञेव नो महाराज, मुञ्च वा ते हनस्सु वा’’ति॥&lt;br&gt;&#xA;तत्थ त्वञ्ञेव नोति, महाराज, त्वंयेव अम्हाकं इस्सरोति।&lt;br&gt;&#xA;एवं वुत्ते महासत्तो ‘‘किं इमेहि मारितेहि, मा तेसं आगमनं निरत्थकं होतु, पभावतिया कनिट्ठा सत्त मद्दराजधीतरो अत्थि, ता नेसं दापेस्सामी’’ति चिन्तेत्वा गाथमाह –&lt;br&gt;&#xA;८५.&lt;br&gt;&#xA;‘‘इमा ते धीतरो सत्त, देवकञ्ञूपमा सुभा।&lt;br&gt;&#xA;ददाहि नेसं एकेकं, होन्तु जामातरो तवा’’ति॥&lt;br&gt;&#xA;अथ नं राजा आह –&lt;br&gt;&#xA;८६.&lt;br&gt;&#xA;‘‘अम्हाकञ्चेव तासञ्च, त्वं नो सब्बेसमिस्सरो।&lt;br&gt;&#xA;त्वञ्ञेव नो महाराज, देहि नेसं यदिच्छसी’’ति॥&lt;br&gt;&#xA;तत्थ त्वं नो सब्बेसन्ति, महाराज कुसनरिन्द, किं वदेसि, त्वञ्ञेव एतेसञ्च सत्तन्नं राजूनं ममञ्च इमासञ्च सब्बेसं नो इस्सरो। यदिच्छसीति यदि इच्छसि, यस्स वा यं दातुं इच्छसि, तस्स तं देहीति।&lt;br&gt;&#xA;एवं वुत्ते सो ता सब्बापि अलङ्कारापेत्वा एकेकस्स रञ्ञो एकेकं अदासि। तमत्थं पकासेन्तो सत्था पञ्च गाथायो अभासि –&lt;br&gt;&#xA;८७.&lt;br&gt;&#xA;‘‘एकमेकस्स एकेकं, अदा सीहस्सरो कुसो।&lt;br&gt;&#xA;खत्तियानं तदा तेसं, रञ्ञो मद्दस्स धीतरो॥&lt;br&gt;&#xA;८८.&lt;br&gt;&#xA;‘‘पीणिता तेन लाभेन, तुट्ठा सीहस्सरे कुसे।&lt;br&gt;&#xA;सकरट्ठानि पायिंसु, खत्तिया सत्त तावदे॥&lt;br&gt;&#xA;८९.&lt;br&gt;&#xA;‘‘पभावतिञ्च आदाय, मणिं वेरोचनं सुभम्।&lt;br&gt;&#xA;कुसावतिं कुसो राजा, अगमासि महब्बलो॥&lt;br&gt;&#xA;९०.&lt;br&gt;&#xA;‘‘त्यस्सु एकरथे यन्ता, पविसन्ता कुसावतिम्।&lt;br&gt;&#xA;समाना वण्णरूपेन, नाञ्ञमञ्ञातिरोचिसुं॥&lt;br&gt;&#xA;९१.&lt;br&gt;&#xA;‘‘माता पुत्तेन संगच्छि, उभयो च जयम्पती।&lt;br&gt;&#xA;समग्गा ते तदा आसुं, फीतं धरणिमावसु’’न्ति॥&lt;br&gt;&#xA;तत्थ पीणिताति सन्तप्पिता। पायिंसूति इदानि अप्पमत्ता भवेय्याथाति कुसनरिन्देन ओवदिता अगमंसु। अगमासीति कतिपाहं वसित्वा ‘‘अम्हाकं रट्ठं गमिस्सामा’’ति ससुरं आपुच्छित्वा गतो। एकरथे यन्ताति द्वेपि एकरथं अभिरुय्ह गच्छन्ता। समाना वण्णरूपेनाति वण्णेन च रूपेन च समाना हुत्वा। नाञ्ञमञ्ञातिरोचिसुन्ति एको एकं नातिक्कमि। मणिरतनानुभावेन किर महासत्तो अभिरूपो अहोसि सुवण्णवण्णो सोभग्गप्पत्तो, सो किर पुब्बे पच्चेकबुद्धस्स पिण्डपातनिस्सन्देन बुद्धपटिमाकरणनिस्सन्देन च एवं तेजवन्तो अहोसि। संगच्छीति अथस्स माता महासत्तस्स आगमनं सुत्वा नगरे भेरिं चरापेत्वा महासत्तस्स बहुं पण्णाकारं आदाय पच्चुग्गमनं कत्वा समागच्छि। सोपि मातरा सद्धिंयेव नगरं पदक्खिणं कत्वा सत्ताहं छणकीळं कीळित्वा अलङ्कतपासादतलं अभिरुहि। तेपि उभो जयम्पतिका समग्गा अहेसुं, ततो पट्ठाय यावजीवं समग्गा सम्मोदमाना फीतं धरणिं अज्झावसिंसूति।&lt;br&gt;&#xA;सत्था इमं धम्मदेसनं आहरित्वा सच्चानि पकासेत्वा जातकं समोधानेसि, सच्चपरियोसाने उक्कण्ठितभिक्खु सोतापत्तिफले पतिट्ठहि। तदा मातापितरो महाराजकुलानि अहेसुं, कनिट्ठो आनन्दो, खुज्जा खुज्जुत्तरा, पभावती राहुलमाता, परिसा बुद्धपरिसा, कुसराजा पन अहमेव अहोसिन्ति।&lt;br&gt;&#xA;कुसजातकवण्णना पठमा।&lt;/p&gt;</description>
    </item>
    <item>
      <title>२१. असीतिनिपातो</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/18_jAtaka-aTThakathA-5/21_asItinipAto/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/18_jAtaka-aTThakathA-5/21_asItinipAto/</guid>
      <description>&lt;p&gt;२१. असीतिनिपातो&lt;/p&gt;&#xA;&lt;p&gt;[५३३] १. चूळहंसजातकवण्णना&lt;br&gt;&#xA;सुमुखाति इदं सत्था वेळुवने विहरन्तो आयस्मतो आनन्दस्स जीवितपरिच्चागं आरब्भ कथेसि। देवदत्तेन हि तथागतं जीविता वोरोपेतुं पयोजितेसु धनुग्गहेसु सब्बपठमं पेसितेन आगन्त्वा ‘‘नाहं, भन्ते, सक्कोमि तं भगवन्तं जीविता वोरोपेतुं, महिद्धिको सो भगवा महानुभावो’’ति वुत्ते देवदत्तो ‘‘अलं, आवुसो, मा त्वं समणं गोतमं जीविता वोरोपेहि, अहमेव समणं गोतमं जीविता वोरोपेस्सामी’’ति वत्वा तथागते गिज्झकूटपब्बतस्स पच्छिमछायाय चङ्कमन्ते सयं गिज्झकूटं पब्बतं अभिरुहित्वा यन्तवेगेन महतिं सिलं पविज्झि, ‘‘इमाय सिलाय समणं गोतमं जीविता वोरोपेस्सामी’’ति। तदा द्वे पब्बतकूटा समागन्त्वा तं सिलं सम्पटिच्छिंसु। ततो पपटिका उप्पतित्वा भगवतो पादं पहरित्वा रुहिरं उप्पादेसि, बलववेदना पवत्तिंसु। जीवको तथागतस्स पादं सत्थकेन फालेत्वा दुट्ठलोहितं वमेत्वा पूतिमंसं अपनेत्वा धोवित्वा भेसज्जं आलिम्पित्वा निरोगमकासि। सत्था पुरिमसदिसमेव भिक्खुसङ्घपरिवुतो महतिया बुद्धलीलाय विचरि।&lt;br&gt;&#xA;अथ नं दिस्वा देवदत्तो चिन्तेसि – ‘‘समणस्स गोतमस्स रूपसोभग्गप्पत्तं सरीरं दिस्वा कोचि मनुस्सभूतो उपसङ्कमितुं न सक्कोति, रञ्ञो खो पन नाळागिरि नाम हत्थी चण्डो फरुसो मनुस्सघातको बुद्धधम्मसङ्घगुणे न जानाति, सो तं जीवितक्खयं पापेस्सती’’ति। सो गन्त्वा रञ्ञो तमत्थं आरोचेसि। राजा ‘‘साधू’’ति सम्पटिच्छित्वा हत्थाचरियं पक्कोसापेत्वा ‘‘सम्म, स्वे नाळागिरिं मत्तं कत्वा पातोव समणेन गोतमेन पटिपन्नवीथियं विस्सज्जेही’’ति आह। देवदत्तोपि नं ‘‘अञ्ञेसु दिवसेसु हत्थी कित्तकं सुरं पिवती’’ति पुच्छित्वा ‘‘अट्ठ घटे, भन्ते’’ति वुत्ते ‘‘तेन हि स्वे त्वं तं सोळस घटे पायेत्वा समणेन गोतमेन पटिपन्नवीथियं अभिमुखं करेय्यासी’’ति आह। सो ‘‘साधू’’ति सम्पटिच्छि। राजा नगरे भेरिं चरापेसि – ‘‘स्वे नाळागिरिं मत्तं कत्वा नगरे विस्सज्जेस्सति, नागरा पातोव सब्बकिच्चानि कत्वा अन्तरवीथिं मा पटिपज्जिंसू’’ति। देवदत्तोपि राजनिवेसना ओरुय्ह हत्थिसालं गन्त्वा हत्थिगोपके आमन्तेत्वा ‘‘मयं भणे उच्चट्ठानियं नीचट्ठाने, नीचट्ठानियं वा उच्चट्ठाने कातुं समत्था, सचे वो यसेन अत्थो, स्वे पातोव नाळागिरिं तिखिणसुराय सोळस घटे पायेत्वा समणस्स गोतमस्स आगमनवेलाय तुत्ततोमरेहि विज्झित्वा कुज्झापेत्वा हत्थिसालं भिन्दापेत्वा समणेन गोतमेन पटिपन्नवीथियं अभिमुखं कत्वा समणं गोतमं जीवितक्खयं पापेथा’’ति आह। ते ‘‘साधू’’ति सम्पटिच्छिंसु।&lt;br&gt;&#xA;सा पवत्ति सकलनगरे वित्थारिका अहोसि। बुद्धधम्मसङ्घमामका उपासका तं सुत्वा सत्थारं उपसङ्कमित्वा ‘‘भन्ते, देवदत्तो रञ्ञा सद्धिं एकतो हुत्वा स्वे तुम्हेहि पटिपन्नवीथियं नाळागिरिं विस्सज्जापेस्सति, स्वे पिण्डाय अपविसित्वा इधेव होथ, मयं विहारेयेव बुद्धप्पमुखस्स भिक्खुसङ्घस्स भिक्खं दस्सामा’’ति वदिंसु। सत्थापि ‘‘स्वे पिण्डाय न पविसिस्सामी’’ति अवत्वाव ‘‘अहं स्वे नाळागिरिं दमेत्वा पाटिहारियं कत्वा तित्थिये मद्दित्वा राजगहे पिण्डाय अचरित्वाव भिक्खुसङ्घपरिवुतो नगरा निक्खमित्वा वेळुवनमेव आगमिस्सामि, राजगहवासिनोपि बहूनि भत्तभाजनानि गहेत्वा वेळुवनमेव आगमिस्सन्ति, स्वे विहारेयेव भत्तग्गं भविस्सती’’ति इमिना कारणेन तेसं अधिवासेसि। ते तथागतस्स अधिवासनं विदित्वा भत्तभाजनानि आहरित्वा ‘‘विहारेयेव दानं दस्सामा’’ति पक्कमिंसु।&lt;br&gt;&#xA;सत्थापि पठमयामे धम्मं देसेत्वा मज्झिमयामे देवतानं पञ्हं विस्सज्जेत्वा पच्छिमयामस्स पठमकोट्ठासे सीहसेय्यं कप्पेत्वा दुतियकोट्ठासे फलसमापत्तिया वीतिनामेत्वा ततियकोट्ठासे महाकरुणासमापत्तिं समापज्जित्वा वुट्ठाय बोधनेय्यबन्धवे ओलोकेन्तो नाळागिरिदमने चतुरासीतिया पाणसहस्सानं धम्माभिसमयं दिस्वा विभाताय रत्तिया कतसरीरपटिजग्गनो हुत्वा आयस्मन्तं आनन्दं आमन्तेत्वा , ‘‘आनन्द, अज्ज राजगहपरिवत्तकेसु अट्ठारससु महाविहारेसु सब्बेसम्पि भिक्खूनं मयासद्धिं राजगहं पविसितुं आरोचेही’’ति आह। थेरो तथा अकासि। सब्बेपि भिक्खू वेळुवने सन्निपतिंसु। सत्था महाभिक्खुसङ्घपरिवुतो राजगहं पाविसि। अथ हत्थिमेण्डा यथानुसिट्ठं पटिपज्जिंसु, महन्तो समागमो अहोसि। सद्धासम्पन्ना मनुस्सा ‘‘अज्ज किर बुद्धनागस्स तिरच्छाननागेन सङ्गामो भविस्सति, अनूपमाय बुद्धलीलाय नाळागिरिदमनं पस्सिस्सामा’’ति पासादहम्मियगेहच्छदनादीनि अभिरुहित्वा अट्ठंसु। असद्धा पन मिच्छादिट्ठिका ‘‘अयं नाळागिरि चण्डो फरुसो मनुस्सघातको बुद्धादीनं गुणं न जानाति, सो अज्ज समणस्स गोतमस्स सुवण्णवण्णं सरीरं विद्धंसेत्वा जीवितक्खयं पापेस्सति, अज्ज पच्चामित्तस्स पिट्ठिं पस्सिस्सामा’’ति पासादादीसु अट्ठंसु।&lt;br&gt;&#xA;हत्थीपि भगवन्तं आगच्छन्तं दिस्वा मनुस्से तासेन्तो गेहानि विद्धंसेन्तो सकटानि संचुण्णेन्तो सोण्डं उस्सापेत्वा पहट्ठकण्णवालो पब्बतो विय अज्झोत्थरन्तो येन भगवा तेनाभिधावि। तं आगच्छन्तं दिस्वा भिक्खू भगवन्तं एतदवोचुं – ‘‘अयं, भन्ते, नाळागिरि चण्डो फरुसो मनुस्सघातको इमं रच्छं पटिपन्नो, न खो पनायं बुद्धादिगुणं जानाति, पटिक्कमतु, भन्ते, भगवा, पटिक्कमतु सुगतो’’ति। मा, भिक्खवे, भायित्थ, पटिबलो अहं नाळागिरिं दमेतुन्ति। अथायस्मा सारिपुत्तो सत्थारं याचि – ‘‘भन्ते, पितु उप्पन्नकिच्चं नाम जेट्ठपुत्तस्स भारो, अहमेव तं दमेमी’’ति। अथ नं सत्था, ‘‘सारिपुत्त, बुद्धबलं नाम अञ्ञं, सावकबलं अञ्ञं, तिट्ठ त्व’’न्ति पटिबाहि। एवं येभुय्येन असीति महाथेरा याचिंसु। सत्था सब्बेपि पटिबाहि। अथ आयस्मा आनन्दो सत्थरि बलवसिनेहेन अधिवासेतुं असक्कोन्तो ‘‘अयं हत्थी पठमं मं मारेतू’’ति तथागतस्सत्थाय जीवितं परिच्चजित्वा गन्त्वा सत्थु पुरतो अट्ठासि। अथ नं सत्था ‘‘अपेहि, आनन्द, मा मे पुरतो अट्ठासी’’ति आह। ‘‘भन्ते, अयं हत्थी चण्डो फरुसो मनुस्सघातको कप्पुट्ठानग्गिसदिसो पठमं मं मारेत्वा पच्छा तुम्हाकं सन्तिकं आगच्छतू’’ति थेरो अवच। यावततियं वुच्चमानोपि तथेव अट्ठासि न पटिक्कमि। अथ नं भगवा इद्धिबलेन पटिक्कमापेत्वा भिक्खूनं अन्तरे ठपेसि।&lt;br&gt;&#xA;तस्मिं खणे एका इत्थी नाळागिरिं दिस्वा मरणभयभीता पलायमाना अङ्केन गहितं दारकं हत्थिनो च तथागतस्स च अन्तरे छड्डेत्वा पलायि। हत्थी तं अनुबन्धित्वा निवत्तित्वा दारकस्स सन्तिकं अगमासि। तदा दारको महारवं रवि। सत्था नाळागिरिं ओदिस्सकमेत्ताय फरित्वा सुमधुरं ब्रह्मस्सरं निच्छारेत्वा ‘‘अम्भो नाळागिरि तं सोळस सुराघटे पायेत्वा मत्तं करोन्ता न ‘अञ्ञं गण्हिस्सती’ति करिंसु, ‘मं गण्हिस्सती’ति पन करिंसु, मा अकारणेन जङ्घायो किलमेन्तो विचरि, इतो एही’’ति पक्कोसि। सो सत्थु वचनं सुत्वा अक्खीनि उम्मीलेत्वा भगवतो रूपसिरिं ओलोकेत्वा पटिलद्धसंवेगो बुद्धतेजेन पच्छिन्नसुरामदो सोण्डं ओलम्बेन्तो कण्णे चालेन्तो आगन्त्वा तथागतस्स पादेसु पति। अथ नं सत्था, ‘‘नाळागिरि, त्वं तिरच्छानहत्थी, अहं बुद्धवारणो, इतो पट्ठाय मा चण्डो फरुसो मनुस्सघातको भव, सब्बसत्तेसु मेत्तचित्तं पटिलभा’’ति वत्वा दक्खिणहत्थं पसारेत्वा कुम्भे परामसित्वा –&lt;br&gt;&#xA;‘‘मा कुञ्जर नागमासदो, दुक्खो हि कुञ्जर नागमासदो।&lt;br&gt;&#xA;न हि नागहतस्स कुञ्जर, सुगति होति इतो परं यतो॥&lt;br&gt;&#xA;‘‘मा च मदो मा च पमादो, न हि पमत्ता सुगतिं वजन्ति ते।&lt;br&gt;&#xA;त्वञ्ञेव तथा करिस्ससि, येन त्वं सुगतिं गमिस्ससी’’ति॥ (चूळव॰ ३४२) –&lt;br&gt;&#xA;धम्मं देसेसि।&lt;br&gt;&#xA;तस्स सकलसरीरं पीतिया निरन्तरं फुटं अहोसि। सचे किर तिरच्छानगतो नाभविस्सा, सोतापत्तिफलं अधिगमिस्सा। मनुस्सा तं पाटिहारियं दिस्वा उन्नदिंसु अप्फोटिंसु, सञ्जातसोमनस्सा नानाभरणानि खिपिंसु, तानि हत्थिस्स सरीरं पटिच्छादयिंसु। ततो पट्ठाय नाळागिरि धनपालको नाम जातो। तस्मिं खो पन धनपालकसमागमे चतुरासीति पाणसहस्सानि अमतं पिविंसु। सत्था धनपालकं पञ्चसु सीलेसु पतिट्ठापेसि। सो सोण्डाय भगवतो पादे पंसूनि गहेत्वा उपरि मुद्धनि आकिरित्वा पटिकुटितोव पटिक्कमित्वा दस्सनूपचारे ठितो दसबलं वन्दित्वा निवत्तित्वा हत्थिसालं पाविसि। ततो पट्ठाय दन्तसुदन्तो हुत्वा न कञ्चि विहेठेति। सत्था निप्फन्नमनोरथो ‘‘येहि यं धनं खित्तं, तेसञ्ञेव तं होतू’’ति अधिट्ठाय ‘‘अज्ज मया महन्तं पाटिहारियं कतं, इमस्मिं नगरे पिण्डाय चरणं अप्पटिरूप’’न्ति तित्थिये मद्दित्वा भिक्खुसङ्घपरिवुतो जयप्पत्तो विय खत्तियो नगरा निक्खमित्वा वेळुवनमेव गतो। नगरवासिनो बहुं अन्नपानखादनीयं आदाय विहारं गन्त्वा महादानं पवत्तयिंसु।&lt;br&gt;&#xA;तं दिवसं सायन्हसमये धम्मसभं पूरेत्वा सन्निसिन्ना भिक्खू कथं समुट्ठापेसुं – ‘‘आवुसो, आयस्मता आनन्देन तथागतस्सत्थाय अत्तनो जीवितं परिच्चजन्तेन दुक्करं कतं, नाळागिरिं दिस्वा सत्थारा तिक्खत्तुं पटिबाहियमानोपि नापगतो, अहो दुक्करकारको, आवुसो, आयस्मा आनन्दो’’ति। सत्था ‘‘आनन्दस्स गुणकथा पवत्तति, गन्तब्बं मया एत्था’’ति गन्धकुटितो निक्खमित्वा आगन्त्वा ‘‘काय नुत्थ, भिक्खवे, एतरहि कथाय सन्निसिन्ना’’ति पुच्छित्वा ‘‘इमाय नामा’’ति वुत्ते ‘‘न, भिक्खवे, इदानेव, पुब्बेपि आनन्दो तिरच्छानयोनियं निब्बत्तोपि ममत्थाय जीवितं परिच्चजियेवा’’ति वत्वा तेहि याचितो अतीतं आहरि।&lt;br&gt;&#xA;अतीते महिंसकरट्ठे सागलनगरे सागलो नाम राजा धम्मेन रज्जं कारेसि। तदा नगरतो अविदूरे एकस्मिं नेसादगामके अञ्ञतरो नेसादो पासेहि सकुणे बन्धित्वा नगरे विक्किणन्तो जीविकं कप्पेसि। नगरतो च अविदूरे आवट्टतो द्वादसयोजनो मानुसियो नाम पदुमसरो अहोसि पञ्चवण्णपदुमसञ्छन्नो। तत्थ नानप्पकारो सकुणसङ्घो ओतरि। सो नेसादो तत्थ अनियामेन पासे ओड्डेसि। तस्मिं काले धतरट्ठो हंसराजा छन्नवुतिहंससहस्सपरिवारो चित्तकूटपब्बते सुवण्णगुहायं वसति, सुमुखो नामस्स सेनापति अहोसि। अथेकदिवसं ततो हंसयूथा कतिपया सुवण्णहंसा मानुसियं सरं गन्त्वा पहूतगोचरे तस्मिं यथासुखं विचरित्वा सुहिता चित्तकूटं आगन्त्वा धतरट्ठस्स आरोचेसुं – ‘‘महाराज, मनुस्सपथे मानुसियो नाम पदुमसरो सम्पन्नगोचरो, तत्थ गोचरं गण्हितुं गच्छामा’’ति। सो ‘‘मनुस्सपथो नाम सासङ्को सप्पटिभयो, मा वो रुच्चित्था’’ति पटिक्खिपित्वापि तेहि पुनप्पुनं वुच्चमानो ‘‘सचे तुम्हाकं रुच्चति, गच्छामा’’ति सपरिवारो तं सरं अगमासि। सो आकासा ओतरन्तो पादं पासे पवेसेन्तोयेव ओतरि। अथस्स पासो पादं अयपट्टकेन कड्ढन्तो विय आबन्धित्वा गण्हि। अथस्स ‘‘छिन्दिस्सामि न’’न्ति आकड्ढन्तस्स पठमवारे चम्मं छिज्जि, दुतियवारे मंसं छिज्जि, ततियवारे न्हारु छिज्जि, पासो अट्ठिं आहच्च अट्ठासि, लोहितं पग्घरि, बलववेदना पवत्तिंसु।&lt;br&gt;&#xA;सो चिन्तेसि – ‘‘सचाहं बद्धरवं रविस्सामि, ञातका मे उत्रस्ता हुत्वा गोचरं अग्गण्हित्वा छातज्झत्ताव पलायन्ता दुब्बलताय महासमुद्दे पतिस्सन्ती’’ति। सो वेदनं अधिवासेत्वा ञातीनं यावदत्थं चरित्वा हंसानं कीळनकाले महन्तेन सद्देन बद्धरवं रवि। तं सुत्वा ते हंसा मरणभयतज्जिता वग्गवग्गा हुत्वा चित्तकूटाभिमुखा पक्कमिंसु। तेसु पक्कन्तेसु सुमुखो हंससेनापति ‘‘कच्चि नु खो इदं भयं महाराजस्स उप्पन्नं, जानिस्सामि न’’न्ति वेगेन पक्खन्दित्वा पुरतो गच्छन्तस्स हंसगणस्स अन्तरे महासत्तं अदिस्वा मज्झिमहंसगणं विचिनि, तत्थपि अदिस्वा पच्छिमहंसगणं विचिनि, तत्थपि अदिस्वा ‘‘निस्संसयं तस्सेवेदं भयं उप्पन्न’’न्ति निवत्तित्वा आगच्छन्तो महासत्तं पासे बद्धं लोहितमक्खितं दुक्खातुरं पङ्कपिट्ठे निपन्नं दिस्वा ‘‘मा भायि, महाराज, अहं मम जीवितं परिच्चजित्वा तुम्हे पासतो मोचेस्सामी’’ति वदन्तो ओतरित्वा महासत्तं अस्सासेन्तोव पङ्कपिट्ठे निसीदि। अथ नं वीमंसन्तो महासत्तो पठमं गाथमाह –&lt;br&gt;&#xA;१.&lt;br&gt;&#xA;‘‘सुमुख अनुपचिनन्ता, पक्कमन्ति विहङ्गमा।&lt;br&gt;&#xA;गच्छ तुवम्पि मा कङ्खि, नत्थि बद्धे सहायता’’ति॥&lt;br&gt;&#xA;तत्थ अनुपचिनन्ताति सिनेहेन आलयवसेन अनोलोकेन्ता। पक्कमन्तीति एते छन्नवुति हंससहस्सा ञातिविहङ्गमा मं छड्डेत्वा गच्छन्ति, त्वम्पि गच्छ, मा इध वासं आकङ्खि, एवञ्हि पासेन बद्धे मयि सहायता नाम नत्थि, न हि ते अहं इदानि किञ्चि सहायकिच्चं कातुं सक्खिस्सामि, किं ते मया निरूपकारेन, पपञ्चं अकत्वा गच्छेवाति वदति।&lt;br&gt;&#xA;इतो परं –&lt;br&gt;&#xA;२.&lt;br&gt;&#xA;‘‘गच्छे वाहं न वा गच्छे, न तेन अमरो सियम्।&lt;br&gt;&#xA;सुखितं तं उपासित्वा, दुक्खितं तं कथं जहे॥&lt;br&gt;&#xA;३.&lt;br&gt;&#xA;‘‘मरणं वा तया सद्धिं, जीवितं वा तया विना।&lt;br&gt;&#xA;तदेव मरणं सेय्यो, यञ्चे जीवे तया विना॥&lt;br&gt;&#xA;४.&lt;br&gt;&#xA;‘‘नेस धम्मो महाराज, यं तं एवं गतं जहे।&lt;br&gt;&#xA;या गति तुय्हं सा मय्हं, रुच्चते विहगाधिप॥&lt;br&gt;&#xA;५.&lt;br&gt;&#xA;‘‘का नु पासेन बद्धस्स, गति अञ्ञा महानसा।&lt;br&gt;&#xA;सा कथं चेतयानस्स, मुत्तस्स तव रुच्चति॥&lt;br&gt;&#xA;६.&lt;br&gt;&#xA;‘‘कं वा त्वं पस्ससे अत्थं, मम तुय्हञ्च पक्खिम।&lt;br&gt;&#xA;ञातीनं वावसिट्ठानं, उभिन्नं जीवितक्खये॥&lt;br&gt;&#xA;७.&lt;br&gt;&#xA;‘‘यं न कञ्चनदेपिञ्छ, अन्धेन तमसा गतम्।&lt;br&gt;&#xA;तादिसे सञ्चजं पाणं, कमत्थमभिजोतये॥&lt;br&gt;&#xA;८.&lt;br&gt;&#xA;‘‘कथं नु पततं सेट्ठ, धम्मे अत्थं न बुज्झसि।&lt;br&gt;&#xA;धम्मो अपचितो सन्तो, अत्थं दस्सेति पाणिनं॥&lt;br&gt;&#xA;९.&lt;br&gt;&#xA;‘‘सोहं धम्मं अपेक्खानो, धम्मा चत्थं समुट्ठितम्।&lt;br&gt;&#xA;भत्तिञ्च तयि सम्पस्सं, नावकङ्खामि जीवितं॥&lt;br&gt;&#xA;१०. ‘‘अद्धा एसो सतं धम्मो, यो मित्तो मित्तमापदे।&lt;br&gt;&#xA;न चजे जीवितस्सापि, हेतुधम्ममनुस्सरं॥&lt;br&gt;&#xA;११.&lt;br&gt;&#xA;‘‘स्वायं धम्मो च ते चिण्णो, भत्ति च विदिता मयि।&lt;br&gt;&#xA;कामं करस्सु मय्हेतं, गच्छेवानुमतो मया॥&lt;br&gt;&#xA;१२.&lt;br&gt;&#xA;‘‘अपि त्वेवं गते काले, यं खण्डं ञातिनं मया।&lt;br&gt;&#xA;तया तं बुद्धिसम्पन्नं, अस्स परमसंवुतं॥&lt;br&gt;&#xA;१३.&lt;br&gt;&#xA;‘‘इच्चेवं मन्तयन्तानं, अरियानं अरियवुत्तिनम्।&lt;br&gt;&#xA;पच्चदिस्सथ नेसादो, आतुरानमिवन्तको॥&lt;br&gt;&#xA;१४.&lt;br&gt;&#xA;‘‘ते सत्तुमभिसञ्चिक्ख, दीघरत्तं हिता दिजा।&lt;br&gt;&#xA;तुण्हीमासित्थ उभयो, न सञ्चलेसुमासना॥&lt;br&gt;&#xA;१५.&lt;br&gt;&#xA;‘‘धतरट्ठे च दिस्वान, समुड्डेन्ते ततो ततो।&lt;br&gt;&#xA;अभिक्खमथ वेगेन, दिजसत्तु दिजाधिपे॥&lt;br&gt;&#xA;१६.&lt;br&gt;&#xA;‘‘सो च वेगेनभिक्कम्म, आसज्ज परमे दिजे।&lt;br&gt;&#xA;पच्चकमित्थ नेसादो, बद्धा इति विचिन्तयं॥&lt;br&gt;&#xA;१७.&lt;br&gt;&#xA;‘‘एकंव बद्धमासीनं, अबद्धञ्च पुनापरम्।&lt;br&gt;&#xA;आसज्ज बद्धमासीनं, पेक्खमानमदीनवं॥&lt;br&gt;&#xA;१८.&lt;br&gt;&#xA;‘‘ततो सो विमतोयेव, पण्डरे अज्झभासथ।&lt;br&gt;&#xA;पवड्ढकाये आसीने, दिजसङ्घगणाधिपे॥&lt;br&gt;&#xA;१९.&lt;br&gt;&#xA;‘‘यं नु पासेन महता, बद्धो न कुरुते दिसम्।&lt;br&gt;&#xA;अथ कस्मा अबद्धो त्वं, बली पक्खि न गच्छसि॥&lt;br&gt;&#xA;२०.&lt;br&gt;&#xA;‘‘किं नु त्यायं दिजो होति, मुत्तो बद्धं उपाससि।&lt;br&gt;&#xA;ओहाय सकुणा यन्ति, किं एको अवहीयसि॥&lt;br&gt;&#xA;२१.&lt;br&gt;&#xA;‘‘राजा मे सो दिजामित्त, सखा पाणसमो च मे।&lt;br&gt;&#xA;नेव नं विजहिस्सामि, याव कालस्स परियायं॥&lt;br&gt;&#xA;२२.&lt;br&gt;&#xA;‘‘कथं पनायं विहङ्गो, नाद्दस पासमोड्डितम्।&lt;br&gt;&#xA;पदञ्हेतं महन्तानं, बोद्धुमरहन्ति आपदं॥&lt;br&gt;&#xA;२३.&lt;br&gt;&#xA;‘‘यदा पराभवो होति, पोसो जीवितसङ्खये।&lt;br&gt;&#xA;अथ जालञ्च पासञ्च, आसज्जापि न बुज्झति॥&lt;br&gt;&#xA;२४.&lt;br&gt;&#xA;‘‘अपि त्वेव महापञ्ञ, पासा बहुविधा तता।&lt;br&gt;&#xA;गुय्हमासज्ज बज्झन्ति, अथेवं जीवितक्खये’’ति॥ –&lt;br&gt;&#xA;इमासं गाथानं सम्बन्धो पाळिनयेनेव वेदितब्बो।&lt;br&gt;&#xA;तत्थ गच्छे वाति, महाराज, अहं इतो गच्छेय्यं वा न वा, नाहं तेन गमनेन वा अगमनेन वा अमरो सियं, अहञ्हि इतो गतोपि अगतोपि मरणतो अमुत्तोव, इतो पुब्बे पन सुखितं तं उपासित्वा इदानि दुक्खितं तं कथं जहेय्यन्ति वदति। मरणं वाति मम अगच्छन्तस्स वा तया सद्धिं मरणं भवेय्य, गच्छन्तस्स वा तया विना जीवितम्। तेसु द्वीसु यं तया सद्धिं मरणं, तदेव मे वरं, यं तया विना जीवेय्यं, न मे तं वरन्ति अत्थो। रुच्चतेति या तव गति निप्फत्ति, साव मय्हं रुच्चति। सा कथन्ति सम्म सुमुख मम ताव दळ्हेन वालपासेन बद्धस्स परहत्थं गतस्स सा गति रुच्चतु, तव पन चेतयानस्स सचेतनस्स पञ्ञवतो मुत्तस्स कथं रुच्चति।&lt;br&gt;&#xA;पक्खिमाति पक्खसम्पन्न। उभिन्नन्ति अम्हाकं द्विन्नं जीवितक्खये सति त्वं मम वा तव वा अवसिट्ठञातीनं वा कं अत्थं पस्ससि। यं नाति एत्थ न-कारो उपमाने। कञ्चनदेपिञ्छाति कञ्चनद्वेपिञ्छ, अयमेव वा पाठो, कञ्चनसदिसउभयपक्खाति अत्थो। तमसाति तमसि। गतन्ति कतं, अयमेव वा पाठो। पुरिमस्स न-कारस्स इमिना सम्बन्धो, ‘‘न कत’’न्ति कतं वियाति अत्थो। इदं वुत्तं होति – तयि पाणं चजन्तेपि अचजन्तेपि मम जीवितस्स अभावा यं तव पाणसञ्चजनं, तं अन्धेन तमसि कतं विय किञ्चिदेव रूपकम्मं अपच्चक्खगुणं, तादिसे तव अपच्चक्खगुणे पाणसञ्चजने त्वं पाणं सञ्चजन्तो कमत्थं जोतेय्यासीति।&lt;br&gt;&#xA;धम्मो अपचितो सन्तोति धम्मो पूजितो मानितो समानो। अत्थं दस्सेतीति वुद्धिं दस्सेति। अपेक्खानोति अपेक्खन्तो। धम्मा चत्थन्ति धम्मतो च अत्थं समुट्ठितं पस्सन्तो । भत्तिन्ति सिनेहम्। सतं धम्मोति पण्डितानं सभावो। यो मित्तोति यो मित्तो आपदासु मित्तं न चजे, तस्स अचजन्तस्स मित्तस्स एस सभावो नाम अद्धा सतं धम्मो। विदिताति पाकटा जाता। कामं करस्सूति एतं मम कामं मया इच्छितं मम वचनं करस्सु। अपि त्वेवं गते कालेति अपि तु एवं गते काले मयि इमस्मिं ठाने पासेन बद्धे। परमसंवुतन्ति परमपरिपुण्णम्।&lt;br&gt;&#xA;इच्चेवं मन्तयन्तानन्ति ‘‘गच्छ, न गच्छामी’’ति एवं कथेन्तानं अरियानन्ति आचारअरियानम्। पच्चदिस्सथाति कासायानि निवासेत्वा रत्तमालं पिळन्धित्वा मुग्गरं आदाय आगच्छन्तो अदिस्सथ। आतुरानन्ति गिलानानं मच्चु विय। अभिसञ्चिक्खाति, भिक्खवे, ते उभोपि सत्तुं आयन्तं पस्सित्वा। हिताति दीघरत्तं अञ्ञमञ्ञस्स हिता मुदुचित्ता। न सञ्चलेसुमासनाति आसनतो न चलिंसु, यथानिसिन्नाव अहेसुम्। सुमुखो पन ‘‘अयं नेसादो आगन्त्वा पहरन्तो मं पठमं पहरतू’’ति चिन्तेत्वा महासत्तं पच्छतो कत्वा निसीदि।&lt;br&gt;&#xA;धतरट्ठेति हंसे। समुड्डेन्तेति मरणभयेन इतो चितो च उप्पतन्ते दिस्वा। आसज्जाति इतरे द्वे जने उपगन्त्वा। पच्चकमित्थाति ‘‘बद्धा, न बद्धा’’ति चिन्तेन्तो उपधारेन्तो अकमित्थ, वेगं हापेत्वा सणिकं अगमासि। आसज्ज बद्धमासीनन्ति बद्धं महासत्तं उपगन्त्वा निसिन्नं सुमुखम्। अदीनवन्तिआदीनवमेव हुत्वा महासत्तं ओलोकेन्तं दिस्वा। विमतोति किं नु खो अबद्धो बद्धस्स सन्तिके निसिन्नो, कारणं पुच्छिस्सामीति विमतिजातो हुत्वाति अत्थो। पण्डरेति हंसे, अथ वा परिसुद्धे निम्मले, सम्पहट्ठकञ्चनवण्णेति अत्थो। पवड्ढकायेति वड्ढितकाये महासरीरे। यं नूति यं ताव एसो महापासेन बद्धो। न कुरुते दिसन्ति पलायनत्थाय एकं दिसं न भजति, तं युत्तन्ति अधिप्पायो। बलीति बलसम्पन्नो हुत्वापि। पक्खीति तं आलपति। ओहायाति छड्डेत्वा। यन्तीति सेससकुणा गच्छन्ति। अवहीयसीति ओहीयसि।&lt;br&gt;&#xA;दिजामित्ताति दिजानं अमित्त। याव कालस्स परियायन्ति याव मरणस्स वारो आगच्छति। कथं पनायन्ति त्वं राजा मे सोति वदसि, राजानो च नाम पण्डिता होन्ति, इतिपि पण्डितो समानो केन कारणेन ओड्डितं पासं न अद्दस। पदं हेतन्ति यसमहत्तं वा ञाणमहत्तं वा पत्तानं अत्तनो आपदबुज्झनं नाम पदं कारणं, तस्मा ते आपदं बोद्धुमरहन्ति। पराभवोति अवड्ढि। आसज्जापीति उपगन्त्वापि न बुज्झति। तताति वितता ओड्डिता। गुय्हमासज्जाति तेसु पासेसु यो गुळ्हो पटिच्छन्नो पासो, तं आसज्ज बज्झन्ति। अथेवन्ति अथ एवं जीवितक्खये बज्झन्तेवाति अत्थो।&lt;br&gt;&#xA;इति नं सो कथासल्लापेन मुदुहदयं कत्वा महासत्तस्स जीवितं याचन्तो गाथमाह –&lt;br&gt;&#xA;२५.&lt;br&gt;&#xA;‘‘अपि नायं तया सद्धिं, संवासस्स सुखुद्रयो।&lt;br&gt;&#xA;अपि नो अनुमञ्ञासि, अपि नो जीवितं ददे’’ति॥&lt;br&gt;&#xA;तत्थ अपि नायन्ति अपि नु अयम्। सुखुद्रयोति सुखफलो। अपि नो अनुमञ्ञासीति चित्तकूटं गन्त्वा ञातके पस्सितुं त्वं अपि नो अनुजानेय्यासि। अपि नो जीवितं ददेति अपि नो इमाय कथाय उप्पन्नविस्सासो न मारेय्यासीति।&lt;br&gt;&#xA;सो तस्स मधुरकथाय बज्झित्वा गाथमाह –&lt;br&gt;&#xA;२६.&lt;br&gt;&#xA;‘‘न चेव मे त्वं बद्धोसि, नपि इच्छामि ते वधम्।&lt;br&gt;&#xA;कामं खिप्पमितो गन्त्वा, जीव त्वं अनिघो चिर’’न्ति॥&lt;br&gt;&#xA;ततो सुमुखो चतस्सो गाथा अभासि –&lt;br&gt;&#xA;२७.&lt;br&gt;&#xA;‘‘नेवाहमेतमिच्छामि , अञ्ञत्रेतस्स जीविता।&lt;br&gt;&#xA;सचे एकेन तुट्ठोसि, मुञ्चेतं मञ्च भक्खय॥&lt;br&gt;&#xA;२८.&lt;br&gt;&#xA;‘‘आरोहपरिणाहेन, तुल्यास्मा वयसा उभो।&lt;br&gt;&#xA;न ते लाभेन जीवत्थि, एतेन निमिना तुवं॥&lt;br&gt;&#xA;२९.&lt;br&gt;&#xA;‘‘तदिङ्घ समपेक्खस्सु, होतु गिद्धि तवम्हसु।&lt;br&gt;&#xA;मं पुब्बे बन्ध पासेन, पच्छा मुञ्च दिजाधिपं॥&lt;br&gt;&#xA;३०.&lt;br&gt;&#xA;‘‘तावदेव च ते लाभो, कतास्स याचनाय च।&lt;br&gt;&#xA;मित्ति च धतरट्ठेहि, यावजीवाय ते सिया’’ति॥&lt;br&gt;&#xA;तत्थ एतन्ति यं अञ्ञत्र एतस्स जीविता मम जीवितं, एतं अहं नेव इच्छामि। तुल्यास्माति समाना होम। निमिना तुवन्ति परिवत्तेहि त्वम्। तवम्हसूति तव अम्हेसु गिद्धि होतु, किं ते एतेन, मयि लोभं उप्पादेहीति वदति। तावदेवाति तत्तकोयेव। याचनाय चाति या मम याचना, साव कता अस्साति अत्थो।&lt;br&gt;&#xA;इति सो ताय धम्मदेसनाय तेले पक्खित्तकप्पासपिचु विय मुदुगतहदयो महासत्तं तस्स दायं कत्वा ददन्तो आह –&lt;br&gt;&#xA;३१.&lt;br&gt;&#xA;‘‘पस्सन्तु नो महासङ्घा, तया मुत्तं इतो गतम्।&lt;br&gt;&#xA;मित्तामच्चा च भच्चा च, पुत्तदारा च बन्धवा॥&lt;br&gt;&#xA;३२.&lt;br&gt;&#xA;‘‘न च ते तादिसा मित्ता, बहूनं इध विज्जति।&lt;br&gt;&#xA;यथा त्वं धतरट्ठस्स, पाणसाधारणो सखा॥&lt;br&gt;&#xA;३३.&lt;br&gt;&#xA;‘‘सो ते सहायं मुञ्चामि, होतु राजा तवानुगो।&lt;br&gt;&#xA;कामं खिप्पमितो गन्त्वा, ञातिमज्झे विरोचथा’’ति॥&lt;br&gt;&#xA;तत्थ नोति निपातमत्तम्। तया मुत्तन्ति इमञ्हि त्वञ्ञेव मुञ्चसि नाम, तस्मा इमं तया मुत्तं इतो चित्तकूटपब्बतं गतं महन्ता ञातिसङ्घा एते च मित्तादयो पस्सन्तु। एत्थ च बन्धवाति एकलोहितसम्बन्धा। विज्जतीति विज्जन्ति। पाणसाधारणोति साधारणपाणो अविभत्तजीविको, यथा त्वं एतस्स सखा, एतादिसा अञ्ञेसं बहूनं मित्ता नाम न विज्जन्ति। तवानुगोति एतं दुक्खितं आदाय पुरतो गच्छन्तस्स तव अयं अनुगो होतूति।&lt;br&gt;&#xA;एवं वत्वा पन नेसादपुत्तो मेत्तचित्तेन महासत्तं उपसङ्कमित्वा बन्धनं छिन्दित्वा आलिङ्गित्वा सरतो निक्खामेत्वा सरतीरे तरुणदब्बतिणपिट्ठे निसीदापेत्वा पादे बन्धनपासं मुदुचित्तेन सणिकं मोचेत्वा दूरे खिपित्वा महासत्ते बलवसिनेहं पच्चुपट्ठापेत्वा मेत्तचित्तेन उदकं आदाय लोहितं धोवित्वा पुनप्पुनं परिमज्जि। तस्स मेत्तचित्तानुभावेन बोधिसत्तस्स पादे सिरा सिराहि, मंसं मंसेन, चम्मं चम्मेन घटितं, तावदेव पादो संरुळ्हो सञ्जातछविसञ्जातलोमो अहोसि अबद्धपादेन निब्बिसेसो। बोधिसत्तो सुखितो पकतिभावेनेव निसीदि। अथ सुमुखो अत्तानं निस्साय महासत्तस्स सुखितभावं दिस्वा सञ्जातसोमनस्सो नेसादस्स थुतिमकासि। तमत्थं पकासेन्तो सत्था आह –&lt;br&gt;&#xA;३४.&lt;br&gt;&#xA;‘‘सो पतीतो पमुत्तेन, भत्तुना भत्तुगारवो।&lt;br&gt;&#xA;अज्झभासथ वक्कङ्गो, वाचं कण्णसुखं भणं॥&lt;br&gt;&#xA;३५.&lt;br&gt;&#xA;‘‘एवं लुद्दक नन्दस्सु, सह सब्बेहि ञातिभि।&lt;br&gt;&#xA;यथाहमज्ज नन्दामि, मुत्तं दिस्वा दिजाधिप’’न्ति॥&lt;br&gt;&#xA;तत्थ वक्कङ्गोति वङ्कगीवो।&lt;br&gt;&#xA;एवं लुद्दस्स थुतिं कत्वा सुमुखो बोधिसत्तं आह – ‘‘महाराज, इमिना अम्हाकं महाउपकारो कतो, अयञ्हि अम्हाकं वचनं अकत्वा कीळाहंसे नो कत्वा इस्सरानं देन्तो बहुं धनं लभेय्य, मारेत्वा मंसं विक्किणन्तो मूलम्पि लभेथ, अत्तनो पन जीवितं अनोलोकेत्वा अम्हाकं वचनं अकरि , इमं रञ्ञो सन्तिकं नेत्वा सुखजीवितं करोमा’’ति। महासत्तो सम्पटिच्छि। सुमुखो अत्तनो भासाय महासत्तेन सद्धिं कथेत्वा पुन मनुस्सभासाय लुद्दपुत्तं आमन्तेत्वा ‘‘सम्म, त्वं किमत्थं पासे ओड्डेसी’’ति पुच्छित्वा ‘‘धनत्थ’’न्ति वुत्ते ‘‘एवं सन्ते अम्हे आदाय नगरं पविसित्वा रञ्ञो दस्सेहि, बहुं ते धनं दापेस्सामी’’ति वत्वा आह –&lt;br&gt;&#xA;३६.&lt;br&gt;&#xA;‘‘एहि तं अनुसिक्खामि, यथा त्वमपि लच्छसे।&lt;br&gt;&#xA;लाभं तवायं धतरट्ठो, पापं किञ्चि न दक्खति॥&lt;br&gt;&#xA;३७.&lt;br&gt;&#xA;‘‘खिप्पमन्तेपुरं नेत्वा, रञ्ञो दस्सेहि नो उभो।&lt;br&gt;&#xA;अबद्धे पकतिभूते, काजे उभयतो ठिते॥&lt;br&gt;&#xA;३८.&lt;br&gt;&#xA;‘‘धतरट्ठा महाराज, हंसाधिपतिनो इमे।&lt;br&gt;&#xA;अयञ्हि राजा हंसानं, अयं सेनापतीतरो॥&lt;br&gt;&#xA;३९. ‘‘असंसयं इमं दिस्वा, हंसराजं नराधिपो।&lt;br&gt;&#xA;पतीतो सुमनो वित्तो, बहुं दस्सति ते धन’’न्ति॥&lt;br&gt;&#xA;तत्थ अनुसिक्खामीति अनुसासामि। पापन्ति लामकम्। रञ्ञो दस्सेहि नो उभोति अम्हे उभोपि रञ्ञो दस्सेहि। अयं बोधिसत्तस्स पञ्ञापभावदस्सनत्थं, अत्तनो मित्तधम्मस्स आविभावनत्थं, लुद्दस्स धनलाभत्थं, रञ्ञो सीलेसु पतिट्ठापनत्थञ्चाति चतूहि कारणेहि एवमाह। धतरट्ठाति नेत्वा च पन रञ्ञो एवं आचिक्खेय्यासि, ‘‘महाराज, इमे धतरट्ठकुले जाता द्वे हंसाधिपतिनो, एतेसु अयं राजा, इतरो सेनापती’’ति। इति नं सिक्खापेसि। ‘‘पतीतो’’तिआदीनि तीणिपि तुट्ठाकारवेवचनानेव।&lt;br&gt;&#xA;एवं वुत्ते लुद्दो, ‘‘सामि, मा वो राजदस्सनं रुच्चि, राजानो नाम चलचित्ता, कीळाहंसे वा वो करेय्युं मारापेय्युं वा’’ति वत्वा, ‘‘सम्म, मा भायि, अहं तादिसं कक्खळं लुद्दं लोहितपाणिं धम्मकथाय मुदुकं कत्वा मम पादेसु पातेसिं, राजानो नाम पुञ्ञवन्तो पञ्ञवन्तो च सुभासितदुब्भासितञ्ञू च, खिप्पं अम्हे रञ्ञो दस्सेही’’ति वुत्ते ‘‘तेन हि मा मय्हं कुज्झित्थ, अहं अवस्सं तुम्हाकं रुचिया नेमी’’ति वत्वा उभोपि काजं आरोपेत्वा राजकुलं गन्त्वा रञ्ञो दस्सेत्वा रञ्ञा पुट्ठो यथाभूतं आरोचेसि। तमत्थं पकासेन्तो सत्था आह –&lt;br&gt;&#xA;४०.&lt;br&gt;&#xA;‘‘तस्स तं वचनं सुत्वा, कम्मुना उपपादयि।&lt;br&gt;&#xA;खिप्पमन्तेपुरं गन्त्वा, रञ्ञो हंसे अदस्सयि।&lt;br&gt;&#xA;अबद्धे पकतिभूते, काजे उभयतो ठिते॥&lt;br&gt;&#xA;४१.&lt;br&gt;&#xA;‘‘धतरट्ठा महाराज, हंसाधिपतिनो इमे।&lt;br&gt;&#xA;अयञ्हि राजा हंसानं, अयं सेनापतीतरो।&lt;br&gt;&#xA;४२.&lt;br&gt;&#xA;‘‘कथं पनिमे विहङ्गा, तव हत्थत्तमागता।&lt;br&gt;&#xA;कथं लुद्दो महन्तानं, इस्सरे इध अज्झगा॥&lt;br&gt;&#xA;४३.&lt;br&gt;&#xA;‘‘विहिता सन्तिमे पासा, पल्ललेसु जनाधिप।&lt;br&gt;&#xA;यं यदायतनं मञ्ञे, दिजानं पाणरोधनं॥&lt;br&gt;&#xA;४४.&lt;br&gt;&#xA;‘‘तादिसं पासमासज्ज, हंसराजा अबज्झथ।&lt;br&gt;&#xA;तं अबद्धो उपासिनो, ममायं अज्झभासथ॥&lt;br&gt;&#xA;४५.&lt;br&gt;&#xA;‘‘सुदुक्करं अनरियेभि, दहते भावमुत्तमम्।&lt;br&gt;&#xA;भत्तुरत्थे परक्कन्तो, धम्मयुत्तो विहङ्गमो॥&lt;br&gt;&#xA;४६.&lt;br&gt;&#xA;‘‘अत्तनायं चजित्वान, जीवितं जीवितारहो।&lt;br&gt;&#xA;अनुत्थुनन्तो आसीनो, भत्तु याचित्थ जीवितं॥&lt;br&gt;&#xA;४७.&lt;br&gt;&#xA;‘‘तस्स तं वचनं सुत्वा, पसादमहमज्झगा।&lt;br&gt;&#xA;ततो नं पामुचिं पासा, अनुञ्ञासिं सुखेन च॥&lt;br&gt;&#xA;४८.&lt;br&gt;&#xA;‘‘सो पतीतो पमुत्तेन, भत्तुना भत्तुगारवो।&lt;br&gt;&#xA;अज्झभासथ वक्कङ्गो, वाचं कण्णसुखं भणं॥&lt;br&gt;&#xA;४९.&lt;br&gt;&#xA;‘‘एवं लुद्दक नन्दस्सु, सह सब्बेहि ञातिभि।&lt;br&gt;&#xA;यथाहमज्ज नन्दामि, मुत्तं दिस्वा दिजाधिपं॥&lt;br&gt;&#xA;५०.&lt;br&gt;&#xA;‘‘एहि तं अनुसिक्खामि, यथा त्वमपि लच्छसे।&lt;br&gt;&#xA;लाभं तवायं धतरट्ठो, पापं किञ्चि न दक्खति॥&lt;br&gt;&#xA;५१.&lt;br&gt;&#xA;‘‘खिप्पमन्तेपुरं नेत्वा, रञ्ञो दस्सेहि नो उभो।&lt;br&gt;&#xA;अबद्धे पकतिभूते, काजे उभयतो ठिते॥&lt;br&gt;&#xA;५२.&lt;br&gt;&#xA;‘‘धतरट्ठा महाराज, हंसाधिपतिनो इमे।&lt;br&gt;&#xA;अयञ्हि राजा हंसानं, अयं सेनापतीतरो॥&lt;br&gt;&#xA;५३.&lt;br&gt;&#xA;‘‘असंसयं इमं दिस्वा, हंसराजं नराधिपो।&lt;br&gt;&#xA;पतीतो सुमनो वित्तो, बहुं दस्सति ते धनं॥&lt;br&gt;&#xA;५४.&lt;br&gt;&#xA;‘‘एवमेतस्स वचना, आनीतामे उभो मया।&lt;br&gt;&#xA;एत्थेव हि इमे आसुं, उभो अनुमता मया॥&lt;br&gt;&#xA;५५.&lt;br&gt;&#xA;‘‘सोयं एवं गतो पक्खी, दिजो परमधम्मिको।&lt;br&gt;&#xA;मादिसस्स हि लुद्दस्स, जनयेय्याथ मद्दवं॥&lt;br&gt;&#xA;५६.&lt;br&gt;&#xA;‘‘उपायनञ्च ते देव, नाञ्ञं पस्सामि एदिसम्।&lt;br&gt;&#xA;सब्बसाकुणिकागामे, तं पस्स मनुजाधिपा’’ति॥&lt;br&gt;&#xA;तत्थ कम्मुना उपपादयीति यं सो अवच, तं करोन्तो कायकम्मेन सम्पादेसि। गन्त्वाति हंसराजेन निसिन्नकाजकोटिं उच्चतरं, सेनापतिना निसिन्नकाजकोटिं थोकं नीचं कत्वा उभोपि ते उक्खिपित्वा ‘‘हंसराजा च सेनापति च राजानं पस्सितुं गच्छन्ति, उस्सरथ उस्सरथा’’ति जनं उस्सारेन्तो ‘‘एवरूपा नाम सोभग्गप्पत्ता सुवण्णवण्णा हंसराजानो न दिट्ठपुब्बा’’ति मुदुहदयेसु मनुस्सेसु पसंसन्तेसु खिप्पमन्तेपुरं गन्त्वा। अदस्सयीति ‘‘हंसराजानो तुम्हे दट्ठुं आगता’’ति रञ्ञो आरोचापेत्वा तेन तुट्ठचित्तेन ‘‘आगच्छन्तू’’ति पक्कोसापितो अभिहरित्वा दस्सेसि। हत्थत्तन्ति हत्थेसु आगतं, पत्तन्ति वुत्तं होति। महन्तानन्ति यसमहन्तप्पत्तानं सुवण्णवण्णानं धतरट्ठहंसानं इस्सरे सामिनो कथं त्वं लुद्दो हुत्वा अधिगतोति पुच्छति। ‘‘इस्सरमिधमज्झगा’’तिपि पाठो, एतेसं इस्सरियं त्वं कथं अज्झगाति अत्थो।&lt;br&gt;&#xA;विहिताति योजिता। यं यदायतनं मञ्ञेति, महाराज, यं यं समोसरणट्ठानं दिजानं पाणरोधनं जीवितक्खयकरं मञ्ञामि, तत्थ तत्थ मया पल्ललेसु पासा विहिता। तादिसन्ति मानुसियसरे तथाविधं पाणरोधनं मया विहितं पासम्। तन्ति तं एतं तत्थ बद्धम्। उपासिनोति अत्तनो जीवितं अगणेत्वा उपगन्त्वा निसिन्नो। ममायन्ति मं अयं सेनापति अज्झभासथ, मया सद्धिं कथेसि। सुदुक्करन्ति तस्मिं खणे एस अम्हादिसेहि अनरियेहि सुदुक्करं अकासि। किं तन्ति? दहते भावमुत्तमं, अत्तनो उत्तमं अज्झासयं दहति विदहति पकासेति। अत्तनायन्ति अत्तनो अयम्। अनुत्थुनन्तोति भत्तुगुणे वण्णेन्तो तस्स जीवितं मुञ्चाति मं याचि।&lt;br&gt;&#xA;तस्साति तस्स तथा याचन्तस्स। सुखेन चाति यथासुखेन चित्तकूटं गन्त्वा ञातिसङ्घं पस्सथाति च अनुजानिम्। एत्थेव हीति मया पन इमे द्वे एत्थ मानुसियसरेयेव चित्तकूटगमनाय अनुमता अहेसुम्। एवं गतोति एवं सत्तु हत्थगतो। जनयेय्याथ मद्दवन्ति अत्तनि मेत्तचित्तं जनेसि। उपायनन्ति पण्णाकारम्। सब्बसाकुणिकागामेति सब्बस्मिम्पि साकुणिकगामे नाहं अञ्ञं तव एवरूपं केनचि साकुणिकेन आभतपुब्बं उपायनं पस्सामि। तं पस्साति तं मया आभतं उपायनं पस्स मनुजाधिपाति।&lt;br&gt;&#xA;एवं सो ठितकोव सुमुखस्स गुणं कथेसि। ततो राजा हंसरञ्ञो महारहं आसनं, सुमुखस्स च सुवण्णभद्दपीठकं दापेत्वा तेसं तत्थ निसिन्नानं सुवण्णभाजनेहि लाजमधुफाणितादीनि दापेत्वा निट्ठिते पानभोजनकिच्चे अञ्जलिं पग्गय्ह महासत्तं धम्मकथं याचित्वा सुवण्णपीठके निसीदि। सो तेन याचितो पटिसन्थारं ताव अकासि। तमत्थं पकासेन्तो सत्था आह –&lt;br&gt;&#xA;५७.&lt;br&gt;&#xA;‘‘दिस्वा निसिन्नं राजानं, पीठे सोवण्णये सुभे।&lt;br&gt;&#xA;अज्झभासथ वक्कङ्गो, वाचं कण्णसुखं भणं॥&lt;br&gt;&#xA;५८.&lt;br&gt;&#xA;‘‘कच्चि नु भोतो कुसलं, कच्चि भोतो अनामयम्।&lt;br&gt;&#xA;कच्चि रट्ठमिदं फीतं, धम्मेन मनुसाससि॥&lt;br&gt;&#xA;५९.&lt;br&gt;&#xA;‘‘कुसलञ्चेव मे हंस, अथो हंस अनामयम्।&lt;br&gt;&#xA;अथो रट्ठमिदं फीतं, धम्मेन मनुसासहं॥&lt;br&gt;&#xA;६०.&lt;br&gt;&#xA;‘‘कच्चि भोतो अमच्चेसु, दोसो कोचि न विज्जति।&lt;br&gt;&#xA;कच्चि च ते तवत्थेसु, नावकङ्खन्ति जीवितं॥&lt;br&gt;&#xA;६१.&lt;br&gt;&#xA;‘‘अथोपि मे अमच्चेसु, दोसो कोचि न विज्जति।&lt;br&gt;&#xA;अथोपि ते ममत्थेसु, नावकङ्खन्ति जीवितं॥&lt;br&gt;&#xA;६२.&lt;br&gt;&#xA;‘‘कच्चि ते सादिसी भरिया, अस्सवा पियभाणिनी।&lt;br&gt;&#xA;पुत्तरूपयसूपेता, तव छन्दवसानुगा॥&lt;br&gt;&#xA;६३.&lt;br&gt;&#xA;‘‘अथो मे सादिसी भरिया, अस्सवा पियभाणिनी।&lt;br&gt;&#xA;पुत्तरूपयसूपेता, मम छन्दवसानुगा’’ति॥&lt;br&gt;&#xA;तत्थ राजानन्ति सागलराजानम्। वक्कङ्गोति हंसराजा। धम्मेन मनुसाससीति धम्मेन अनुसाससि। दोसोति अपराधो। तवत्थेसूति उप्पन्नेसु तव युद्धादीसु अत्थेसु। नावकङ्खन्तीति उरं दत्वा परिच्चजन्ता किच्चि अत्तनो जीवितं न पत्थेन्ति, जीवितञ्च चजित्वा तवेवत्थं करोन्ति। सादिसीति समानजातिका। अस्सवाति वचनसम्पटिच्छिका। पुत्तरूपयसूपेताति पुत्तेहि च रूपेन च यसेन च उपेता। तव छन्दवसानुगाति कच्चि तव अज्झासयं तव वसं अनुवत्तति, न अत्तनो चित्तवसेन वत्ततीति पुच्छति।&lt;br&gt;&#xA;एवं बोधिसत्तेन पटिसन्थारे कते पुन राजा तेन सद्धिं कथेन्तो आह –&lt;br&gt;&#xA;६४.&lt;br&gt;&#xA;‘‘भवन्तं कच्चि नु महा-सत्तुहत्थत्ततं गतो।&lt;br&gt;&#xA;दुक्खमापज्जि विपुलं, तस्मिं पठममापदे॥&lt;br&gt;&#xA;६५.&lt;br&gt;&#xA;‘‘कच्चि यन्तापतित्वान, दण्डेन समपोथयि।&lt;br&gt;&#xA;एवमेतेसं जम्मानं, पातिकं भवति तावदे॥&lt;br&gt;&#xA;६६.&lt;br&gt;&#xA;‘‘खेममासि महाराज, एवमापदिया सति।&lt;br&gt;&#xA;न चायं किञ्चि रस्मासु, सत्तूव समपज्जथ॥&lt;br&gt;&#xA;६७.&lt;br&gt;&#xA;‘‘पच्चगमित्थ नेसादो, पुब्बेव अज्झभासथ।&lt;br&gt;&#xA;तदायं सुमुखोयेव, पण्डितो पच्चभासथ॥&lt;br&gt;&#xA;६८.&lt;br&gt;&#xA;‘‘तस्स तं वचनं सुत्वा, पसादमयमज्झगा।&lt;br&gt;&#xA;ततो मं पामुची पासा, अनुञ्ञासि सुखेन च॥&lt;br&gt;&#xA;६९.&lt;br&gt;&#xA;‘‘इदञ्च सुमुखेनेव, एतदत्थाय चिन्तितम्।&lt;br&gt;&#xA;भोतो सकासेगमनं, एतस्स धनमिच्छता॥&lt;br&gt;&#xA;७०.&lt;br&gt;&#xA;‘‘स्वागतञ्चेविदं भवतं, पतीतो चस्मि दस्सना।&lt;br&gt;&#xA;एसो चापि बहुं वित्तं, लभतं यावदिच्छती’’ति॥&lt;br&gt;&#xA;तत्थ महासत्तुहत्थत्ततं गतोति महन्तस्स सत्तुनो हत्थत्तं गतो। आपतित्वानाति उपधावित्वा। पातिकन्ति पाकतिकं, अयमेव वा पाठो। इदं वुत्तं होति – एतेसञ्हि जम्मानं तावदेव एवं पाकतिकं होति, सकुणे दण्डेन पोथेत्वा जीवितक्खयं पापेन्तो धनवेतनं लभतीति। किञ्चि रस्मासूति किञ्चि अम्हेसु। सत्तूवाति सत्तु विय। पच्चगमित्थाति, महाराज, एस अम्हे दिस्वा बद्धाति सञ्ञाय थोकं ओसक्कित्थ। पुब्बेवाति अयमेव पठमं अज्झभासि। तदाति तस्मिं काले। एतदत्थायाति एतस्स नेसादपुत्तस्स अत्थाय चिन्तितम्। धनमिच्छताति एतस्स धनं इच्छन्तेन तव सन्तिकं अम्हाकं आगमनं चिन्तितम्। स्वागतञ्चेविदन्ति मा भोन्तो चिन्तयन्तु, भवतं इदं इधागमनं स्वागतमेव। लभतन्ति लभतु।&lt;br&gt;&#xA;एवञ्च पन वत्वा राजा अञ्ञतरं अमच्चं ओलोकेत्वा ‘‘किं करोमि देवा’’ति वुत्ते ‘‘इमं नेसादं कप्पितकेसमस्सुं न्हातानुलित्तं सब्बालङ्कारपटिमण्डितं कारेत्वा आनेही’’ति वत्वा तेन तथा कत्वा आनीतस्स तस्स संवच्छरे संवच्छरे सतसहस्सुट्ठानकं गामं, द्वे वीथियो गहेत्वा ठितं महन्तं गेहं, रथवरञ्च, अञ्ञञ्च बहुं हिरञ्ञसुवण्णं अदासि। तमत्थं आविकरोन्तो सत्था आह –&lt;br&gt;&#xA;७१.&lt;br&gt;&#xA;‘‘सन्तप्पयित्वा नेसादं, भोगेहि मनुजाधिपो।&lt;br&gt;&#xA;अज्झभासथ वक्कङ्गं, वाचं कण्णसुखं भण’’न्ति॥&lt;br&gt;&#xA;अथ महासत्तो रञ्ञो धम्मं देसेसि। सो तस्स धम्मकथं सुत्वा तुट्ठहदयो ‘‘धम्मकथिकस्स सक्कारं करिस्सामी’’ति सेतच्छत्तं दत्वा रज्जं पटिच्छापेन्तो आह –&lt;br&gt;&#xA;७२.&lt;br&gt;&#xA;‘‘यं खलु धम्ममाधीनं, वसो वत्तति किञ्चनम्।&lt;br&gt;&#xA;सब्बत्थिस्सरियं भवतं, पसासथ यदिच्छथ॥&lt;br&gt;&#xA;७३.&lt;br&gt;&#xA;‘‘दानत्थं उपभोत्तुं वा, यं चञ्ञं उपकप्पति।&lt;br&gt;&#xA;एतं ददामि वो वित्तं, इस्सरियं विस्सजामि वो’’ति॥&lt;br&gt;&#xA;तत्थ वसो वत्ततीति यत्थ मम वसो वत्तति। किञ्चनन्ति तं अप्पमत्तकम्पि। सब्बत्थिस्सरियन्ति सब्बं भवतंयेव इस्सरियं अत्थु। यं चञ्ञं उपकप्पतीति पुञ्ञकामताय दानत्थं वा छत्तं उस्सापेत्वा रज्जमेव उपभोत्तुं वा यं वा अञ्ञं तुम्हाकं रुच्चति, तं करोथ, एतं ददामि वो वित्तं, सद्धिंयेव सेतच्छत्तेन मम सन्तकं इस्सरियं विस्सज्जामि वोति।&lt;br&gt;&#xA;अथ महासत्तो रञ्ञा दिन्नं सेतच्छत्तं पुन तस्सेव अदासि। राजापि चिन्तेसि – ‘‘हंसरञ्ञो ताव मे धम्मकथा सुता, लुद्दपुत्तेन पन ‘अयं सुमुखो मुधुरकथो’ति अतिविय वण्णितो, इमस्सपि धम्मकथं सोस्सामी’’ति। सो तेन सद्धिं सल्लपन्तो अनन्तरं गाथमाह –&lt;br&gt;&#xA;७४.&lt;br&gt;&#xA;‘‘यथा च म्यायं सुमुखो, अज्झभासेय्य पण्डितो।&lt;br&gt;&#xA;कामसा बुद्धिसम्पन्नो, तं म्यास्स परमप्पिय’’न्ति॥&lt;br&gt;&#xA;तत्थ यथाति यदि। इदं वुत्तं होति – यदि च मे अयं सुमुखो पण्डितो बुद्धिसम्पन्नो कामसा अत्तनो रुचिया अज्झभासेय्य, तं मे परमप्पियं अस्साति।&lt;br&gt;&#xA;ततो सुमुखो आह –&lt;br&gt;&#xA;७५.&lt;br&gt;&#xA;‘‘अहं खलु महाराज, नागराजारिवन्तरम्।&lt;br&gt;&#xA;पटिवत्तुं न सक्कोमि, न मे सो विनयो सिया॥&lt;br&gt;&#xA;७६.&lt;br&gt;&#xA;‘‘अम्हाकञ्चेव सो सेट्ठो, त्वञ्च उत्तमसत्तवो।&lt;br&gt;&#xA;भूमिपालो मनुस्सिन्दो, पूजा बहूहि हेतुभि॥&lt;br&gt;&#xA;७७.&lt;br&gt;&#xA;‘‘तेसं उभिन्नं भणतं, वत्तमाने विनिच्छये।&lt;br&gt;&#xA;नन्तरं पतिवत्तब्बं, पेस्सेन मनुजाधिपा’’ति॥&lt;br&gt;&#xA;तत्थ नागराजारिवन्तरन्ति पेळाय अब्भन्तरं पविट्ठो नागराजा विय। पटिवत्तुन्ति तुम्हाकं द्विन्नं अन्तरे वत्तुं न सक्कोमि। न मे सोति सचे वदेय्यं, न मे सो विनयो भवेय्य। अम्हाकञ्चेवाति छन्नवुतिया हंससहस्सानम्। उत्तमसत्तवोति उत्तमसत्तो। पूजाति उभो तुम्हे मय्हं बहूहि कारणेहि पूजारहा चेव पसंसारहा च। पेस्सेनाति वेय्यावच्चकरेन सेवकेन।&lt;br&gt;&#xA;राजा तस्स वचनं सुत्वा तुट्ठहदयो ‘‘नेसादपुत्तो तं वण्णेति, न अञ्ञेन तुम्हादिसेन मधुरधम्मकथिकेन नाम भवितब्ब’’न्ति वत्वा आह –&lt;br&gt;&#xA;७८.&lt;br&gt;&#xA;‘‘धम्मेन किर नेसादो, पण्डितो अण्डजो इति।&lt;br&gt;&#xA;नहेव अकतत्तस्स, नयो एतादिसो सिया॥&lt;br&gt;&#xA;७९.&lt;br&gt;&#xA;‘‘एवं अग्गपकतिमा, एवं उत्तमसत्तवो।&lt;br&gt;&#xA;यावतत्थि मया दिट्ठा, नाञ्ञं पस्सामि एदिसं॥&lt;br&gt;&#xA;८०.&lt;br&gt;&#xA;‘‘तुट्ठोस्मि वो पकतिया, वाक्येन मधुरेन च।&lt;br&gt;&#xA;एसो चापि ममच्छन्दो, चिरं पस्सेय्य वो उभो’’ति॥&lt;br&gt;&#xA;तत्थ धम्मेनाति सभावेन कारणेन। अकतत्तस्साति असम्पादितअत्तभावस्स मित्तदुब्भिस्स। नयोति पञ्ञा। अग्गपकतिमाति अग्गसभावो। उत्तमसत्तवोति उत्तमसत्तो। यावतत्थीति यावता मया दिट्ठा नाम अत्थि। नाञ्ञन्ति तस्मिं मया दिट्ठट्ठाने अञ्ञं एवरूपं न पस्सामि। तुट्ठोस्मि वो पकतियाति सम्म हंसराज अहं पकतिया पठममेव तुम्हाकं दस्सनेन तुट्ठो। वाक्येनाति इदानि पन वो मधुरवचनेन तुट्ठोस्मि। चिरं पस्सेय्य वोति इधेव वसापेत्वा मुहुत्तम्पि अविप्पवासन्तो चिरं तुम्हे पस्सेय्यन्ति एस मे छन्दोति वदति।&lt;br&gt;&#xA;ततो महासत्तो राजानं पसंसन्तो आह –&lt;br&gt;&#xA;८१.&lt;br&gt;&#xA;‘‘यं किच्चं परमे मित्ते, कतमस्मासु तं तया।&lt;br&gt;&#xA;पत्ता निस्संसयं त्याम्हा, भत्तिरस्मासु या तव॥&lt;br&gt;&#xA;८२.&lt;br&gt;&#xA;‘‘अदुञ्च नून सुमहा, ञातिसङ्घस्स मन्तरम्।&lt;br&gt;&#xA;अदस्सनेन अस्माकं, दुक्खं बहूसु पक्खिसु॥&lt;br&gt;&#xA;८३.&lt;br&gt;&#xA;‘‘तेसं सोकविघाताय, तया अनुमता मयम्।&lt;br&gt;&#xA;तं पदक्खिणतो कत्वा, ञातिं पस्सेमुरिन्दम॥&lt;br&gt;&#xA;८४.&lt;br&gt;&#xA;‘‘अद्धाहं विपुलं पीतिं, भवतं विन्दामि दस्सना।&lt;br&gt;&#xA;एसो चापि महा अत्थो, ञातिविस्सासना सिया’’ति॥&lt;br&gt;&#xA;तत्थ कतमस्मासूति कतं अम्हेसु। पत्ता निस्संसयं त्याम्हाति मयं निस्संसयेन तया पत्तायेव। भत्तिरस्मासु या तवाति या तव अम्हेसु भत्ति, ताय भत्तिया मयं तया असंसयेन पत्तायेव, न च विप्पयुत्ता, विप्पवुट्ठापि सहवासिनोयेव नाम मयन्ति दीपेति। अदुञ्च नून सुमहाति एतञ्च एकंसेनेव सुमहन्तम्। ञातिसङ्घस्स मन्तरन्ति अम्हेहि द्वीहि जनेहि विरहितस्स मम ञातिसङ्घस्स अन्तरं छिद्दम्। अस्माकन्ति अम्हाकं द्विन्नं अदस्सनेन बहूसु पक्खीसु दुक्खं उप्पन्नम्। पस्सेमुरिन्दमाति पस्सेय्याम अरिन्दम। भवतन्ति भोतो दस्सनेन। एसो चापि महा अत्थोति या एसा ञातिसङ्घसङ्खाता ञातिविस्सासना सिया, एसो चापि महन्तो अत्थोपि।&lt;br&gt;&#xA;एवं वुत्ते राजा तेसं गमनं अनुजानि। महासत्तोपि रञ्ञो पञ्चविधे दुस्सील्ये आदीनवं, सीले च आनिसंसं कथेत्वा ‘‘इमं सीलं रक्ख, धम्मेन रज्जं कारेहि, चतूहि सङ्गहवत्थूहि जनं सङ्गण्हाही’’ति ओवदित्वा चित्तकूटं अगमासि। तमत्थं पकासेन्तो सत्था आह –&lt;br&gt;&#xA;८५.&lt;br&gt;&#xA;‘‘इदं वत्वा धतरट्ठो, हंसराजा नराधिपम्।&lt;br&gt;&#xA;उत्तमं जवमन्वाय, ञातिसङ्घं उपागमुं॥&lt;br&gt;&#xA;८६.&lt;br&gt;&#xA;‘‘ते अरोगे अनुप्पत्ते, दिस्वान परमे दिजे।&lt;br&gt;&#xA;केकाति मकरुं हंसा, पुथुसद्दो अजायथ॥&lt;br&gt;&#xA;८७.&lt;br&gt;&#xA;‘‘ते पतीता पमुत्तेन, भत्तुना भत्तुगारवा।&lt;br&gt;&#xA;समन्ता परिकिरिंसु, अण्डजा लद्धपच्चया’’ति॥&lt;br&gt;&#xA;तत्थ उपागमुन्ति अरुणुग्गमनवेलायमेव लाजमधुफाणितादीनि परिभुञ्जित्वा रञ्ञा च देविया च द्वीहि सुवण्णतालवण्टेहि उक्खिपित्वा गन्धमालादीहि कतसक्कारा तालवण्टेहि ओतरित्वा राजानं पदक्खिणं कत्वा वेहासं उप्पतित्वा रञ्ञा अञ्जलिं पग्गय्ह ‘‘गच्छथ सामिनो’’ति वुत्ते सीहपञ्जरेन निक्खन्ता उत्तमेन जवेन गन्त्वा ञातिगणं उपागमिंसु। परमेति उत्तमे। केकाति अत्तनो सभावेन ‘‘केका’’ति सद्दमकंसु। भत्तुगारवाति भत्तरि सगारवा। परिकिरिंसूति भत्तुनो मुत्तभावेन तुट्ठा तं भत्तारं समन्ता परिवारयिंसु। लद्धपच्चयाति लद्धपतिट्ठा।&lt;br&gt;&#xA;एवं परिवारेत्वा पन ते हंसा ‘‘कथं मुत्तोसि, महाराजा’’ति पुच्छिंसु। महासत्तो सुमुखं निस्साय मुत्तभावं, सागलराजलुद्दपुत्तेहि कतकम्मञ्च कथेसि। तं सुत्वा तुट्ठो हंसगणो ‘‘सुमुखसेनापति च राजा च लुद्दपुत्तो च सुखिता निद्दुक्खा चिरं जीवन्तू’’ति थुतिमकासि। तमत्थं पकासेन्तो सत्था ओसानगाथमाह –&lt;br&gt;&#xA;८८.&lt;br&gt;&#xA;‘‘एवं मित्तवतं अत्था, सब्बे होन्ति पदक्खिणा।&lt;br&gt;&#xA;हंसा यथा धतरट्ठा, ञातिसङ्घं उपागमु’’न्ति॥&lt;br&gt;&#xA;तत्थ मित्तवतन्ति कल्याणमित्तसम्पन्नानम्। पदक्खिणाति सुखनिप्फत्तिनो वुड्ढियुत्ता। धतरट्ठाति हंसराजा सुमुखो रञ्ञा चेव लुद्दपुत्तेन चाति द्वीहि एवं उभोपि ते धतरट्ठा कल्याणमित्तसम्पन्ना यथा ञातिसङ्घं उपागमुं , ञातिसङ्घउपगमनसङ्खातो नेसं अत्थो पदक्खिणो जातो, एवं अञ्ञेसम्पि मित्तवतं अत्था पदक्खिणा होन्तीति।&lt;br&gt;&#xA;सत्था इमं धम्मदेसनं आहरित्वा ‘‘न भिक्खवे इदानेव, पुब्बेपानन्दो ममत्थाय जीवितं परिच्चजी’’ति वत्वा जातकं समोधानेसि ‘‘तदा नेसादो छन्नो अहोसि, राजा सारिपुत्तो , सुमुखो आनन्दो, छन्नवुति हंससहस्सा बुद्धपरिसा, हंसराजा पन अहमेव अहोसि’’न्ति।&lt;br&gt;&#xA;चूळहंसजातकवण्णना पठमा।&lt;/p&gt;</description>
    </item>
  </channel>
</rss>
