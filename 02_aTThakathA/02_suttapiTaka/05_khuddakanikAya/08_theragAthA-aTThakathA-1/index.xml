<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;०८ थेरगाथा-अट्ठकथा-१ on पाळिषु विश्वासटिप्पणयो</title>
    <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/08_theragAthA-aTThakathA-1/</link>
    <description>Recent content in &#43;०८ थेरगाथा-अट्ठकथा-१ on पाळिषु विश्वासटिप्पणयो</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/pALi/02_aTThakathA/02_suttapiTaka/05_khuddakanikAya/08_theragAthA-aTThakathA-1/index.xml" rel="self" type="application/rss+xml" />
    <item>
      <title>० गन्थारम्भकथा</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/08_theragAthA-aTThakathA-1/0_ganthArambhakathA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/08_theragAthA-aTThakathA-1/0_ganthArambhakathA/</guid>
      <description>&lt;p&gt;॥ नमो तस्स भगवतो अरहतो सम्मासम्बुद्धस्स॥&lt;br&gt;&#xA;खुद्दकनिकाये&lt;br&gt;&#xA;थेरगाथा-अट्ठकथा&lt;br&gt;&#xA;(पठमो भागो)&lt;br&gt;&#xA;गन्थारम्भकथा&lt;br&gt;&#xA;महाकारुणिकं नाथं, ञेय्यसागरपारगुम्।&lt;br&gt;&#xA;वन्दे निपुणगम्भीर-विचित्रनयदेसनं॥&lt;br&gt;&#xA;विज्जाचरणसम्पन्ना, येन निय्यन्ति लोकतो।&lt;br&gt;&#xA;वन्दे तमुत्तमं धम्मं, सम्मासम्बुद्धपूजितं॥&lt;br&gt;&#xA;सीलादिगुणसम्पन्नो, ठितो मग्गफलेसु यो।&lt;br&gt;&#xA;वन्दे अरियसङ्घं तं, पुञ्ञक्खेत्तं अनुत्तरं॥&lt;br&gt;&#xA;वन्दनाजनितं पुञ्ञं, इति यं रतनत्तये।&lt;br&gt;&#xA;हतन्तरायो सब्बत्थ, हुत्वाहं तस्स तेजसा॥&lt;br&gt;&#xA;या ता सुभूतिआदीहि, कतकिच्चेहि तादिहि।&lt;br&gt;&#xA;थेरेहि भासिता गाथा, थेरीहि च निरामिसा॥&lt;br&gt;&#xA;उदाननादविधिना, गम्भीरा निपुणा सुभा।&lt;br&gt;&#xA;सुञ्ञतापटिसंयुत्ता, अरियधम्मप्पकासिका॥&lt;br&gt;&#xA;थेरगाथाति नामेन, थेरीगाथाति तादिनो।&lt;br&gt;&#xA;या खुद्दकनिकायम्हि, सङ्गायिंसु महेसयो॥&lt;br&gt;&#xA;तासं गम्भीरञाणेहि, ओगाहेतब्बभावतो।&lt;br&gt;&#xA;किञ्चापि दुक्करा कातुं, अत्थसंवण्णना मया॥&lt;br&gt;&#xA;सहसंवण्णनं यस्मा, धरते सत्थु सासनम्।&lt;br&gt;&#xA;पुब्बाचरियसीहानं, तिट्ठतेव विनिच्छयो॥&lt;br&gt;&#xA;तस्मा तं अवलम्बित्वा, ओगाहेत्वान पञ्चपि।&lt;br&gt;&#xA;निकाये उपनिस्साय, पोराणट्ठकथानयं॥&lt;br&gt;&#xA;सुविसुद्धं असंकिण्णं, निपुणत्थविनिच्छयम्।&lt;br&gt;&#xA;महाविहारवासीनं, समयं अविलोमयं॥&lt;br&gt;&#xA;यासं अत्थो दुविञ्ञेय्यो, अनुपुब्बिकथं विना।&lt;br&gt;&#xA;तासं तञ्च विभावेन्तो, दीपयन्तो विनिच्छयं॥&lt;br&gt;&#xA;यथाबलं करिस्सामि, अत्थसंवण्णनं सुभम्।&lt;br&gt;&#xA;सक्कच्चं थेरगाथानं, थेरीगाथानमेव च॥&lt;br&gt;&#xA;इति आकङ्खमानस्स, सद्धम्मस्स चिरट्ठितिम्।&lt;br&gt;&#xA;तदत्थं विभजन्तस्स, निसामयथ साधवोति॥&lt;br&gt;&#xA;का पनेता थेरगाथा थेरीगाथा च, कथञ्च पवत्ताति, कामञ्चायमत्थो गाथासु वुत्तोयेव पाकटकरणत्थं पन पुनपि वुच्चते – तत्थ थेरगाथा ताव सुभूतित्थेरादीहि भासिता। या हि ते अत्तना यथाधिगतं मग्गफलसुखं पच्चवेक्खित्वा काचि उदानवसेन, काचि अत्तनो समापत्तिविहारपच्चवेक्खणवसेन, काचि पुच्छावसेन, काचि परिनिब्बानसमये सासनस्स निय्यानिकभावविभावनवसेन अभासिंसु, ता सब्बा सङ्गीतिकाले एकज्झं कत्वा ‘‘थेरगाथा’’इच्चेव धम्मसङ्गाहकेहि सङ्गीता। थेरीगाथा पन थेरियो उद्दिस्स देसिता।&lt;br&gt;&#xA;ता पन विनयपिटकं, सुत्तन्तपिटकं अभिधम्मपिटकन्ति तीसु पिटकेसु सुत्तन्तपिटकपरियापन्ना। दीघनिकायो, मज्झिमनिकायो, संयुत्तनिकायो, अङ्गुत्तरनिकायो, खुद्दकनिकायोति पञ्चसु निकायेसु खुद्दकनिकायपरियापन्ना, सुत्तं, गेय्यं, वेय्याकरणं, गाथा, उदानं, इतिवुत्तकं , जातकं, अब्भुतधम्मं, वेदल्लन्ति नवसु सासनङ्गेसु गाथङ्गसङ्गहं गता।&lt;br&gt;&#xA;‘‘द्वासीति बुद्धतो गण्हिं, द्वेसहस्सानि भिक्खुतो।&lt;br&gt;&#xA;चतुरासीतिसहस्सानि, ये मे धम्मा पवत्तिनो’’ति॥&lt;br&gt;&#xA;एवं धम्मभण्डागारिकेन पटिञ्ञातेसु चतुरासीतिया धम्मक्खन्धसहस्सेसु कतिपयधम्मक्खन्धसङ्गहं गता।&lt;br&gt;&#xA;तत्थ थेरगाथा ताव निपाततो एकनिपातो एकुत्तरवसेन याव चुद्दसनिपाताति चुद्दसनिपातो सोळसनिपातो वीसतिनिपातो तिंसनिपातो चत्तालीसनिपातो पञ्ञासनिपातो सट्ठिनिपातो सत्ततिनिपातोति एकवीसतिनिपातसङ्गहा। निपातनं निक्खिपनन्ति निपातो। एको एकेको गाथानं निपातो निक्खेपो एत्थाति एकनिपातो। इमिना नयेन सेसेसुपि अत्थो वेदितब्बो।&lt;br&gt;&#xA;तत्थ एकनिपाते द्वादस वग्गा। एकेकस्मिं वग्गे दस दस कत्वा वीसुत्तरसतं थेरा, तत्तिका एव गाथा। वुत्तञ्हि –&lt;br&gt;&#xA;‘‘वीसुत्तरसतं थेरा, कतकिच्चा अनासवा।&lt;br&gt;&#xA;एककम्हि निपातम्हि, सुसङ्गीता महेसिभी’’ति॥&lt;br&gt;&#xA;दुकनिपाते एकूनपञ्ञास थेरा, अट्ठनवुति गाथा; तिकनिपाते सोळस थेरा, अट्ठचत्तालीस गाथा; चतुक्कनिपाते तेरस थेरा, द्वेपञ्ञास गाथा; पञ्चकनिपाते द्वादस थेरा, सट्ठि गाथा; छक्कनिपाते चुद्दस थेरा, चतुरासीति गाथा; सत्तकनिपाते पञ्च थेरा, पञ्चतिंस गाथा; अट्ठकनिपाते तयो थेरा, चतुवीसति गाथा; नवकनिपाते एको थेरो, नव गाथा; दसनिपाते सत्त थेरा, सत्तति गाथा; एकादसनिपाते एको थेरो, एकादस गाथा; द्वादसनिपाते द्वे थेरा, चतुवीसति गाथा; तेरसनिपाते एको थेरो, तेरस गाथा; चुद्दसनिपाते द्वे थेरा, अट्ठवीसति गाथा; पन्नरसनिपातो नत्थि, सोळसनिपाते द्वे थेरा, द्वत्तिंस गाथा; वीसतिनिपाते दस थेरा, पञ्चचत्तालीसाधिकानि द्वे गाथासतानि; तिंसनिपाते तयो थेरा, सतं पञ्च च गाथा; चत्तालीसनिपाते एको थेरो, द्वेचत्तालीस गाथा; पञ्ञासनिपाते एको थेरो, पञ्चपञ्ञास गाथा; सट्ठिनिपाते एको थेरो, अट्ठसट्ठि गाथा; सत्ततिनिपाते एको थेरो, एकसत्तति गाथा। सम्पिण्डेत्वा पन द्वेसतानि चतुसट्ठि च थेरा, सहस्सं तीणि सतानि सट्ठि च गाथाति। वुत्तम्पि चेतं –&lt;br&gt;&#xA;‘‘सहस्सं होन्ति ता गाथा, तीणि सट्ठि सतानि च।&lt;br&gt;&#xA;थेरा च द्वे सता सट्ठि, चत्तारो च पकासिता’’ति॥&lt;br&gt;&#xA;थेरीगाथा पन एकनिपातो एकुत्तरवसेन याव नवनिपाताति नवनिपातो एकादसनिपातो, द्वादसनिपातो, सोळसनिपातो, वीसतिनिपातो, तिंसनिपातो, चत्तालीसनिपातो, महानिपातोति सोळसनिपातसङ्गहा। तत्थ एकनिपाते अट्ठारस थेरियो, अट्ठारसेव गाथा; दुकनिपाते दस थेरियो, वीसति गाथा; तिकनिपाते अट्ठ थेरियो, चतुवीसति गाथा; चतुक्कनिपाते एका थेरी, चतस्सो गाथा; पञ्चकनिपाते द्वादस थेरियो सट्ठि गाथा; छक्कनिपाते अट्ठ थेरियो अट्ठचत्तालीस गाथा; सत्तनिपाते तिस्सो थेरियो, एकवीसति गाथा; अट्ठ निपाततो पट्ठाय याव सोळसनिपाता एकेका थेरियो तंतंनिपातपरिमाणा गाथा; वीसतिनिपाते पञ्च थेरियो, अट्ठारससतगाथा; तिंसनिपाते एका थेरी, चतुत्तिंस गाथा; चत्तालीसनिपाते एका थेरी, अट्ठचत्तालीस गाथा; महानिपातेपि एका थेरी, पञ्चसत्तति गाथा। एवमेत्थ निपातानं गाथावग्गानं गाथानञ्च परिमाणं वेदितब्बम्।&lt;br&gt;&#xA;निदानगाथावण्णना&lt;br&gt;&#xA;एवं परिच्छिन्नपरिमाणासु पनेतासु थेरगाथा आदि। तत्थापि –&lt;br&gt;&#xA;‘‘सीहानंव नदन्तानं, दाठीनं गिरिगब्भरे।&lt;br&gt;&#xA;सुणाथ भावितत्तानं, गाथा अत्थूपनायिका’’ति॥&lt;br&gt;&#xA;अयं पठममहासङ्गीतिकाले आयस्मता आनन्देन तेसं थेरानं थोमनत्थं भासिता गाथा आदि। तत्थ सीहानन्ति सीहसद्दो ‘‘सीहो, भिक्खवे, मिगराजा’’तिआदीसु (अ॰ नि॰ ४.३३) मिगराजे आगतो। ‘‘अथ खो सीहो सेनापति येन भगवा तेनुपसङ्कमी’’तिआदीसु (अ॰ नि॰ ५.३४) पञ्ञत्तियम्। ‘‘सीहोति खो, भिक्खवे, तथागतस्सेतं अधिवचनं अरहतो सम्मासम्बुद्धस्सा’’तिआदीसु (अ॰ नि॰ ५.९९; १०.२१) तथागते। तत्थ यथा तथागते सदिसकप्पनाय आगतो, एवं इधापि सदिसकप्पनावसेनेव वेदितब्बो, तस्मा सीहानंवाति सीहानं इव। सन्धिवसेन सरलोपो ‘‘एवंस ते’’तिआदीसु (म॰ नि॰ १.२२) विय। तत्थ इवाति निपातपदम्। सुणाथाति आख्यातपदम्। इतरानि नामपदानि। सीहानंवाति च सम्बन्धे सामिवचनम्। कामञ्चेत्थ सम्बन्धी सरूपतो न वुत्तो, अत्थतो पन वुत्तोव होति। यथा हि ‘‘ओट्ठस्सेव मुखं एतस्सा’’ति वुत्ते ओट्ठस्स मुखं विय मुखं एतस्साति अयमत्थो वुत्तो एव होति, एवमिधापि ‘‘सीहानंवा’’ति वुत्ते सीहानं नादो वियाति अयमत्थो वुत्तो एव होति। तत्थ मुखसद्दसन्निधानं होतीति चे, इधापि ‘‘नदन्तान’’न्ति पदसन्निधानतो, तस्मा सीहानंवाति निदस्सनवचनम्। नदन्तानन्ति तस्स निदस्सितब्बेन सम्बन्धदस्सनम्। दाठीनन्ति तब्बिसेसनम्। गिरिगब्भरेति तस्स पवत्तिट्ठानदस्सनम्। सुणाथाति सवने नियोजनम्। भावितत्तानन्ति सोतब्बस्स पभवदस्सनम्। गाथाति सोतब्बवत्थुदस्सनम्। अत्थुपनायिकाति तब्बिसेसनम्। कामञ्चेत्थ ‘‘सीहानं नदन्तानं दाठीन’’न्ति पुल्लिङ्गवसेन आगतं, लिङ्गं पन परिवत्तेत्वा ‘‘सीहीन’’न्तिआदिना इत्थिलिङ्गवसेनापि अत्थो वेदितब्बो। एकसेसवसेन वा सीहा च सीहियो च सीहा, तेसं सीहानन्तिआदिना साधारणा हेता तिस्सो निदानगाथा थेरगाथानं थेरीगाथानञ्चाति।&lt;br&gt;&#xA;तत्थ सहनतो हननतो च सीहो। यथा हि सीहस्स मिगरञ्ञो बलविसेसयोगतो सरभमिगमत्तवरवारणादितोपि परिस्सयो नाम नत्थि, वातातपादिपरिस्सयम्पि सो सहतियेव, गोचराय पक्कमन्तोपि तेजुस्सदताय मत्तगन्धहत्थिवनमहिंसादिके समागन्त्वा अभीरू अछम्भी अभिभवति, अभिभवन्तो च ते अञ्ञदत्थु हन्त्वा तत्थ मुदुमंसानि भक्खयित्वा सुखेनेव विहरति, एवमेतेपि महाथेरा अरियबलविसेसयोगेन सब्बेसम्पि परिस्सयानं सहनतो, रागादिसंकिलेसबलस्स अभिभवित्वा हननतो पजहनतो तेजुस्सदभावेन कुतोचिपि अभीरू अछम्भी झानादिसुखेन विहरन्तीति सहनतो हननतो च सीहा वियाति सीहा। सद्दत्थतो पन यथा कन्तनत्थेन आदिअन्तविपल्लासतो तक्कं वुच्चति, एवं हिंसनट्ठेन सीहो वेदितब्बो। तथा सहनट्ठेन। पिसोदरादिपक्खेपेन निरुत्तिनयेन पन वुच्चमाने वत्तब्बमेव नत्थि।&lt;br&gt;&#xA;अथ वा यथा मिगराजा केसरसीहो अत्तनो तेजुस्सदताय एकचारी विहरति, न कञ्चि सहायं पच्चासीसति, एवमेतेपि तेजुस्सदताय विवेकाभिरतिया च एकचारिनोति एकचरियट्ठेनपि सीहा वियाति सीहा, तेनाह – भगवा ‘‘सीहंवेकचरं नाग’’न्ति (सं॰ नि॰ १.३०; सु॰ नि॰ १६८)।&lt;br&gt;&#xA;अथ वा असन्तासनजवपरक्कमादिविसेसयोगतो सीहा वियाति सीहा, एते महाथेरा। वुत्तञ्हेतं भगवता –&lt;br&gt;&#xA;‘‘द्वेमे, भिक्खवे, असनिया फलन्तिया न सन्तसन्ति, कतमेव द्वे? भिक्खु च खीणासवो सीहो च मिगराजा’’ति (अ॰ नि॰ २.६०)।&lt;br&gt;&#xA;जवोपि सीहस्स अञ्ञेहि असाधारणो, तथा परक्कमो। तथा हि सो उसभसतम्पि लङ्घित्वा वनमहिंसादीसु निपतति, पोतकोपि समानो पभिन्नमदानम्पि मत्तवरवारणानं पटिमानं भिन्दित्वा दन्तकळीरंव खादति। एतेसं पन अरियमग्गजवो इद्धिजवो च अञ्ञेहि असाधारणो, सम्मप्पधानपरक्कमो च निरतिसयो। तस्मा सीहानंवाति सीहसदिसानं विय। सीहस्स चेत्थ हीनूपमता दट्ठब्बा, अच्चन्तविसिट्ठस्स सहनादिअत्थस्स थेरेस्वेव लब्भनतो।&lt;br&gt;&#xA;नदन्तानन्ति गज्जन्तानम्। गोचरपरक्कमतुट्ठिवेलादीसु हि यथा सीहा अत्तनो आसयतो निक्खमित्वा विजम्भित्वा सीहनादं अभीतनादं नदन्ति, एवं एतेपि विसयज्झत्तपच्चवेक्खणउदानादिकालेसु इमं अभीतनादं नदिंसु। तेन वुत्तं – ‘‘सीहानंव नदन्तान’’न्ति। दाठीनन्ति दाठावन्तानम्। पसट्ठदाठीनं, अतिसयदाठानन्ति वा अत्थो। यथा हि सीहा अतिविय दळ्हानं तिक्खानञ्च चतुन्नं दाठानं बलेन पटिपक्खं अभिभवित्वा अत्तनो मनोरथं मत्थकं पूरेन्ति, एवमेतेपि चतुन्नं अरियमग्गदाठानं बलेन अनादिमति संसारे अनभिभूतपुब्बपटिपक्खं अभिभवित्वा अत्तनो मनोरथं मत्थकं पापेसुम्। इधापि दाठा वियाति दाठाति सदिसकप्पनावसेनेव अत्थो वेदितब्बो।&lt;br&gt;&#xA;गिरिगब्भरेति पब्बतगुहायं, समीपत्थे भुम्मवचनम्। ‘‘गिरिगव्हरे’’ति केचि पठन्ति। पब्बतेसु वनगहने वनसण्डेति अत्थो। इदं पन नेसं विरोचनट्ठानदस्सनञ्चेव सीहनादस्स योग्यभूमिदस्सनञ्च। नदन्तानं गिरिगब्भरेति योजना। यथा हि सीहा येभुय्येन गिरिगब्भरे अञ्ञेहि दुरासदताय जनविवित्ते वसन्ता अत्तनो दस्सनेन उप्पज्जनकस्स खुद्दकमिगसन्तासस्स परिहरणत्थं गोचरगमने सीहनादं नदन्ति, एवमेतेपि अञ्ञेहि दुरासदगिरिगब्भरसदिसेव सुञ्ञागारेवसन्ता गुणेहि खुद्दकानं पुथुज्जनानं तण्हादिट्ठिपरित्तासपरिवज्जनत्थं वक्खमानगाथासङ्खातं अभीतनादं नदिंसु। तेन वुत्तं ‘‘सीहानंव नदन्तानं, दाठीनं गिरिगब्भरे’’ति।&lt;br&gt;&#xA;सुणाथाति सवनाणत्तिकवचनं, तेन वक्खमानानं गाथानं सन्निपतिताय परिसाय सोतुकामतं उप्पादेन्तो सवने आदरं जनेति, उस्साहं समुट्ठापेन्तो गारवं बहुमानञ्च उपट्ठपेति। अथ वा ‘‘सीहान’’न्तिआदीनं पदानं सदिसकप्पनाय विना मुख्यवसेनेव अत्थो वेदितब्बो। तस्मा दळ्हतिक्खभावेन पसट्ठातिसयदाठताय दाठीनं गिरिगब्भरे नदन्तानं सीहगज्जितं गज्जन्तानं सीहानं मिगराजूनं विय तेसं अभीतनादसदिसा गाथा सुणाथाति अत्थो। इदं वुत्तं होति – ‘‘यथा सीहनादं नदन्तानं सीहानं मिगराजूनं कुतोचिपि भयाभावतो सो अभीतनादो तदञ्ञमिगसन्तासकरो, एवं भावितत्तानं अप्पमत्तानं थेरानं सीहनादसदिसियो सब्बसो भयहेतूनं सुप्पहीनत्ता अभीतनादभूता, पमत्तजनसन्तासकरा गाथा सुणाथा’’ति।&lt;br&gt;&#xA;भावितत्तानन्ति भावितचित्तानम्। चित्तञ्हि ‘‘अत्ता हि किर दुद्दमो (ध॰ प॰ १५९) यो वे ठितत्तो तसरंव उज्जू’’ति (सु॰ नि॰ २१७) च ‘‘अत्तसम्मापणिधी’’ति (खु॰ पा॰ ५.४; सु॰ नि॰ २६३) च एवमादीसु अत्ताति वुच्चति, तस्मा अधिचित्तानुयोगेन समथविपस्सनाभिवड्ढितचित्तानं समथविपस्सनाभावनामत्थकं पापेत्वा ठितानन्ति अत्थो। अथ वा भावितत्तानन्ति भावितसभावानं, सभावभूतसीलादिभावितानन्ति अत्थो। गीयतीति गाथा, अनुट्ठुभादिवसेन इसीहि पवत्तितं चतुप्पदं छप्पदं वा वचनम्। अञ्ञेसम्पि तंसदिसताय तथा वुच्चन्ति। अत्तत्थादिभेदे अत्थे उपनेन्ति तेसु वा उपनिय्यन्तीति अत्थूपनायिका।&lt;br&gt;&#xA;अथ वा भावितत्तानन्ति भावितत्ताभावानं, अत्तभावो हि आहितो अहं मानो एत्थाति ‘‘अत्ता’’ति वुच्चति, सो च तेहि अप्पमादभावनाय अनवज्जभावनाय भावितो सम्मदेव गुणगन्धं गाहापितो। तेन तेसं कायभावना सीलभावना चित्तभावना पञ्ञाभावनाति चतुन्नम्पि भावनानं परिपुण्णभावं दस्सेति। ‘‘भावना’’ति च सम्बोधिपटिपदा इधाधिप्पेता। यायं सच्चसम्बोधि अत्थि, सा दुविधा अभिसमयतो तदत्थतो च। सम्बोधि पन तिविधा सम्मासम्बोधि पच्चेकसम्बोधि सावकसम्बोधीति। तत्थ सम्मा सामं सब्बधम्मानं बुज्झनतो बोधनतो च सम्मासम्बोधि। सब्बञ्ञुतञ्ञाणपदट्ठानं मग्गञाणं मग्गञाणपदट्ठानञ्च सब्बञ्ञुतञ्ञाणं ‘‘सम्मासम्बोधी’’ति वुच्चति। तेनाह –&lt;br&gt;&#xA;‘‘बुद्धोति यो सो भगवा सयम्भू अनाचरियको पुब्बे अननुस्सुतेसु धम्मेसु सामं सच्चानि अभिसम्बुज्झि, तत्थ च सब्बञ्ञुतं पत्तो बलेसु च वसीभाव’’न्ति (महानि॰ १९२; चूळनि॰ पारायनत्थुतिगाथानिद्देस ९७; पटि॰ म॰ १.१६१)।&lt;br&gt;&#xA;बोधनेय्यबोधनत्थो हि बलेसु वसीभावो। पच्चेकं सयमेव बोधीति पच्चेकसम्बोधि, अननुबुद्धो सयम्भूञाणेन सच्चाभिसमयोति अत्थो। सम्मासम्बुद्धानञ्हि सयम्भूञाणताय सयमेव पवत्तमानोपि सच्चाभिसमयो सानुबुद्धो अपरिमाणानं सत्तानं सच्चाभिसमयस्स हेतुभावतो। इमेसं पन सो एकस्सापि सत्तस्स सच्चाभिसमयहेतु न होति। सत्थु धम्मदेसनाय सवनन्ते जाताति सावका। सावकानं सच्चाभिसमयो सावकसम्बोधि। तिविधापेसा तिण्णं बोधिसत्तानं यथासकं आगमनीयपटिपदाय मत्थकप्पत्तिया सतिपट्ठानादीनं सत्ततिंसाय बोधिपक्खियधम्मानं भावनापारिपूरीति वेदितब्बा इतराभिसमयानं तदविनाभावतो। न हि सच्छिकिरियाभिसमयेन विना भावनाभिसमयो सम्भवति, सति च भावनाभिसमये पहानाभिसमयो परिञ्ञाभिसमयो च सिद्धोयेव होतीति।&lt;br&gt;&#xA;यदा हि महाबोधिसत्तो परिपूरितबोधिसम्भारो चरिमभवे कतपुब्बकिच्चो बोधिमण्डं आरुय्ह – ‘‘न ताविमं पल्लङ्कं भिन्दिस्सामि, याव न मे अनुपादाय आसवेहि चित्तं विमुच्चिस्सती’’ति पटिञ्ञं कत्वा अपराजितपल्लङ्के निसिन्नो असम्पत्ताय एव सञ्झावेलाय मारबलं विधमित्वा पुरिमयामे पुब्बेनिवासानुस्सतिञाणेन अनेकाकारवोकारे पुब्बे निवुत्थक्खन्धे अनुस्सरित्वा मज्झिमयामे दिब्बचक्खुविसोधनेन चुतूपपातञाणअनागतंसञाणानि अधिगन्त्वा पच्छिमयामे ‘‘किच्छं वतायं लोको आपन्नो जायति च जीयति च मीयति च चवति च उपपज्जति च, अथ च पनिमस्स दुक्खस्स निस्सरणं नप्पजानाति जरामरणस्सा’’तिआदिना (दी॰ नि॰ २.५७) जरामरणतो पट्ठाय पटिच्चसमुप्पादमुखेन विपस्सनं अभिनिविसित्वा महागहनं छिन्दितुं निसदसिलायं फरसुं निसेन्तो विय किलेसगहनं छिन्दितुं लोकनाथो ञाणफरसुं तेजेन्तो बुद्धभावाय हेतुसम्पत्तिया परिपाकं गतत्ता सब्बञ्ञुतञ्ञाणाधिगमाय विपस्सनं गब्भं गण्हापेन्तो अन्तरन्तरा नानासमापत्तियो समापज्जित्वा यथाववत्थापिते नामरूपे तिलक्खणं आरोपेत्वा अनुपदधम्मविपस्सनावसेन अनेकाकारवोकारसङ्खारे सम्मसन्तो छत्तिंसकोटिसतसहस्समुखेन सम्मसनवारं वित्थारेत्वा तत्थ महावजिरञाणसङ्खाते विपस्सनाञाणे तिक्खे सूरे पसन्ने वुट्ठानगामिनिभावेन पवत्तमाने यदा तं मग्गेन घटेति, तदा मग्गपटिपाटिया दियड्ढकिलेससहस्सं खेपेन्तो अग्गमग्गक्खणे सम्मासम्बोधिं अधिगच्छति नाम, अग्गफलक्खणतो पट्ठाय अधिगतो नाम। सम्मासम्बुद्धभावतो दसबलचतुवेसारज्जादयोपि तस्स तदा हत्थगतायेव होन्तीति अयं ताव अभिसमयतो सम्मासम्बोधिपटिपदा। तदत्थतो पन महाभिनीहारतो पट्ठाय याव तुसितभवने निब्बत्ति, एत्थन्तरे पवत्तं बोधिसम्भारसम्भरणम्। तत्थ यं वत्तब्बं, तं सब्बाकारसम्पन्नं चरियापिटकवण्णनायं वित्थारतो वुत्तमेवाति तत्थ वुत्तनयेनेव गहेतब्बम्।&lt;br&gt;&#xA;पच्चेकबोधिसत्तापि पच्चेकबोधिया कताभिनीहारा अनुपुब्बेन सम्भतपच्चेकसम्बोधिसम्भारा तादिसे काले चरिमत्तभावे ठिता ञाणस्स परिपाकगतभावेन उपट्ठितं संवेगनिमित्तं गहेत्वा सविसेसं भवादीसु आदीनवं दिस्वा सयम्भूञाणेन पवत्ति पवत्तिहेतुं निवत्ति निवत्तिहेतुञ्च परिच्छिन्दित्वा ‘‘सो ‘इदं दुक्ख’न्ति योनिसो मनसि करोती’’तिआदिना आगतनयेन चतुसच्चकम्मट्ठानं परिब्रूहेन्ता अत्तनो अभिनीहारानुरूपं सङ्खारे परिमद्दन्ता अनुक्कमेन विपस्सनं उस्सुक्कापेत्वा मग्गपटिपाटिया अग्गमग्गं अधिगच्छन्ता पच्चेकसम्बोधिं अभिसम्बुज्झन्ति नाम, अग्गफलक्खणतो पट्ठाय पच्चेकसम्बुद्धा नाम हुत्वा सदेवकस्स लोकस्स अग्गदक्खिणेय्या होन्ति।&lt;br&gt;&#xA;सावका पन सत्थु सब्रह्मचारिनो वा चतुसच्चकम्मट्ठानकथं सुत्वा तस्मिंयेव खणे कालन्तरे वा तज्जं पटिपत्तिं अनुतिट्ठन्ता घटेन्ता वायमन्ता विपस्सनं उस्सुक्कापेत्वा, यदि वा पटिपदाय वड्ढन्तिया, सच्चानि पटिविज्झन्ता अत्तनो अभिनीहारानुरूपसिद्धिअग्गसावकभूमिया वा केवलं वा अग्गमग्गक्खणे सावकसम्बोधिं अधिगच्छन्ति नाम। ततो परं सावकबुद्धा नाम होन्ति सदेवके लोके अग्गदक्खिणेय्या। एवं ताव अभिसमयतो पच्चेकसम्बोधि सावकसम्बोधि च वेदितब्बा।&lt;br&gt;&#xA;तदत्थतो पन यथा महाबोधिसत्तानं हेट्ठिमपरिच्छेदेन चत्तारि असङ्ख्येय्यानि कप्पानं सतसहस्सञ्च बोधिसम्भारसम्भरणं इच्छितब्बं मज्झिमपरिच्छेदेन अट्ठ असङ्ख्येय्यानि कप्पानं सतसहस्सञ्च, उपरिमपरिच्छेदेन सोळस असङ्ख्येय्यानि कप्पानं सतसहस्सञ्च एते च भेदा पञ्ञाधिकसद्धाधिकवीरियाधिकवसेन वेदितब्बा। पञ्ञाधिकानञ्हि सद्धा मन्दा होति पञ्ञा तिक्खा, ततो च उपायकोसल्लस्स विसदनिपुणभावेन नचिरस्सेव पारमियो पारिपूरिं गच्छन्ति। सद्धाधिकानं पञ्ञा मज्झिमा होतीति तेसं नातिसीघं नातिसणिकं पारमियो पारिपूरिं गच्छन्ति। वीरियाधिकानं पन पञ्ञा मन्दा होतीति तेसं चिरेनेव पारमियो पारिपूरिं गच्छन्ति। न एवं पच्चेकबोधिसत्तानम्। तेसञ्हि सतिपि पञ्ञाधिकभावे द्वे असङ्ख्येय्यानि कप्पानं सतसहस्सञ्च बोधिसम्भारसम्भरणं इच्छितब्बं, न ततो ओरम्। सद्धाधिकवीरियाधिकापि वुत्तपरिच्छेदतो परं कतिपये एव कप्पे अतिक्कमित्वा पच्चेकसम्बोधिं अभिसम्बुज्झन्ति, न ततियं असङ्ख्येय्यन्ति। सावकबोधिसत्तानं पन येसं अग्गसावकभावाय अभिनीहारो, तेसं एकं असङ्ख्येय्यं कप्पानं सतसहस्सञ्च सम्भारसम्भरणं इच्छितब्बम्। येसं महासावकभावाय, तेसं कप्पानं सतसहस्समेव, तथा बुद्धस्स मातापितूनं उपट्ठाकस्स पुत्तस्स च। तत्थ यथा –&lt;br&gt;&#xA;‘‘मनुस्सत्तं लिङ्गसम्पत्ति, हेतु सत्थारदस्सनम्।&lt;br&gt;&#xA;पब्बज्जा गुणसम्पत्ति, अधिकारो च छन्दता।&lt;br&gt;&#xA;अट्ठधम्मसमोहाना, अभिनीहारो समिज्झती’’ति॥ (बु॰ वं॰ २.५९) –&lt;br&gt;&#xA;एवं वुत्ते अट्ठ धम्मे समोधानेत्वा कतपणिधानानं महाबोधिसत्तानं महाभिनीहारतो पभुति सविसेसं दानादीसु युत्तप्पयुत्तानं दिवसे दिवसे वेस्सन्तरदानसदिसं महादानं देन्तानं तदनुरूपसीलादिके सब्बपारमिधम्मे आचिनन्तानम्पि यथावुत्तकालपरिच्छेदं असम्पत्वा अन्तरा एव बुद्धभावप्पत्ति नाम नत्थि। कस्मा? ञाणस्स अपरिपच्चनतो। परिच्छिन्नकाले निप्फादितं विय हि सस्सं बुद्धञाणं यथापरिच्छिन्नकालवसेनेव वुद्धिं विरुळ्हिं वेपुल्लं आपज्जन्तं गब्भं गण्हन्तं परिपाकं गच्छतीति एवं –&lt;br&gt;&#xA;‘‘मनुस्सत्तं लिङ्गसम्पत्ति, विगतासवदस्सनम्।&lt;br&gt;&#xA;अधिकारो छन्दता एते, अभिनीहारकारणा’’ति॥ (सु॰ नि॰ अट्ठ॰ १.खग्गविसाणसुत्तवण्णना) –&lt;br&gt;&#xA;इमे पञ्च धम्मे समोधानेत्वा कताभिनीहारानं पच्चेकबोधिसत्तानं ‘‘अधिकारो छन्दता’’ति द्वङ्गसमन्नागताय पत्थनाय वसेन कतपणिधानानं सावकबोधिसत्तानञ्च तत्थ तत्थ वुत्तकालपरिच्छेदं असम्पत्वा अन्तरा एव पच्चेकसम्बोधिया यथावुत्तसावकसम्बोधिया च अधिगमो नत्थि। कस्मा? ञाणस्स अपरिपच्चनतो। इमेसम्पि हि यथा महाबोधिसत्तानं दानादिपारमीहि परिब्रूहिता पञ्ञापारमी अनुक्कमेन गब्भं गण्हन्ती परिपाकं गच्छन्ती बुद्धञाणं परिपूरेति, एवं दानादीहि परिब्रूहिता अनुपुब्बेन यथारहं गब्भं गण्हन्ती परिपाकं गच्छन्ती पच्चेकबोधिञाणं सावकबोधिञाणञ्च परिपूरेति। दानपरिचयेन हेते तत्थ तत्थ भवे अलोभज्झासयताय सब्बत्थ असङ्गमानसा अनपेक्खचित्ता हुत्वा, सीलपरिचयेन सुसंवुतकायवाचताय सुपरिसुद्धकायवचीकम्मन्ता परिसुद्धाजीवा इन्द्रियेसु गुत्तद्वारा भोजने मत्तञ्ञुनो हुत्वा जागरियानुयोगेन चित्तं समादहन्ति, स्वायं तेसं जागरियानुयोगो गतपच्चागतिकवत्तवसेन वेदितब्बो।&lt;br&gt;&#xA;एवं पन पटिपज्जन्तानं अधिकारसम्पत्तिया अप्पकसिरेनेव अट्ठ समापत्तियो पञ्चाभिञ्ञा छळभिञ्ञा अधिट्ठानभूता पुब्बभागविपस्सना च हत्थगतायेव होन्ति। वीरियादयो पन तदन्तोगधा एव। यञ्हि पच्चेकबोधिया सावकबोधिया वा अत्थाय दानादिपुञ्ञसम्भरणे अब्भुस्सहनं, इदं वीरियम्। यं तदनुपरोधस्स सहनं, अयं खन्ति। यं दानसीलादिसमादानाविसंवादनं, इदं सच्चम्। सब्बत्थमेव अचलसमाधानाधिट्ठानं, इदं अधिट्ठानम्। या दानसीलादीनं पवत्तिट्ठानभूतेसु सत्तेसु हितेसिता, अयं मेत्ता। यं सत्तानं कतविप्पकारेसु अज्झुपेक्खनं, अयं उपेक्खाति। एवं दानसीलभावनासु सीलसमाधिपञ्ञासु च सिज्झमानासु वीरियादयो सिद्धा एव होन्ति। सायेव पच्चेकबोधिअत्थाय सावकबोधिअत्थाय च दानादिपटिपदा तेसं बोधिसत्तानं सन्तानस्स भावनतो परिभावनतो भावना नाम। विसेसतो दानसीलादीहि स्वाभिसङ्खते सन्ताने पवत्ता समथविपस्सनापटिपदा, यतो ते बोधिसत्ता पुब्बयोगावचरसमुदागमसम्पन्ना होन्ति। तेनाह भगवा –&lt;br&gt;&#xA;‘‘पञ्चिमे, आनन्द, आनिसंसा पुब्बयोगावचरे। कतमे पञ्च? इधानन्द, पुब्बयोगावचरो दिट्ठेव धम्मे पटिकच्च अञ्ञं आराधेति, नो चे दिट्ठेव धम्मे पटिकच्च अञ्ञं आराधेति, अथ मरणकाले अञ्ञं आराधेति, अथ देवपुत्तो समानो अञ्ञं आराधेति, अथ बुद्धानं सम्मुखीभावे खिप्पाभिञ्ञो होति, अथ पच्छिमे काले पच्चेकसम्बुद्धो होती’’ति (सु॰ नि॰ अट्ठ॰ १.खग्गविसाणसुत्तवण्णना)।&lt;br&gt;&#xA;इति पुब्बभागपटिपदाभूताय पारमितापरिभाविताय समथविपस्सनाभावनाय निरोधगामिनिपटिपदाभूताय अभिसमयसङ्खाताय मग्गभावनाय च भावितत्तभावा बुद्धपच्चेकबुद्धबुद्धसावका भावितत्ता नाम। तेसु इध बुद्धसावका अधिप्पेता।&lt;br&gt;&#xA;एत्थ च ‘‘सीहानंवा’’ति इमिना थेरानं सीहसमानवुत्तितादस्सनेन अत्तनो पटिपक्खेहि अनभिभवनीयतं, ते च अभिभुय्य पवत्तिं दस्सेति। ‘‘सीहानंव नदन्तानं…पे॰… गाथा’’ति इमिना थेरगाथानं सीहनादसदिसतादस्सनेन तासं परवादेहि अनभिभवनीयतं, ते च अभिभवित्वा पवत्तिं दस्सेति। ‘‘भावितत्तान’’न्ति इमिना तदुभयस्स कारणं विभावेति। भावितत्तभावेन थेरा इध सीहसदिसा वुत्ता, तेसञ्च गाथा सीहनादसदिसियो। ‘‘अत्थूपनायिका’’ति इमिना अभिभवने पयोजनं दस्सेति। तत्थ थेरानं पटिपक्खो नाम संकिलेसधम्मो, तदभिभवो तदङ्गिविक्खम्भनप्पहानेहि सद्धिं समुच्छेदप्पहानम्। तस्मिं सति पटिपस्सद्धीप्पहानं निस्सरणप्पहानञ्च सिद्धमेव होति, यतो ते भावितत्ताति वुच्चन्ति। मग्गक्खणे हि अरिया अप्पमादभावनं भावेन्ति नाम, अग्गफलक्खणतो पट्ठाय भावितत्ता नामाति वुत्तोवायमत्थो।&lt;br&gt;&#xA;तेसु तदङ्गप्पहानेन नेसं सीलसम्पदा दस्सिता, विक्खम्भनप्पहानेन समाधिसम्पदा, समुच्छेदप्पहानेन पञ्ञासम्पदा, इतरेन तासं फलं दस्सितम्। सीलेन च तेसं पटिपत्तिया आदिकल्याणता दस्सिता, ‘‘को चादि कुसलानं धम्मानं? सीलञ्च सुविसुद्धं’’ (सं॰ नि॰ ५.३६९), ‘‘सीले पतिट्ठाय’’ (सं॰ नि॰ १.२३; विसुद्धि॰ १.१), ‘‘सब्बपापस्स अकरण’’न्ति (ध॰ प॰ १८३; दी॰ नि॰ २.९०) च वचनतो सीलं पटिपत्तिया आदिकल्याणंव अविप्पटिसारादिगुणावहत्ता। समाधिना मज्झेकल्याणता दस्सिता, ‘‘चित्तं भावयं’’, ‘‘कुसलस्स उपसम्पदा’’ति च वचनतो समाधिपटिपत्तिया मज्झेकल्याणोव, इद्धिविधादिगुणावहत्ता। पञ्ञाय परियोसानकल्याणता दस्सिता, ‘‘सचित्तपरियोदपनं’’ (ध॰ प॰ १८३; दी॰ नि॰ २.९०), ‘‘पञ्ञं भावय’’न्ति (सं॰ नि॰ १.२३; विसुद्धि॰ १.१) च वचनतो पञ्ञा पटिपत्तिया परियोसानंव, पञ्ञुत्तरतो कुसलानं धम्मानं साव कल्याणा इट्ठानिट्ठेसु तादिभावावहत्ता।&lt;br&gt;&#xA;‘‘सेलो यथा एकघनो, वातेन न समीरति। (महाव॰ २४४)।&lt;br&gt;&#xA;एवं निन्दापसंसासु, न समिञ्जन्ति पण्डिता’’ति॥ (ध॰ प॰ ८१) –&lt;br&gt;&#xA;हि वुत्तम्।&lt;br&gt;&#xA;तथा सीलसम्पदाय तेविज्जभावो दस्सितो। सीलसम्पत्तिञ्हि निस्साय तिस्सो विज्जा पापुणन्ति। समाधिसम्पदाय छळभिञ्ञाभावो। समाधिसम्पत्तिञ्हि निस्साय छळभिञ्ञा पापुणन्ति। पञ्ञासम्पदाय पभिन्नपटिसम्भिदाभावो। पञ्ञासम्पदञ्हि निस्साय चतस्सो पटिसम्भिदा पापुणन्ति। इमिना तेसं थेरानं केचि तेविज्जा, केचि छळभिञ्ञा, केचि पटिसम्भिदापत्ताति अयमत्थो दस्सितोति वेदितब्बम्।&lt;br&gt;&#xA;तथा सीलसम्पदाय तेसं कामसुखानुयोगसङ्खातस्स अन्तस्स परिवज्जनं दस्सेति। समाधिसम्पदाय अत्तकिलमथानुयोगसङ्खातस्स, पञ्ञासम्पदाय मज्झिमाय पटिपदाय सेवनं दस्सेति। तथा सीलसम्पदाय तेसं वीतिक्कमप्पहानं किलेसानं दस्सेति। समाधिसम्पदाय परियुट्ठानप्पहानं , पञ्ञासम्पदाय अनुसयप्पहानं दस्सेति। सीलसम्पदाय वा दुच्चरितसंकिलेसविसोधनं, समाधिसम्पदाय तण्हासंकिलेसविसोधनं, पञ्ञासम्पदाय दिट्ठिसंकिलेसविसोधनं दस्सेति। तदङ्गप्पहानेन वा नेसं अपायसमतिक्कमो दस्सितो। विक्खम्भनप्पहानेन कामधातुसमतिक्कमो, समुच्छेदप्पहानेन सब्बभवसमतिक्कमो दस्सितोति वेदितब्बम्।&lt;br&gt;&#xA;‘‘भावितत्तान’’न्ति वा एत्थ सीलभावना, चित्तभावना पञ्ञाभावनाति तिस्सो भावना वेदितब्बा कायभावनाय तदन्तोगधत्ता। सीलभावना च पटिपत्तिया आदीति सब्बं पुरिमसदिसम्। यथा पन सीहनादं परे मिगगणा न सहन्ति, कुतो अभिभवे, अञ्ञदत्थु सीहनादोव ते अभिभवति एवमेव अञ्ञतित्थियवादा थेरानं वादे न सहन्ति, कुतो अभिभवे, अञ्ञदत्थु थेरवादाव ते अभिभवन्ति। तं किस्स हेतु? ‘‘सब्बे सङ्खारा अनिच्चा, सब्बे सङ्खारा दुक्खा, सब्बे धम्मा अनत्ता’’ति (ध॰ प॰ २७७-२७९) ‘‘निब्बानधातू’’ति च पवत्तनतो। न हि धम्मतो सक्का केनचि अञ्ञथा कातुं अप्पटिवत्तनीयतो। यं पनेत्थ वत्तब्बं, तं परतो आविभविस्सति। एवमेत्थ सङ्खेपेनेव पठमगाथाय अत्थविभावना वेदितब्बा।&lt;br&gt;&#xA;दुतियगाथायं पन अयं सम्बन्धदस्सनमुखेन अत्थविभावना। तत्थ येसं थेरानं गाथा सावेतुकामो, ते साधारणवसेन नामतो गोत्ततो गुणतो च कित्तेतुं ‘‘यथानामा’’तिआदि वुत्तम्। असाधारणतो पन तत्थ तत्थ गाथास्वेव आविभविस्सति। तत्थ यथानामाति यंयंनामा, सुभूति महाकोट्ठिकोतिआदिना नयेन नामधेय्येन पञ्ञाताति अत्थो। यथागोत्ताति यंयंगोत्ता, गोतमो कस्सपोतिआदिना नयेन कुलपदेसेन याय याय जातिया पञ्ञाताति अत्थो। यथाधम्मविहारिनोति यादिसधम्मविहारिनो, परियत्तिपरमतायं अट्ठत्वा यथानुरूपं समापत्तिविहारिनो हुत्वा विहरिंसूति अत्थो। अथ वा यथाधम्मविहारिनोति यथाधम्मा विहारिनो च, यादिससीलादिधम्मा दिब्बविहारादीसु अभिण्हसो विहरमाना यादिसविहारा चाति अत्थो। यथाधिमुत्ताति यादिसअधिमुत्तिका सद्धाधिमुत्तिपञ्ञाधिमुत्तीसु यंयंअधिमुत्तिका सुञ्ञतमुखादीसु वा यथा यथा निब्बानं अधिमुत्ताति यथाधिमुत्ता। ‘‘निब्बानं अधिमुत्तानं, अत्थं गच्छन्ति आसवा’’ति (ध॰ प॰ २२६) हि वुत्तम्। उभयञ्चेतं पुब्बभागवसेन वेदितब्बम्। अरहत्तप्पत्तितो पुब्बेयेव हि यथावुत्तमधिमुच्चनं, न परतो। तेनाह भगवा –&lt;br&gt;&#xA;‘‘अस्सद्धो अकतञ्ञू च, सन्धिच्छेदो च यो नरो’’तिआदि॥ (ध॰ प॰ ९७)।&lt;br&gt;&#xA;‘‘यथाविमुत्ता’’ति वा पाठो, पञ्ञाविमुत्तिउभतोभागविमुत्तीसु यंयंविमुत्तिकाति अत्थो। सप्पञ्ञाति तिहेतुकपटिसन्धिपञ्ञाय पारिहारिकपञ्ञाय भावनापञ्ञाय चाति तिविधायपि पञ्ञाय पञ्ञवन्तो। विहरिंसूति ताय एव सप्पञ्ञताय यथालद्धेन फासुविहारेनेव वसिंसु। अतन्दिताति अनलसा, अत्तहितपटिपत्तियं यथाबलं परहितपटिपत्तियञ्च उट्ठानवन्तोति अत्थो।&lt;br&gt;&#xA;एत्थ च पन नामगोत्तग्गहणेन तेसं थेरानं पकासपञ्ञातभावं दस्सेति। धम्मविहारग्गहणेन सीलसम्पदं समाधिसम्पदञ्च दस्सेति। ‘‘यथाधिमुत्ता सप्पञ्ञा’’ति इमिना पञ्ञासम्पदम्। ‘‘अतन्दिता’’ति इमिना सीलसम्पदादीनं कारणभूतं वीरियसम्पदं दस्सेति। ‘‘यथानामा’’ति इमिना तेसं पकासननामतं दस्सेति। ‘‘यथागोत्ता’’ति इमिना सद्धानुसारीधम्मानुसारीगोत्तसम्पत्तिसमुदागमं, ‘‘यथाधम्मविहारिनो’’तिआदिना सीलसमाधिपञ्ञाविमुत्तिविमुत्तिञाणदस्सनं सम्पत्तिसमुदागमं, ‘‘अतन्दिता’’ति इमिना एवं अत्तहितसम्पत्तियं ठितानं परहितपटिपत्तिं दस्सेति।&lt;br&gt;&#xA;अथ वा ‘‘यथानामा’’ति इदं तेसं थेरानं गरूहि गहितनामधेय्यदस्सनं समञ्ञामत्तकित्तनतो। ‘‘यथागोत्ता’’ति इदं कुलपुत्तभावदस्सनं कुलापदेस कित्तनतो। तेन नेसं सद्धापब्बजितभावं दस्सेति । ‘‘यथाधम्मविहारिनो’’ति इदं चरणसम्पत्तिदस्सनं सीलसंवरादीहि समङ्गीभावदीपनतो । ‘‘यथाधिमुत्ता सप्पञ्ञा’’ति इदं नेसं विज्जासम्पत्तिदस्सनं आसवक्खयपरियोसानाय ञाणसम्पत्तिया अधिगमपरिदीपनतो। ‘‘अतन्दिता’’ति इदं विज्जाचरणसम्पत्तीनं अधिगमूपायदस्सनम्। ‘‘यथानामा’’ति वा इमिना तेसं पकासननामतंयेव दस्सेति। ‘‘यथागोत्ता’’ति पन इमिना पच्छिमचक्कद्वयसम्पत्तिं दस्सेति। न हि सम्माअप्पणिहितत्तनो पुब्बे च अकतपुञ्ञस्स सद्धानुसारीधम्मानुसारिनो गोत्तसम्पत्तिसमुदागमो सम्भवति। ‘‘यथाधम्मविहारिनो’’ति इमिना तेसं पुरिमचक्कद्वयसम्पत्तिं दस्सेति। न हि अप्पतिरूपे देसे वसतो सप्पुरिसूपनिस्सयरहितस्स च तादिसा गुणविसेसा सम्भवन्ति। ‘‘यथाधिमुत्ता’’ति इमिना सद्धम्मसवनसम्पदासमायोगं दस्सेति। न हि परतोघोसेन विना सावकानं सच्चसम्पटिवेधो सम्भवति। ‘‘सप्पञ्ञा अतन्दिता’’ति इमिना यथावुत्तस्स गुणविसेसस्स अब्यभिचारिहेतुं दस्सेति ञायारम्भदस्सनतो।&lt;br&gt;&#xA;अपरो नयो – ‘‘यथागोत्ता’’ति एत्थ गोत्तकित्तनेन तेसं थेरानं योनिसोमनसिकारसम्पदं दस्सेति यथावुत्तगोत्तसम्पन्नस्स योनिसोमनसिकारसम्भवतो। ‘‘यथाधम्मविहारिनो’’ति एत्थ धम्मविहारग्गहणेन सद्धम्मसवनसम्पदं दस्सेति सद्धम्मसवनेन विना तदभावतो। ‘‘यथाधिमुत्ता’’ति इमिना मत्थकप्पत्तं धम्मानुधम्मपटिपदं दस्सेति। ‘‘सप्पञ्ञा’’ति इमिना सब्बत्थ सम्पजानकारितम्। ‘‘अतन्दिता’’ति इमिना वुत्तनयेन अत्तहितसम्पत्तिं परिपूरेत्वा ठितानं परेसं हितसुखावहाय पटिपत्तियं अकिलासुभावं दस्सेति। तथा ‘‘यथागोत्ता’’ति इमिना नेसं सरणगमनसम्पदा दस्सिता सद्धानुसारीगोत्तकित्तनतो। ‘‘यथाधम्मविहारिनो’’ति इमिना सीलक्खन्धपुब्बङ्गमो समाधिक्खन्धो दस्सितो। ‘‘यथाधिमुत्ता सप्पञ्ञा’’ति इमिना पञ्ञक्खन्धादयो। सरणगमनञ्च सावकगुणानं आदि, समाधि मज्झे, पञ्ञा परियोसानन्ति आदिमज्झपरियोसानदस्सनेन सब्बेपि सावकगुणा दस्सिता होन्ति।&lt;br&gt;&#xA;ईदिसी पन गुणविभूति याय सम्मापटिपत्तिया तेहि अधिगता, तं दस्सेतुं ‘‘तत्थ तत्थ विपस्सित्वा’’तिआदि वुत्तम्। तत्थ तत्थाति तेसु तेसु अरञ्ञरुक्खमूलपब्बतादीसु विवित्तसेनासनेसु। तत्थ तत्थाति वा तस्मिं तस्मिं उदानादिकाले। विपस्सित्वाति सम्पस्सित्वा। नामरूपववत्थापनपच्चयपरिग्गहेहि दिट्ठिविसुद्धिकङ्खावितरणविसुद्धियो सम्पादेत्वा कलापसम्मसनादिक्कमेन पञ्चमं विसुद्धिं अधिगन्त्वा पटिपदाञाणदस्सनविसुद्धिया मत्थकं पापनवसेन विपस्सनं उस्सुक्कापेत्वा फुसित्वाति पत्वा सच्छिकत्वा। अच्चुतं पदन्ति निब्बानम्। तञ्हि सयं अचवनधम्मत्ता अधिगतानं अच्चुतिहेतुभावतो च नत्थि एत्थ चुतीति ‘‘अच्चुतं’’। सङ्खतधम्मेहि असम्मिस्सभावताय तदत्थिकेहि पटिपज्जितब्बताय च ‘‘पद’’न्ति च वुच्चति। कतन्तन्ति कतस्स अन्तम्। यो हि तेहि अधिगतो अरियमग्गो, सो अत्तनो पच्चयेहि उप्पादितत्ता कतो नाम। तस्स पन परियोसानभूतं फलं कतन्तोति अधिप्पेतम्। तं कतन्तं अग्गफलम्। अथ वा पच्चयेहि कतत्ता निप्फादितत्ता कता नाम सङ्खतधम्मा, तन्निस्सरणभावतो कतन्तो निब्बानम्। तं कतन्तम्। पच्चवेक्खन्ताति ‘‘अधिगतं वत मया अरियमग्गाधिगमेन इदं अरियफलं, अधिगता असङ्खता धातू’’ति अरियफलनिब्बानानि विमुत्तिञाणदस्सनेन पटिपत्तिं अवेक्खमाना। अथ वा सच्चसम्पटिवेधवसेन यं अरियेन करणीयं परिञ्ञादिसोळसविधं किच्चं अग्गफले ठितेन निप्फादितत्ता परियोसापितत्ता कतं नाम, एवं कतं तं पच्चवेक्खन्ता। एतेन पहीनकिलेसपच्चवेक्खणं दस्सितम्। पुरिमनयेन पन इतरपच्चवेक्खणानीति एकूनवीसति पच्चवेक्खणानि दस्सितानि होन्ति।&lt;br&gt;&#xA;इममत्थन्ति एत्थ इमन्ति सकलो थेरथेरीगाथानं अत्थो अत्तनो इतरेसञ्च तत्थ सन्निपतितानं धम्मसङ्गाहकमहाथेरानं बुद्धियं विपरिवत्तमानताय आसन्नो पच्चक्खोति च कत्वा वुत्तम्। अत्थन्ति ‘‘छन्ना मे कुटिका’’तिआदीहि गाथाहि वुच्चमानं अत्तूपनायिकं परूपनायिकं लोकियलोकुत्तरपटिसंयुत्तं अत्थम्। अभासिसुन्ति गाथाबन्धवसेन कथेसुं, तंदीपनियो इदानि मया वुच्चमाना तेसं भावितत्तानं गाथा अत्तूपनायिका सुणाथाति योजना। ते च महाथेरा एवं कथेन्ता अत्तनो सम्मापटिपत्तिपकासनीहि गाथाहि सासनस्स एकन्तनिय्यानिकविभावनेन परेपि तत्थ सम्मापटिपत्तियं नियोजेन्तीति एतमत्थं दीपेति आयस्मा धम्मभण्डागारिको, तथा दीपेन्तो च इमाहि गाथाहि तेसं थोमनं तासञ्च तेसं वचनस्स निदानभावेन ठपनं ठानगतमेवाति दस्सेतीति दट्ठब्बम्।&lt;br&gt;&#xA;निदानगाथावण्णना निट्ठिता।&lt;/p&gt;</description>
    </item>
    <item>
      <title>०१. एककनिपातो</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/08_theragAthA-aTThakathA-1/01_ekakanipAto/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/08_theragAthA-aTThakathA-1/01_ekakanipAto/</guid>
      <description>&lt;p&gt;१. एककनिपातो&lt;br&gt;&#xA;१. पठमवग्गो&lt;/p&gt;&#xA;&lt;h2 id=&#34;१-सभततथरगथवणणन&#34;&gt;१. सुभूतित्थेरगाथावण्णना&lt;/h2&gt;&#xA;&lt;p&gt;इदानि छन्ना मे कुटिकातिआदिनयप्पवत्तानं थेरगाथानं अत्थवण्णना होति। सा पनायं अत्थवण्णना यस्मा तासं तासं गाथानं अट्ठुप्पत्तिं पकासेत्वा वुच्चमाना पाकटा होति सुविञ्ञेय्या च। तस्मा तत्थ तत्थ अट्ठुप्पत्तिं पकासेत्वा अत्थवण्णनं करिस्सामाति।&lt;br&gt;&#xA;तत्थ छन्ना मे कुटिकातिगाथाय का उप्पत्ति? वुच्चते – इतो किर कप्पसतसहस्समत्थके अनुप्पन्नेयेव पदुमुत्तरे भगवति लोकनाथे हंसवतीनामके नगरे अञ्ञतरस्स ब्राह्मणमहासालस्स एको पुत्तो उप्पज्जि। तस्स ‘‘नन्दमाणवो’’ति नामं अकंसु। सो वयप्पत्तो तयो वेदे उग्गण्हित्वा तत्थ सारं अपस्सन्तो अत्तनो परिवारभूतेहि चतुचत्तालीसाय माणवकसहस्सेहि सद्धिं पब्बतपादे इसिपब्बज्जं पब्बजित्वा अट्ठ समापत्तियो पञ्च च अभिञ्ञायो निब्बत्तेसि। अन्तेवासिकानम्पि कम्मट्ठानं आचिक्खि। तेपि न चिरेनेव झानलाभिनो अहेसुम्।&lt;br&gt;&#xA;तेन च समयेन पदुमुत्तरो भगवा लोके उप्पज्जित्वा हंसवतीनगरं उपनिस्साय विहरन्तो एकदिवसं पच्चूससमये लोकं वोलोकेन्तो नन्दतापसस्स अन्तेवासिकजटिलानं अरहत्तूपनिस्सयं नन्दतापसस्स च द्वीहङ्गेहि समन्नागतस्स सावकट्ठानन्तरस्स पत्थनं दिस्वा पातोव सरीरपटिजग्गनं कत्वा पुब्बण्हसमये पत्तचीवरमादाय अञ्ञं कञ्चि अनामन्तेत्वा सीहो विय एकचरो नन्दतापसस्स अन्तेवासिकेसु फलाफलत्थाय गतेसु ‘‘बुद्धभावं मे जानातू’’ति पस्सन्तस्सेव नन्दतापसस्स आकासतो ओतरित्वा पथवियं पतिट्ठासि। नन्दतापसो बुद्धानुभावञ्चेव लक्खणपारिपूरिञ्च दिस्वा लक्खणमन्ते सम्मसित्वा ‘‘इमेहि लक्खणेहि समन्नागतो नाम अगारं अज्झावसन्तो राजा होति चक्कवत्ती, पब्बजन्तो लोके विवटच्छदो सब्बञ्ञू बुद्धो होति। अयं पुरिसाजानीयो निस्संसयं बुद्धोति ञत्वा पच्चुग्गमनं कत्वा, पञ्चपतिट्ठितेन वन्दित्वा, आसनं पञ्ञापेत्वा, अदासि। निसीदि भगवा पञ्ञत्ते आसने। नन्दतापसोपि अत्तनो अनुच्छविकं आसनं गहेत्वा एकमन्तं निसीदि।&lt;br&gt;&#xA;तस्मिं समये चतुचत्तालीससहस्सजटिला पणीतपणीतानि ओजवन्तानि फलाफलानि गहेत्वा आचरियस्स सन्तिकं सम्पत्ता बुद्धानञ्चेव आचरियस्स च निसिन्नासनं ओलोकेन्ता आहंसु – ‘‘आचरिय, मयं ‘इमस्मिं लोके तुम्हेहि महन्ततरो नत्थी’ति विचराम, अयं पन पुरिसो तुम्हेहि महन्ततरो मञ्ञे’’ति। नन्दतापसो, ‘‘ताता, किं वदेथ, सासपेन सद्धिं अट्ठसट्ठिसतसहस्सयोजनुब्बेधं सिनेरुं उपमेतुं इच्छथ, सब्बञ्ञुबुद्धेन सद्धिं मा मं उपमित्था’’ति आह। अथ ते तापसा ‘‘सचे अयं ओरको अभविस्स, न अम्हाकं आचरियो एवं उपमं आहरेय्य, याव महा वतायं पुरिसाजानीयो’’ति पादेसु निपतित्वा सिरसा वन्दिंसु। अथ ते आचरियो आह – ‘‘ताता, अम्हाकं बुद्धानं अनुच्छविको देय्यधम्मो नत्थि, भगवा च भिक्खाचारवेलायं इधागतो, तस्मा मयं यथाबलं देय्यधम्मं दस्साम, तुम्हे यं यं पणीतं फलाफलं आनीतं, तं तं आहरथा’’ति वत्वा आहरापेत्वा हत्थे धोवित्वा सयं तथागतस्स पत्ते पतिट्ठापेसि। सत्थारा फलाफले पटिग्गहितमत्ते देवता दिब्बोजं पक्खिपिंसु। तापसो उदकम्पि सयमेव परिस्सावेत्वा अदासि। ततो भोजनकिच्चं निट्ठापेत्वा निसिन्ने सत्थरि सब्बे अन्तेवासिके पक्कोसित्वा सत्थु सन्तिके सारणीयं कथं कथेन्तो निसीदि। सत्था ‘‘भिक्खुसङ्घो आगच्छतू’’ति चिन्तेसि। भिक्खू सत्थु चित्तं ञत्वा सतसहस्समत्ता खीणासवा आगन्त्वा सत्थारं वन्दित्वा एकमन्तं अट्ठंसु।&lt;br&gt;&#xA;नन्दतापसो अन्तेवासिके आमन्तेसि – ‘‘ताता, बुद्धानं निसिन्नासनम्पि नीचं, समणसतसहस्सस्सपि आसनं नत्थि, तुम्हेहि अज्ज उळारं भगवतो भिक्खुसङ्घस्स च सक्कारं कातुं वट्टति , पब्बतपादतो वण्णगन्धसम्पन्नानि पुप्फानि आहरथा’’ति। अचिन्तेय्यत्ता इद्धिविसयस्स मुहुत्तेनेव वण्णगन्धसम्पन्नानि पुप्फानि आहरित्वा बुद्धानं योजनप्पमाणं पुप्फासनं पञ्ञापेसुम्। अग्गसावकानं तिगावुतं, सेसभिक्खूनं अड्ढयोजनिकादिभेदं, सङ्घनवकस्स उसभमत्तं अहोसि। एवं पञ्ञत्तेसु आसनेसु नन्दतापसो तथागतस्स पुरतो अञ्जलिं पग्गय्ह ठितो, ‘‘भन्ते, मय्हं दीघरत्तं हिताय सुखाय इमं पुप्फासनं अभिरुहथा’’ति आह। निसीदि भगवा पुप्फासने। एवं निसिन्ने सत्थरि सत्थु आकारं ञत्वा भिक्खू अत्तनो अत्तनो पत्तासने निसीदिंसु। नन्दतापसो महन्तं पुप्फछत्तं गहेत्वा तथागतस्स मत्थके धारेन्तो अट्ठासि। सत्था ‘‘तापसानं अयं सक्कारो महप्फलो होतू’’ति निरोधसमापत्तिं समापज्जि। सत्थु समापन्नभावं ञत्वा भिक्खूपि समापज्जिंसु। तथागते सत्ताहं निरोधं समापज्जित्वा निसिन्ने अन्तेवासिका भिक्खाचारकाले सम्पत्ते वनमूलफलाफलं परिभुञ्जित्वा सेसकाले बुद्धानं अञ्जलिं पग्गय्ह तिट्ठन्ति। नन्दतापसो पन भिक्खाचारम्पि अगन्त्वा पुप्फछत्तं धारेन्तो सत्ताहं पीतिसुखेनेव वीतिनामेति।&lt;br&gt;&#xA;सत्था निरोधतो वुट्ठाय अरणविहारिअङ्गेन दक्खिणेय्यङ्गेन चाति द्वीहि अङ्गेहि समन्नागतं एकं सावकं ‘‘इसिगणस्स पुप्फासनानुमोदनं करोही’’ति आणापेसि। सो चक्कवत्तिरञ्ञो सन्तिका पटिलद्धमहालाभो महायोधो विय तुट्ठमानसो अत्तनो विसये ठत्वा तेपिटकं बुद्धवचनं सम्मसित्वा अनुमोदनं अकासि। तस्स देसनावसाने सत्था सयं धम्मं देसेसि। देसनापरियोसाने सब्बे चतुचत्तालीससहस्सतापसा अरहत्तं पापुणिंसु। सत्था ‘‘एथ, भिक्खवो’’ति हत्थं पसारेसि। तेसं तावदेव केसमस्सु अन्तरधायि। अट्ठ परिक्खारा काये पटिमुक्काव अहेसुं सट्ठिवस्सत्थेरा विय सत्थारं परिवारयिंसु। नन्दतापसो पन विक्खित्तचित्तताय विसेसं नाधिगच्छि। तस्स किर अरणविहारित्थेरस्स सन्तिके धम्मं सोतुं आरद्धकालतो पट्ठाय ‘‘अहो वताहम्पि अनागते उप्पज्जनकबुद्धस्स सासने इमिना सावकेन लद्धधुरं लभेय्य’’न्ति चित्तं उदपादि। सो तेन परिवितक्केन मग्गफलपटिवेधं कातुं नासक्खि। तथागतं पन वन्दित्वा सम्मुखे ठत्वा आह – ‘‘भन्ते, येन भिक्खुना इसिगणस्स पुप्फासनानुमोदना कता, को नामायं तुम्हाकं सासने’’ति। ‘‘अरणविहारिअङ्गे दक्खिणेय्यअङ्गे च एतदग्गं पत्तो एसो भिक्खू’’ति। ‘‘भन्ते, य्वायं मया सत्ताहं पुप्फछत्तं धारेन्तेन सक्कारो कतो, तेन अधिकारेन न अञ्ञं सम्पत्तिं पत्थेमि, अनागते पन एकस्स बुद्धस्स सासने अयं थेरो विय द्वीहङ्गेहि समन्नागतो सावको भवेय्य’’न्ति पत्थनमकासि।&lt;br&gt;&#xA;सत्था ‘‘समिज्झिस्सति नु, खो इमस्स तापसस्स पत्थना’’ति अनागतंसञाणं पेसेत्वा ओलोकेन्तो कप्पसतसहस्सं अतिक्कमित्वा समिज्झनकभावं दिस्वा नन्दतापसं आह – ‘‘न ते अयं पत्थना मोघा भविस्सति, अनागते कप्पसतसहस्सं अतिक्कमित्वा गोतमो नाम बुद्धो उप्पज्जिस्सति, तस्स सन्तिके समिज्झिस्सती’’ति वत्वा धम्मकथं कथेत्वा भिक्खुसङ्घपरिवुतो आकासं पक्खन्दि। नन्दतापसो याव चक्खुपथसमतिक्कमा सत्थारं भिक्खुसङ्घञ्च उद्दिस्स अञ्जलिं पग्गय्ह अट्ठासि। सो अपरभागे कालेन कालं सत्थारं उपसङ्कमित्वा धम्मं सुणि। अपरिहीनज्झानोव कालङ्कत्वा ब्रह्मलोके निब्बत्तो। ततो पन चुतो अपरानिपि पञ्च जातिसतानि पब्बजित्वा आरञ्ञको अहोसि। कस्सपसम्मासम्बुद्धकालेपि पब्बजित्वा आरञ्ञको हुत्वा गतपच्चागतवत्तं पूरेसि। एतं किर वत्तं अपरिपूरेत्वा महासावकभावं पापुणन्ता नाम नत्थि। गतपच्चागतवत्तं पन आगमट्ठकथासु वुत्तनयेनेव वेदितब्बम्। सो वीसतिवस्ससहस्सानि गतपच्चागतवत्तं पूरेत्वा कालङ्कत्वा कामावचरदेवलोके तावतिंसभवने निब्बत्ति। वुत्तञ्हेतं अपदाने (अप॰ थेर १.३.१५१) –&lt;br&gt;&#xA;‘‘हिमवन्तस्साविदूरे , निसभो नाम पब्बतो।&lt;br&gt;&#xA;अस्समो सुकतो मय्हं, पण्णसाला सुमापिता॥&lt;br&gt;&#xA;‘‘कोसियो नाम नामेन, जटिलो उग्गतापनो।&lt;br&gt;&#xA;एकाकियो अदुतियो, वसामि निसभे तदा॥&lt;br&gt;&#xA;‘‘फलं मूलञ्च पण्णञ्च, न भुञ्जामि अहं तदा।&lt;br&gt;&#xA;पवत्तंव सुपाताहं, उपजीवामि तावदे॥&lt;br&gt;&#xA;‘‘नाहं कोपेमि आजीवं, चजमानोपि जीवितम्।&lt;br&gt;&#xA;आराधेमि सकं चित्तं, विवज्जेमि अनेसनं॥&lt;br&gt;&#xA;‘‘रागूपसंहितं चित्तं, यदा उप्पज्जते मम।&lt;br&gt;&#xA;सयंव पच्चवेक्खामि, एकग्गो तं दमेमहं॥&lt;br&gt;&#xA;‘‘रज्जसे रज्जनीये च, दुस्सनीये च दुस्ससे।&lt;br&gt;&#xA;मुय्हसे मोहनीये च, निक्खमस्सु वना तुवं॥&lt;br&gt;&#xA;‘‘विसुद्धानं अयं वासो, निम्मलानं तपस्सिनम्।&lt;br&gt;&#xA;मा खो विसुद्धं दूसेसि, निक्खमस्सु वना तुवं॥&lt;br&gt;&#xA;‘‘अगारिको भवित्वान, यदा पुत्तं लभिस्ससि।&lt;br&gt;&#xA;उभोपि मा विराधेसि, निक्खमस्सु वना तुवं॥&lt;br&gt;&#xA;‘‘छवालातं यथा कट्ठं, न क्वचि किच्चकारकम्।&lt;br&gt;&#xA;नेव गामे अरञ्ञे वा, न हि तं कट्ठसम्मतं॥&lt;br&gt;&#xA;‘‘छवालातूपमो त्वं सि, न गिही नापि सञ्ञतो।&lt;br&gt;&#xA;उभतो मुत्तको अज्ज, निक्खमस्सु वना तुवं॥&lt;br&gt;&#xA;‘‘सिया नु खो तव एतं, को पजानाति ते इदम्।&lt;br&gt;&#xA;सद्धाधुरं वहिसि मे, कोसज्जबहुलाय च॥&lt;br&gt;&#xA;‘‘जिगुच्छिस्सन्ति तं विञ्ञू, असुचिं नागरिको यथा।&lt;br&gt;&#xA;आकड्ढित्वान इसयो, चोदयिस्सन्ति तं सदा॥&lt;br&gt;&#xA;‘‘तं विञ्ञू पवदिस्सन्ति, समतिक्कन्तसासनम्।&lt;br&gt;&#xA;संवासं अलभन्तो हि, कथं जीविहिसि तुवं॥&lt;br&gt;&#xA;‘‘तिधापभिन्नं मातङ्गं, कुञ्जरं सट्ठिहायनम्।&lt;br&gt;&#xA;बली नागो उपगन्त्वा, यूथा नीहरते गजं॥&lt;br&gt;&#xA;‘‘यूथा विनिस्सटो सन्तो, सुखं सातं न विन्दति।&lt;br&gt;&#xA;दुक्खितो विमनो होति, पज्झायन्तो पवेधति॥&lt;br&gt;&#xA;‘‘तथेव जटिला तम्पि, नीहरिस्सन्ति दुम्मतिम्।&lt;br&gt;&#xA;तेहि त्वं निस्सटो सन्तो, सुखं सातं न लच्छसि॥&lt;br&gt;&#xA;‘‘दिवा वा यदि वा रत्तिं, सोकसल्लसमप्पितो।&lt;br&gt;&#xA;दय्हति परिळाहेन, गजो यूथाव निस्सटो॥&lt;br&gt;&#xA;‘‘जातरूपं यथा कूटं, नेव झायति कत्थचि।&lt;br&gt;&#xA;तथा सीलवीहिनो त्वं, न झायिस्ससि कत्थचि॥&lt;br&gt;&#xA;‘‘अगारं वसमानोपि, कथं जीविहिसि तुवम्।&lt;br&gt;&#xA;मत्तिकं पेत्तिकञ्चापि, नत्थि ते निहितं धनं॥&lt;br&gt;&#xA;‘‘सयं कम्मं करित्वान, गत्ते सेदं पमोचयम्।&lt;br&gt;&#xA;एवं जीविहिसि गेहे, साधु ते तं न रुच्चति॥&lt;br&gt;&#xA;‘‘एवाहं तत्थ वारेमि, संकिलेसगतं मनम्।&lt;br&gt;&#xA;नानाधम्मकथं कत्वा, पापा चित्तं निवारयिं॥&lt;br&gt;&#xA;‘‘एवं मे विहरन्तस्स, अप्पमादविहारिनो।&lt;br&gt;&#xA;तिंसवस्ससहस्सानि, विपिने मे अतिक्कमुं॥&lt;br&gt;&#xA;‘‘अप्पमादरतं दिस्वा, उत्तमत्थं गवेसकम्।&lt;br&gt;&#xA;पदुमुत्तरसम्बुद्धो, आगच्छि मम सन्तिकं॥&lt;br&gt;&#xA;‘‘तिम्बरूसकवण्णाभो, अप्पमेय्यो अनूपमो।&lt;br&gt;&#xA;रूपेनासदिसो बुद्धो, आकासे चङ्कमी तदा॥&lt;br&gt;&#xA;‘‘सुफुल्लो सालराजाव, विज्जूवब्भघनन्तरे।&lt;br&gt;&#xA;ञाणेनासदिसो बुद्धो, आकासे चङ्कमी तदा॥&lt;br&gt;&#xA;‘‘सीहराजावसम्भीतो, गजराजाव दप्पितो।&lt;br&gt;&#xA;लासीतो ब्यग्घराजाव, आकासे चङ्कमी तदा॥&lt;br&gt;&#xA;‘‘सिङ्घीनिक्खसवण्णाभो, खदिरङ्गारसन्निभो।&lt;br&gt;&#xA;मणि यथा जोतिरसो, आकासे चङ्कमी तदा॥&lt;br&gt;&#xA;‘‘विसुद्धकेलासनिभो, पुण्णमायेव चन्दिमा।&lt;br&gt;&#xA;मज्झन्हिकेव सूरियो, आकासे चङ्कमी तदा॥&lt;br&gt;&#xA;‘‘दिस्वा नभे चङ्कमन्तं, एवं चिन्तेसहं तदा।&lt;br&gt;&#xA;देवो नु खो अयं सत्तो, उदाहु मनुजो अयं॥&lt;br&gt;&#xA;‘‘न मे सुतो वा दिट्ठो वा, महिया एदिसो नरो।&lt;br&gt;&#xA;अपि मन्तपदं अत्थि, अयं सत्था भविस्सति॥&lt;br&gt;&#xA;‘‘एवाहं चिन्तयित्वान, सकं चित्तं पसादयिम्।&lt;br&gt;&#xA;नानापुप्फञ्च गन्धञ्च, सन्निपातेसहं तदा॥&lt;br&gt;&#xA;‘‘पुप्फासनं पञ्ञापेत्वा, साधुचित्तं मनोरमम्।&lt;br&gt;&#xA;नरसारथिनं अग्गं, इदं वचनमब्रविं॥&lt;br&gt;&#xA;‘‘इदं मे आसनं वीर, पञ्ञत्तं तवनुच्छवम्।&lt;br&gt;&#xA;हासयन्तो ममं चित्तं, निसीद कुसुमासने॥&lt;br&gt;&#xA;‘‘निसीदि तत्थ भगवा, असम्भीतोव केसरी।&lt;br&gt;&#xA;सत्तरत्तिन्दिवं बुद्धो, पवरे कुसुमासने॥&lt;br&gt;&#xA;‘‘नमस्समानो अट्ठासिं, सत्तरत्तिन्दिवं अहम्।&lt;br&gt;&#xA;वुट्ठहित्वा समाधिम्हा, सत्था लोके अनुत्तरो।&lt;br&gt;&#xA;मम कम्मं पकित्तेन्तो, इदं वचनमब्रवि॥&lt;br&gt;&#xA;‘‘भावेहि बुद्धानुस्सतिं, भावनानमनुत्तरम्।&lt;br&gt;&#xA;इमं सतिं भावयित्वा, पूरयिस्ससि मानसं॥&lt;br&gt;&#xA;‘‘तिंसकप्पसहस्सानि , देवलोके रमिस्ससि।&lt;br&gt;&#xA;असीतिक्खत्तुं देविन्दो, देवरज्जं करिस्ससि।&lt;br&gt;&#xA;सहस्सक्खत्तुं चक्कवत्ती, राजा रट्ठे भविस्ससि॥&lt;br&gt;&#xA;‘‘पदेसरज्जं विपुलं, गणनातो असङ्खियम्।&lt;br&gt;&#xA;अनुभोस्ससि तं सब्बं, बुद्धानुस्सतिया फलं॥&lt;br&gt;&#xA;‘‘भवाभवे संसरन्तो, महाभोगं लभिस्ससि।&lt;br&gt;&#xA;भोगे ते ऊनता नत्थि, बुद्धानुस्सतिया फलं॥&lt;br&gt;&#xA;‘‘कप्पसतसहस्सम्हि, ओक्काककुलसम्भवो।&lt;br&gt;&#xA;गोतमो नाम गोत्तेन, सत्था लोके भविस्सति॥&lt;br&gt;&#xA;‘‘असीतिकोटिं छड्डेत्वा, दासे कम्मकरे बहू।&lt;br&gt;&#xA;गोतमस्स भगवतो, सासने पब्बजिस्ससि॥&lt;br&gt;&#xA;‘‘आराधयित्वा सम्बुद्धं, गोतमं सक्यपुङ्गवम्।&lt;br&gt;&#xA;सुभूति नाम नामेन, हेस्ससि सत्थु सावको॥&lt;br&gt;&#xA;‘‘भिक्खुसङ्घे निसीदित्वा, दक्खिणेय्यगुणम्हि तम्।&lt;br&gt;&#xA;तथारणविहारे च, द्वीसु अग्गे ठपेस्ससि॥&lt;br&gt;&#xA;‘‘इदं वत्वान सम्बुद्धो, जलजुत्तमनामको।&lt;br&gt;&#xA;नभं अब्भुग्गमी वीरो, हंसराजाव अम्बरे॥&lt;br&gt;&#xA;‘‘सासितो लोकनाथेन, नमस्सित्वा तथागतम्।&lt;br&gt;&#xA;सदा भावेमि मुदितो, बुद्धानुस्सतिमुत्तमं॥&lt;br&gt;&#xA;‘‘तेन कम्मेन सुकतेन, चेतनापणिधीहि च।&lt;br&gt;&#xA;जहित्वा मानुसं देहं, तावतिंसं अगच्छहं॥&lt;br&gt;&#xA;‘‘असीतिक्खत्तुं देविन्दो, देवरज्जमकारयिम्।&lt;br&gt;&#xA;सहस्सक्खत्तुं राजा च, चक्कवत्ती अहोसहं॥&lt;br&gt;&#xA;‘‘पदेसरज्जं विपुलं, गणनातो असङ्खियम्।&lt;br&gt;&#xA;अनुभोमि सुसम्पत्तिं, बुद्धानुस्सतिया फलं॥&lt;br&gt;&#xA;‘‘भवाभवे संसरन्तो, महाभोगं लभामहम्।&lt;br&gt;&#xA;भोगे मे ऊनता नत्थि, बुद्धानुस्सतिया फलं॥&lt;br&gt;&#xA;‘‘सतसहस्सितो कप्पे, यं कम्ममकरिं तदा।&lt;br&gt;&#xA;दुग्गतिं नाभिजानामि, बुद्धानुस्सतिया फलं॥&lt;br&gt;&#xA;‘‘पटिसम्भिदा चतस्सो, विमोक्खापि च अट्ठिमे।&lt;br&gt;&#xA;छळभिञ्ञा सच्छिकता, कतं बुद्धस्स सासन’’न्ति॥ –&lt;br&gt;&#xA;इत्थं सुदं आयस्मा सुभूतित्थेरो इमा गाथायो अभासित्थाति।&lt;br&gt;&#xA;एवं पन सो तावतिंसभवने अपरापरं उप्पज्जनवसेन दिब्बसम्पत्तिं अनुभवित्वा ततो चुतो मनुस्सलोके अनेकसतक्खत्तुं चक्कवत्तिराजा च पदेसराजा च हुत्वा उळारं मनुस्ससम्पत्तिं अनुभवित्वा अथ अम्हाकं भगवतो काले सावत्थियं सुमनसेट्ठिस्स गेहे अनाथपिण्डिकस्स कनिट्ठो हुत्वा निब्बत्ति ‘‘सुभूती’’तिस्स नामं अहोसि।&lt;br&gt;&#xA;तेन च समयेन अम्हाकं भगवा लोके उप्पज्जित्वा पवत्तवरधम्मचक्को अनुपुब्बेन राजगहं गन्त्वा तत्थ वेळुवनपटिग्गहणादिना लोकानुग्गहं करोन्तो राजगहं उपनिस्साय सीतवने विहरति। तदा अनाथपिण्डिको सेट्ठि सावत्थियं उट्ठानकभण्डं गहेत्वा अत्तनो सहायस्स राजगहसेट्ठिनो घरं गतो बुद्धुप्पादं सुत्वा सत्थारं सीतवने विहरन्तं उपसङ्कमित्वा पठमदस्सनेनेव सोतापत्तिफले पतिट्ठाय सत्थारं सावत्थिं आगमनत्थाय याचित्वा ततो पञ्चचत्तालीसयोजने मग्गे योजने योजने सतसहस्सपरिच्चागेन विहारे पतिट्ठापेत्वा सावत्थियं राजमानेन अट्ठकरीसप्पमाणं जेतस्स राजकुमारस्स उय्यानभूमिं कोटिसन्थारेन किणित्वा तत्थ भगवतो विहारं कारेत्वा अदासि। विहारपरिग्गहणदिवसे अयं सुभूतिकुटुम्बिको अनाथपिण्डिकसेट्ठिना सद्धिं गन्त्वा धम्मं सुणन्तो सद्धं पटिलभित्वा पब्बजि । सो उपसम्पज्जित्वा द्वे मातिका पगुणा कत्वा कम्मट्ठानं कथापेत्वा अरञ्ञे समणधम्मं करोन्तो मेत्ताझानपादकं विपस्सनं वड्ढेत्वा अरहत्तं पापुणि। सो धम्मं देसेन्तो यस्मा सत्थारा देसितनियामेन अनोदिस्सकं कत्वा धम्मं देसेति। तस्मा अरणविहारीनं अग्गो नाम जातो। पिण्डाय चरन्तो घरे घरे मेत्ताझानं समापज्जित्वा वुट्ठाय भिक्खं पटिग्गण्हाति ‘‘एवं दायकानं महप्फलं भविस्सती’’ति। तस्मा दक्खिणेय्यानं अग्गो नाम जातो। तेनाह भगवा – ‘‘एतदग्गं, भिक्खवे, मम सावकानं भिक्खूनं अरणविहारीनं यदिदं सुभूति, दक्खिणेय्यानं यदिदं सुभूती’’ति (अ॰ नि॰ १.१९८, २०१)। एवमयं महाथेरो अरहत्ते पतिट्ठाय अत्तना पूरितपारमीनं फलस्स मत्थकं पत्वा लोके अभिञ्ञातो अभिलक्खितो हुत्वा बहुजनहिताय जनपदचारिकं चरन्तो अनुपुब्बेन राजगहं अगमासि।&lt;br&gt;&#xA;राजा बिम्बिसारो थेरस्स आगमनं सुत्वा उपसङ्कमित्वा वन्दित्वा ‘‘इधेव, भन्ते, वसथा’’ति वत्वा ‘‘निवासनट्ठानं करिस्सामी’’ति पक्कन्तो विस्सरि। थेरो सेनासनं अलभन्तो अब्भोकासे वीतिनामेसि। थेरस्स आनुभावेन देवो न वस्सति। मनुस्सा अवुट्ठिताय उपद्दुता रञ्ञो निवेसनद्वारे उक्कुट्ठिमकंसु। राजा ‘‘केन नु खो कारणेन देवो न वस्सती’’ति वीमंसन्तो ‘‘थेरस्स अब्भोकासवासेन मञ्ञे न वस्सती’’ति चिन्तेत्वा तस्स पण्णकुटिं कारापेत्वा ‘‘इमिस्सा, भन्ते, पण्णकुटिया वसथा’’ति वत्वा वन्दित्वा पक्कामि। थेरो कुटिकं पविसित्वा तिणसन्थारके पल्लङ्केन निसीदि। तदा पन देवो थोकं थोकं फुसायति, न सम्मा धारं अनुप्पवेच्छति। अथ थेरो लोकस्स अवुट्ठिकभयं विसमितुकामो अत्तनो अज्झत्तिकबाहिरवत्थुकस्स परिस्सयस्स अभावं पवेदेन्तो –&lt;br&gt;&#xA;१.&lt;br&gt;&#xA;‘‘छन्ना मे कुटिका सुखा निवाता, वस्स देव यथासुखम्।&lt;br&gt;&#xA;चित्तं मे सुसमाहितं विमुत्तं, आतापी विहरामि वस्स देवा’’ति॥ –&lt;br&gt;&#xA;गाथमाह।&lt;br&gt;&#xA;तत्थ छन्न-सद्दो ताव ‘‘छन्ना सा कुमारिका इमस्स कुमारकस्स’’ (पारा॰ २९६) ‘‘नच्छन्नं नप्पतिरूप’’न्तिआदीसु (पारा॰ ३८३) पतिरूपे आगतो। ‘‘छन्नं त्वेव, फग्गुण, फस्सायतनान’’न्तिआदीसु वचनविसिट्ठे सङ्ख्याविसेसे। ‘‘छन्नमतिवस्सति, विवटं नातिवस्सती’’तिआदीसु (उदा॰ ४५; चूळव॰ ३८५) गहणे। ‘‘क्याहं ते नच्छन्नोपि करिस्सामी’’तिआदीसु निवासनपारुपने ‘‘आयस्मा छन्नो अनाचारं आचरती’’तिआदीसु (पारा॰ ४२४) पञ्ञत्तियम्। ‘‘सब्बच्छन्नं सब्बपरिच्छन्नं (पाचि॰ ५२, ५४), छन्ना कुटि आहितो गिनी’’ति (सु॰ नि॰ १८) च आदीसु तिणादीहि छादने। इधापि तिणादीहि छादनेयेव दट्ठब्बो, तस्मा तिणेन वा पण्णेन वा छन्ना यथा न वस्सति वस्सोदकपतनं न होति न ओवस्सति, एवं सम्मदेव छादिताति अत्थो।&lt;br&gt;&#xA;मे-सद्दो ‘‘किच्छेन मे अधिगतं, हलं दानि पकासितु’’न्तिआदीसु (महाव॰ ८; दी॰ नि॰ २.६५; म॰ नि॰ १.२८१; २.३३७; सं॰ नि॰ १.१७२) करणे आगतो, मयाति अत्थो। ‘‘तस्स मे, भन्ते, भगवा संखित्तेन धम्मं देसेतू’’तिआदीसु (सं॰ नि॰ ३.१८२; अ॰ नि॰ ४.२५७) सम्पदाने, मय्हन्ति अत्थो। ‘‘पुब्बेव मे, भिक्खवे, सम्बोधा अनभिसम्बुद्धस्स बोधिसत्तस्सेव सतो’’आदीसु (म॰ नि॰ १.२०६; सं॰ नि॰ ४.१४) सामिअत्थे आगतो। इधापि सामिअत्थे एव दट्ठब्बो, ममाति अत्थो। किञ्चापि खीणासवानं ममायितब्बं नाम किञ्चि नत्थि लोकधम्मेहि अनुपलित्तभावतो, लोकसमञ्ञावसेन पन तेसम्पि ‘‘अहं ममा’’ति वोहारमत्तं होति। तेनाह भगवा – ‘‘किन्ति मे सावका धम्मदायादा भवेय्युं, नो आमिसदायादा’’ति (म॰ नि॰ १.२९)।&lt;br&gt;&#xA;कुटिकाति पन मातुकुच्छिपि करजकायोपि तिणादिच्छदनो पतिस्सयोपि वुच्चति। तथा हि –&lt;br&gt;&#xA;‘‘मातरं कुटिकं ब्रूसि, भरियं ब्रूसि कुलावकम्।&lt;br&gt;&#xA;पुत्ते सन्तानके ब्रूसि, तण्हा मे ब्रूसि बन्धन’’न्ति॥ (सं॰ नि॰ १.१९) –&lt;br&gt;&#xA;आदीसु मातुकुच्छि ‘‘कुटिका’’ति वुत्ता।&lt;br&gt;&#xA;‘‘अट्ठिकङ्कलकुटिके , मंसन्हारुपसिब्बिते।&lt;br&gt;&#xA;धिरत्थु पूरे दुग्गन्धे, परगत्ते ममायसी’’ति॥ (थेरगा॰ ११५३) –&lt;br&gt;&#xA;आदीसु केसादिसमूहभूतो करजकायो। ‘‘कस्सपस्स भगवतो भगिनि कुटि ओवस्सति’’ (म॰ नि॰ २.२९१) ‘‘कुटि नाम उल्लित्ता वा होति अवलित्ता वा’’तिआदीसु (पारा॰ ३४९) तिणछदनपतिस्सयो। इधापि सो एव वेदितब्बो पण्णसालाय अधिप्पेतत्ता। कुटि एव हि कुटिका, अपाकटकुटि ‘‘कुटिका’’ति वुत्ता।&lt;br&gt;&#xA;सुख-सद्दो पन ‘‘विपिट्ठिकत्वान सुखं दुखञ्च, पुब्बेव च सोमनस्सदोमनस्स’’न्तिआदीसु (सु॰ नि॰ ६७) सुखवेदनायं आगतो। ‘‘सुखो बुद्धानमुप्पादो, सुखा सद्धम्मदेसना’’तिआदीसु (ध॰ प॰ १९४) सुखमूले। ‘‘सुखस्सेतं, भिक्खवे, अधिवचनं यदिदं पुञ्ञानी’’तिआदीसु (अ॰ नि॰ ७.६२; इतिवु॰ २२) सुखहेतुम्हि। ‘‘यस्मा च, खो, महालि, रूपं सुखं सुखानुपतितं सुखावक्कन्त’’न्तिआदीसु (सं॰ नि॰ ३.६०) सुखारम्मणे, ‘‘दिट्ठधम्मसुखविहारा एते, चुन्द, अरियस्स विनये’’तिआदीसु (म॰ नि॰ १.८२) अब्यापज्जे। ‘‘निब्बानं परमं सुख’’न्तिआदीसु (म॰ नि॰ २.२१५; ध॰ प॰ २०३-२०४) निब्बाने। ‘‘यावञ्चिदं, भिक्खवे, न सुकरं अक्खानेन पापुणितुं याव सुखा सग्गा’’तिआदीसु (म॰ नि॰ ३.२२५) सुखप्पच्चयट्ठाने। ‘‘सोवग्गिकं सुखविपाकं सग्गसंवत्तनिक’’न्तिआदीसु (दी॰ नि॰ १.१६३; सं॰ नि॰ १.१३०) इट्ठे, पियमनापेति अत्थो। इधापि इट्ठे सुखप्पच्चये वा दट्ठब्बो। सा हि कुटि अन्तो बहि च मनापभावेन सम्पादिता निवासनफासुताय ‘‘सुखा’’ति वुत्ता। तथा नातिसीतनातिउण्हताय उतुसुखसम्पत्तियोगेन कायिकचेतसिकसुखस्स पच्चयभावतो।&lt;br&gt;&#xA;निवाताति अवाता, फुसितग्गळपिहितवातपानत्ता वातपरिस्सयरहिताति अत्थो। इदं तस्सा कुटिका सुखभावविभावनम्। सवाते हि सेनासने उतुसप्पायो न लब्भति, निवाते सो लब्भतीति। वस्साति पवस्स सम्मा धारं अनुप्पवेच्छ। देवाति अयं देव-सद्दो ‘‘इमानि ते, देव, चतुरासीति नगरसहस्सानि कुसवतीराजधानिप्पमुखानि, एत्थ , देव, छन्दं जनेहि जीविते अपेक्ख’’न्तिआदीसु (दी॰ नि॰ २.२६६) सम्मुतिदेवे खत्तिये आगतो। ‘‘चातुमहाराजिका देवा वण्णवन्तो सुखबहुला’’तिआदीसु (दी॰ नि॰ ३.३३७) उपपत्तिदेवेसु। ‘‘तस्स देवातिदेवस्स, सासनं सब्बदस्सिनो’’तिआदीसु विसुद्धिदेवेसु । विसुद्धिदेवानञ्हि भगवतो अतिदेवभावे वुत्ते इतरेसं वुत्तो एव होति। ‘‘विद्धे विगतवलाहके देवे’’तिआदीसु (म॰ नि॰ १.४८६; सं॰ नि॰ १.११०; इतिवु॰ २७) आकासे। ‘‘देवो च कालेन कालं न सम्मा धारं अनुप्पवेच्छती’’तिआदीसु (अ॰ नि॰ ४.७०) मेघे पज्जुन्ने वा। इधापि मेघे पज्जुन्ने वा दट्ठब्बो। वस्साति हि ते आणापेन्तो थेरो आलपति। यथासुखन्ति यथारुचिम्। तव वस्सनेन मय्हं बाहिरो परिस्सयो नत्थि, तस्मा यथाकामं वस्साति वस्सूपजीविसत्ते अनुग्गण्हन्तो वदति।&lt;br&gt;&#xA;इदानि अब्भन्तरे परिस्सयाभावं दस्सेन्तो ‘‘चित्त’’न्तिआदिमाह। तत्थ चित्तं मे सुसमाहितन्ति मम चित्तं सुट्ठु अतिविय सम्मा सम्मदेव एकग्गभावेन आरम्मणे ठपितम्। तञ्च खो न नीवरणादिविक्खम्भनमत्तेन; अपि च खो विमुत्तं ओरम्भागियउद्धंभागियसङ्गहेहि सब्बसंयोजनेहि सब्बकिलेसधम्मतो च विसेसेन विमुत्तं, समुच्छेदप्पहानवसेन पटिपस्सद्धिप्पहानवसेन ते पजहित्वा ठितन्ति अत्थो। आतापीति वीरियवा। फलसमापत्तिअत्थं विपस्सनारम्भवसेन दिट्ठधम्मसुखविहारत्थञ्च आरद्धवीरियो हुत्वा विहरामि, दिब्बविहारादीहि अत्तभावं पवत्तेमि, न पन किलेसप्पहानत्थं, पहातब्बस्सेव अभावतोति अधिप्पायो। ‘‘यथा पन बाहिरपरिस्सयाभावेन, देव, मया त्वं वस्सने नियोजितो, एवं अब्भन्तरपरिस्सयाभावेनपी’’ति दस्सेन्तो पुनपि ‘‘वस्स, देवा’’ति आह।&lt;br&gt;&#xA;अपरो नयो छन्नाति छादिता पिहिता। कुटिकाति अत्तभावो। सो हि ‘‘अनेकावयवस्स समुदायस्स अविज्जानीवरणस्स, भिक्खवे, पुग्गलस्स तण्हासंयुत्तस्स अयञ्चेव कायो समुदागतो, बहिद्धा च नामरूप’’न्तिआदीसु (सं॰ नि॰ २.१९) कायोति आगतो। ‘‘सिञ्च, भिक्खु, इमं नावं , सित्ता ते लहुमेस्सती’’तिआदीसु (ध॰ प॰ ६६) नावाति आगतो। ‘‘गहकारक दिट्ठोसि, गहकूटं विसङ्खत’’न्ति (ध॰ प॰ १५४) च आदीसु गहन्ति आगतो। ‘‘सत्तो गुहायं बहुनाभिछन्नो, तिट्ठं नरो मोहनस्मिं पगाळ्हो’’तिआदीसु (सु॰ नि॰ ७७८) गुहाति आगतो। ‘‘नेलङ्गो सेतपच्छादो, एकारो वत्तती रथो’’तिआदीसु (उदा॰ ६५) रथोति आगतो। ‘‘पुन गेहं न काहसी’’तिआदीसु (ध॰ प॰ १५४) गेहन्ति आगतो। ‘‘विवटा कुटि निब्बुतो गिनी’’तिआदीसु (सु॰ नि॰ १९) कुटीति आगतो। तस्मा इधापि सो ‘‘कुटिका’’ति वुत्तो। अत्तभावो हि कट्ठादीनि पटिच्च लब्भमाना गेहनामिका कुटिका विय अट्ठिआदिसञ्ञिते पथवीधातुआदिके फस्सादिके च पटिच्च लब्भमानो ‘‘कुटिका’’ति वुत्तो, चित्तमक्कटस्स निवासभावतो च। यथाह –&lt;br&gt;&#xA;‘‘अट्ठिकङ्कलकुटिवेसा, मक्कटावसथो इति।&lt;br&gt;&#xA;मक्कटो पञ्चद्वाराय, कुटिकाय पसक्किय।&lt;br&gt;&#xA;द्वारेनानुपरियाति, घट्टयन्तो पुनप्पुन’’न्ति च॥&lt;br&gt;&#xA;सा पनेसा अत्तभावकुटिका थेरस्स तिण्णं छन्नं अट्ठन्नञ्च असंवरद्वारानं वसेन समति विज्झनकस्स रागादिअवस्सुतस्स पञ्ञाय संवुतत्ता सम्मदेव पिहितत्ता ‘‘छन्ना’’ति वुत्ता। तेनाह भगवा – ‘‘सोतानं संवरं ब्रूमि, पञ्ञायेते पिधीयरे’’ति (सु॰ नि॰ १०४१)। वुत्तनयेन छन्नत्ता एव किलेसदुक्खाभावतो निरामिससुखसमङ्गिताय च सुखा सुखप्पत्ता, ततो एव च निवाता निहतमानमदथम्भसारम्भताय निवातवुत्तिका। अयञ्च नयो ‘‘मय्हं न संकिलेसधम्मानं संवरणमत्तेन सिद्धो, अथ खो अग्गमग्गसमाधिना सुट्ठु समाहितचित्तताय चेव अग्गमग्गपञ्ञाय सब्बसंयोजनेहि विप्पमुत्तचित्तताय चा’’ति दस्सेन्तो आह ‘‘चित्तं मे सुसमाहितं विमुत्त’’न्ति। एवंभूतो च ‘‘इदानाहं कतकरणीयो’’ति न अप्पोस्सुक्को होमि, अथ खो आतापी विहरामि, सदेवकस्स लोकस्स हितसुखूपसंहारे उस्साहजातो भिक्खाचारकालेपि अनुघरं ब्रह्मविहारेनेव विहरामि। तस्मा त्वम्पि, देव, पज्जुन्न मय्हं पियं कातुकामतायपि वस्सूपजीवीनं सत्तानं अनुकम्पायपि वस्स सम्मा धारं अनुप्पवेच्छाति एवमेत्थ अत्थो दट्ठब्बो।&lt;br&gt;&#xA;एत्थ च थेरो ‘‘छन्ना मे कुटिका सुखा निवाता’’ति इमिना लोकियलोकुत्तरभेदं अत्तनो अधिसीलसिक्खं दस्सेति। ‘‘चित्तं मे सुसमाहित’’न्ति इमिना अधिचित्तसिक्खम्। ‘‘विमुत्त’’न्ति इमिना अधिपञ्ञासिक्खम्। ‘‘आतापी विहरामी’’ति इमिना दिट्ठधम्मसुखविहारम्। अथ वा ‘‘छन्ना मे कुटिका सुखा निवाता’’ति इमिना अनिमित्तविहारं दस्सेति किलेसवस्सपिधानमुखेन निच्चादिनिमित्तुग्घाटनदीपनतो। ‘‘चित्तं मे सुसमाहित’’न्ति इमिना अप्पणिहितविहारम्। ‘‘विमुत्त’’न्ति इमिना सुञ्ञतविहारम्। ‘‘आतापी विहरामी’’ति इमिना तेसं तिण्णं विहारानं अधिगमूपायम्। पठमेन वा दोसप्पहानं, दुतियेन रागप्पहानं, ततियेन मोहप्पहानम्। तथा दुतियेन पठमदुतियेहि वा धम्मविहारसम्पत्तियो दस्सेति। ततियेन विमुत्तिसम्पत्तियो। ‘‘आतापी विहरामी’’ति इमिना परहितपटिपत्तियं अतन्दितभावं दस्सेतीति दट्ठब्बम्।&lt;br&gt;&#xA;एवं ‘‘यथानामा’’ति गाथाय वुत्तानं धम्मविहारादीनं इमाय गाथाय दस्सितत्ता तत्थ अदस्सितेसु नामगोत्तेसु नामं दस्सेतुं ‘‘इत्थं सुद’’न्तिआदि वुत्तम्। ये हि थेरा नाममत्तेन पाकटा, ते नामेन, ये गोत्तमत्तेन पाकटा, ते गोत्तेन, ये उभयथा पाकटा, ते उभयेनपि दस्सिस्स’’न्ति। अयं पन थेरो नामेन अभिलक्खितो, न तथा गोत्तेनाति ‘‘इत्थं सुदं आयस्मा सुभूती’’ति वुत्तम्। तत्थ इत्थन्ति इदं पकारं, इमिना आकारेनाति अत्थो। सुदन्ति सु इदं, सन्धिवसेन इकारलोपो। सूति च निपातमत्तं, इदं गाथन्ति योजना। आयस्माति पियवचनमेतं गरुगारवसप्पतिस्सवचनमेतम्। सुभूतीति नामकित्तनम्। सो हि सरीरसम्पत्तियापि दस्सनीयो पासादिको, गुणसम्पत्तियापि। इति सुन्दराय सरीरावयवविभूतिया सीलसम्पत्तियादिविभूतिया च समन्नागतत्ता सुभूतीति पञ्ञायित्थ सीलसारादिथिरगुणयोगतो थेरो। अभासित्थाति कथेसि। कस्मा पनेते महाथेरा अत्तनो गुणे पकासेन्तीति? इमिना दीघेन अद्धुना अनधिगतपुब्बं परमगम्भीरं अतिविय सन्तं पणीतं अत्तना अधिगतं लोकुत्तरधम्मं पच्चवेक्खित्वा पीतिवेगसमुस्साहितउदानवसेन सासनस्स निय्यानिकभावविभावनवसेन च परमप्पिच्छा अरिया अत्तनो गुणे पकासेन्ति, यथा तं लोकनाथो बोधनेय्यअज्झासयवसेन ‘‘दसबलसमन्नागतो, भिक्खवे, तथागतो चतुवेसारज्जविसारदो’’तिआदिना अत्तनो गुणे पकासेति, एवमयं थेरस्स अञ्ञाब्याकरणगाथा होतीति।&lt;br&gt;&#xA;परमत्थदीपनिया थेरगाथासंवण्णनाय&lt;br&gt;&#xA;सुभूतित्थेरगाथावण्णना निट्ठिता।&lt;/p&gt;</description>
    </item>
    <item>
      <title>०२. दुकनिपातो</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/08_theragAthA-aTThakathA-1/02_dukanipAto/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/08_theragAthA-aTThakathA-1/02_dukanipAto/</guid>
      <description>&lt;p&gt;२. दुकनिपातो&lt;br&gt;&#xA;१. पठमवग्गो&lt;/p&gt;&#xA;&lt;h2 id=&#34;१-उततरतथरगथवणणन&#34;&gt;१. उत्तरत्थेरगाथावण्णना&lt;/h2&gt;&#xA;&lt;p&gt;दुकनिपाते नत्थि कोचि भवो निच्चोतिआदिका आयस्मतो उत्तरत्थेरस्स गाथा। का उप्पत्ति? अयम्पि पुरिमबुद्धेसु कताधिकारो तत्थ तत्थ भवे विवट्टूपनिस्सयं पुञ्ञं उपचिनन्तो सुमेधस्स भगवतो काले विज्जाधरो हुत्वा आकासेन विचरति। तेन च समयेन सत्था तस्स अनुग्गण्हनत्थं वनन्तरे अञ्ञतरस्मिं रुक्खमूले निसीदि छब्बण्णबुद्धरंसियो विस्सज्जेन्तो। सो अन्तलिक्खेन गच्छन्तो भगवन्तं दिस्वा पसन्नचित्तो आकासतो ओरुय्ह सुविसुद्धेहि विपुलेहि कणिकारपुप्फेहि भगवन्तं पूजेसि, पुप्फानि बुद्धानुभावेन सत्थु उपरि छत्ताकारेन अट्ठंसु, सो तेन भिय्योसोमत्ताय पसन्नचित्तो हुत्वा अपरभागे कालं कत्वा तावतिंसे निब्बत्तित्वा उळारं दिब्बसम्पत्तिं अनुभवन्तो यावतायुकं तत्थ ठत्वा ततो चुतो देवमनुस्सेसु संसरन्तो इमस्मिं बुद्धुप्पादे राजगहे ब्राह्मणमहासालपुत्तो हुत्वा निब्बत्ति, उत्तरोतिस्स नामं अहोसि। सो विञ्ञुतं पत्तो ब्राह्मणविज्जासु निप्फत्तिं गन्त्वा जातिया रूपेन विज्जाय वयेन सीलाचारेन च लोकस्स सम्भावनीयो जातो। तस्स तं सम्पत्तिं दिस्वा वस्सकारो मगधमहामत्तो अत्तनो धीतरं दातुकामो हुत्वा अत्तनो अधिप्पायं पवेदेसि। सो निस्सरणज्झासयताय तं पटिक्खिपित्वा कालेन कालं धम्मसेनापतिं पयिरुपासन्तो तस्स सन्तिके धम्मं सुत्वा पटिलद्धसद्धो पब्बजित्वा वत्तसम्पन्नो हुत्वा थेरं उपट्ठहति।&lt;br&gt;&#xA;तेन च समयेन थेरस्स अञ्ञतरो आबाधो उप्पन्नो, तस्स भेसज्जत्थाय उत्तरो सामणेरो पातोव पत्तचीवरमादाय विहारतो निक्खन्तो अन्तरामग्गे तळाकस्स तीरे पत्तं ठपेत्वा उदकसमीपं गन्त्वा मुखं धोवति। अथ अञ्ञतरो उमङ्गचोरो आरक्खपुरिसेहि अनुबद्धो अग्गद्वारेनेव नगरतो निक्खमित्वा पलायन्तो अत्तना गहितं रतनभण्डिकं सामणेरस्स पत्ते पक्खिपित्वा पलायि। सामणेरो पत्तसमीपं उपगतो। चोरं अनुबन्धन्ता राजपुरिसा सामणेरस्स पत्ते भण्डिकं दिस्वा, ‘‘अयं चोरो, इमिना चोरियं कत’’न्ति सामणेरं पच्छाबाहं बन्धित्वा वस्सकारस्स ब्राह्मणस्स दस्सेसुम्। वस्सकारो च तदा रञ्ञो विनिच्छये नियुत्तो हुत्वा छेज्जभेज्जं अनुसासति। सो ‘‘पुब्बे मम वचनं नादियि, सुद्धपासण्डियेसु पब्बजी’’ति च बद्धाघातत्ता कम्मं असोधेत्वाव जीवन्तमेव तं सूले उत्तासेसि।&lt;br&gt;&#xA;अथस्स भगवा ञाणपरिपाकं ओलोकेत्वा तं ठानं गन्त्वा विप्फुरन्तहत्थनखमणिमयूखसम्भिन्नसिताभताय पग्घरन्तजातिहिङ्गुलकसुवण्णरसधारं विय जालागुण्ठितमुदुतलुनदीघङ्गुलिहत्थं उत्तरस्स सीसे ठपेत्वा, ‘‘उत्तर, इदं ते पुरिमकम्मस्स फलं उप्पन्नं, तत्थ तया पच्चवेक्खणबलेन अधिवासना कातब्बा’’ति वत्वा अज्झासयानुरूपं धम्मं देसेसि। उत्तरो अमताभिसेकसदिसेन सत्थु हत्थसम्फस्सेन सञ्जातप्पसादसोमनस्सताय उळारं पीतिपामोज्जं पटिलभित्वा यथापरिचितं विपस्सनामग्गं समारूळ्हो ञाणस्स परिपाकं गतत्ता सत्थु च देसनाविलासेन तावदेव मग्गपटिपाटिया सब्बकिलेसे खेपेत्वा छळभिञ्ञो अहोसि। तेन वुत्तं अपदाने (अप॰ थेर २.५६.५५-९२) –&lt;br&gt;&#xA;‘‘सुमेधो नाम सम्बुद्धो, बात्तिंसवरलक्खणो।&lt;br&gt;&#xA;विवेककामो भगवा, हिमवन्तमुपागमि॥&lt;br&gt;&#xA;‘‘अज्झोगाहेत्वा हिमवन्तं, अग्गो कारुणिको मुनि।&lt;br&gt;&#xA;पल्लङ्कं आभुजित्वान, निसीदि परिसुत्तमो॥&lt;br&gt;&#xA;‘‘विज्जाधरो तदा आसिं, अन्तलिक्खचरो अहम्।&lt;br&gt;&#xA;तिसूलं सुगतं गय्ह, गच्छामि अम्बरे तदा॥&lt;br&gt;&#xA;‘‘पब्बतग्गे यथा अग्गि, पुण्णमायेव चन्दिमा।&lt;br&gt;&#xA;वनं ओभासते बुद्धो, सालराजाव फुल्लितो॥&lt;br&gt;&#xA;‘‘वनग्गा निक्खमित्वान, बुद्धरंसीभिधावरे।&lt;br&gt;&#xA;नळग्गिवण्णसङ्कासा, दिस्वा चित्तं पसादयिं॥&lt;br&gt;&#xA;‘‘विचिनं अद्दसं पुप्फं, कणिकारं देवगन्धिकम्।&lt;br&gt;&#xA;तीणि पुप्फानि आदाय, बुद्धसेट्ठमपूजयिं॥&lt;br&gt;&#xA;‘‘बुद्धस्स आनुभावेन, तीणि पुप्फानि मे तदा।&lt;br&gt;&#xA;उद्धंवण्टा अधोपत्ता, छायं कुब्बन्ति सत्थुनो॥&lt;br&gt;&#xA;‘‘तेन कम्मेन सुकतेन, चेतनापणिधीहि च।&lt;br&gt;&#xA;जहित्वा मानुसं देहं, तावतिंसमगच्छहं॥&lt;br&gt;&#xA;‘‘तत्थ मे सुकतं ब्यम्हं, कणिकारीति ञायति।&lt;br&gt;&#xA;सट्ठियोजनमुब्बेधं, तिंसयोजनवित्थतं॥&lt;br&gt;&#xA;‘‘सहस्सकण्डं सतभेण्डु, धजालु हरितामयम्।&lt;br&gt;&#xA;सतसहस्सनिय्यूहा, ब्यम्हे पातुभविंसु मे॥&lt;br&gt;&#xA;‘‘सोण्णमया मणिमया, लोहितङ्कमयापि च।&lt;br&gt;&#xA;फलिकापि च पल्लङ्का, येनिच्छका यदिच्छका॥&lt;br&gt;&#xA;‘‘महारहञ्च सयनं, तूलिका विकतीयुतम्।&lt;br&gt;&#xA;उद्धलोमिञ्च एकन्तं, बिम्बोहनसमायुतं॥&lt;br&gt;&#xA;‘‘भवना निक्खमित्वान, चरन्तो देवचारिकम्।&lt;br&gt;&#xA;यथा इच्छामि गमनं, देवसङ्घपुरक्खतो॥&lt;br&gt;&#xA;‘‘पुप्फस्स हेट्ठा तिट्ठामि, उपरिच्छदनं मम।&lt;br&gt;&#xA;समन्ता योजनसतं, कणिकारेहि छादितं॥&lt;br&gt;&#xA;‘‘सट्ठितूरियसहस्सानि, सायं पातं उपट्ठहुम्।&lt;br&gt;&#xA;परिवारेन्ति मं निच्चं, रत्तिन्दिवमतन्दिता॥&lt;br&gt;&#xA;‘‘तत्थ नच्चेहि गीतेहि, ताळेहि वादितेहि च।&lt;br&gt;&#xA;रमामि खिड्डा रतिया, मोदामि कामकामहं॥&lt;br&gt;&#xA;‘‘तत्थ भुत्वा पिवित्वा च, मोदामि तिदसे तदा।&lt;br&gt;&#xA;नारीगणेहि सहितो, मोदामि ब्यम्हमुत्तमे॥&lt;br&gt;&#xA;‘‘सतानं पञ्चक्खत्तुञ्च, देवरज्जमकारयिम्।&lt;br&gt;&#xA;सतानं तीणिक्खत्तुञ्च, चक्कवत्ती अहोसहम्।&lt;br&gt;&#xA;पदेसरज्जं विपुलं, गणनातो असङ्खियं॥&lt;br&gt;&#xA;‘‘भवे भवे संसरन्तो, महाभोगं लभामहम्।&lt;br&gt;&#xA;भोगे मे ऊनता नत्थि, बुद्धपूजायिदं फलं॥&lt;br&gt;&#xA;‘‘दुवे भवे संसरामि, देवत्ते अथ मानुसे।&lt;br&gt;&#xA;अञ्ञं गतिं न जानामि, बुद्धपूजायिदं फलं॥&lt;br&gt;&#xA;‘‘दुवे कुले पजायामि, खत्तिये चापि ब्राह्मणे।&lt;br&gt;&#xA;नीचे कुले न जानामि, बुद्धपूजायिदं फलं॥&lt;br&gt;&#xA;‘‘हत्थियानं अस्सयानं, सिविकं सन्दमानिकम्।&lt;br&gt;&#xA;लभामि सब्बमेवेतं, बुद्धपूजायिदं फलं॥&lt;br&gt;&#xA;‘‘दासीगणं दासगणं, नारियो समलङ्कता।&lt;br&gt;&#xA;लभामि सब्बमेवेतं, बुद्धपूजायिदं फलं॥&lt;br&gt;&#xA;‘‘कोसेय्यकम्बलियानि , खोमकप्पासिकानि च।&lt;br&gt;&#xA;लभामि सब्बमेवेतं, बुद्धपूजायिदं फलं॥&lt;br&gt;&#xA;‘‘नववत्थं नवफलं, नवग्गरसभोजनम्।&lt;br&gt;&#xA;लभामि सब्बमेवेतं, बुद्धपूजायिदं फलं॥&lt;br&gt;&#xA;‘‘इमं खाद इमं भुञ्ज, इमम्हि सयने सय।&lt;br&gt;&#xA;लभामि सब्बमेवेतं, बुद्धपूजायिदं फलं॥&lt;br&gt;&#xA;‘‘सब्बत्थ पूजितो होमि, यसो अच्चुग्गतो मम।&lt;br&gt;&#xA;महापक्खो सदा होमि, अभेज्जपरिसो सदा।&lt;br&gt;&#xA;ञातीनं उत्तमो होमि, बुद्धपूजायिदं फलं॥&lt;br&gt;&#xA;‘‘सीतं उण्हं न जानामि, परिळाहो न विज्जति।&lt;br&gt;&#xA;अथो चेतसिकं दुक्खं, हदये मे न विज्जति॥&lt;br&gt;&#xA;‘‘सुवण्णवण्णो हुत्वान, संसरामि भवाभवे।&lt;br&gt;&#xA;वेवण्णियं न जानामि, बुद्धपूजायिदं फलं॥&lt;br&gt;&#xA;‘‘देवलोका चवित्वान, सुक्कमूलेन चोदितो।&lt;br&gt;&#xA;सावत्थियं पुरे जातो, महासाले सुअड्ढके॥&lt;br&gt;&#xA;‘‘पञ्च कामगुणे हित्वा, पब्बजिं अनगारियम्।&lt;br&gt;&#xA;जातिया सत्तवस्सोहं, अरहत्तमपापुणिं॥&lt;br&gt;&#xA;‘‘उपसम्पादयी बुद्धो, गुणमञ्ञाय चक्खुमा।&lt;br&gt;&#xA;तरुणो पूजनीयोहं, बुद्धपूजायिदं फलं॥&lt;br&gt;&#xA;‘‘दिब्बचक्खु विसुद्धं मे, समाधिकुसलो अहम्।&lt;br&gt;&#xA;अभिञ्ञापारमिप्पत्तो, बुद्धपूजायिदं फलं॥&lt;br&gt;&#xA;‘‘पटिसम्भिदा अनुप्पत्तो, इद्धिपादेसु कोविदो।&lt;br&gt;&#xA;धम्मेसु पारमिप्पत्तो, बुद्धपूजायिदं फलं॥&lt;br&gt;&#xA;‘‘तिंसकप्पसहस्सम्हि, यं बुद्धमभिपूजयिम्।&lt;br&gt;&#xA;दुग्गतिं नाभिजानामि, बुद्धपूजायिदं फलं॥&lt;br&gt;&#xA;‘‘किलेसा झापिता मय्हं…पे॰… कतं बुद्धस्स सासन’’न्ति॥&lt;br&gt;&#xA;छळभिञ्ञो पुन हुत्वा सूलतो उट्ठहित्वा परानुद्दयाय आकासे ठत्वा पाटिहारियं दस्सेसि। महाजनो अच्छरियब्भुतचित्तजातो अहोसि। तावदेवस्स वणो संरूळ्हि, सो भिक्खूहि, ‘‘आवुसो, तादिसं दुक्खं अनुभवन्तो कथं त्वं विपस्सनं अनुयुञ्जितुं असक्खी’’ति पुट्ठो, ‘‘पगेव मे, आवुसो, संसारे आदीनवो, सङ्खारानञ्च सभावो सुदिट्ठो, एवाहं तादिसं दुक्खं अनुभवन्तोपि असक्खिं विपस्सनं वड्ढेत्वा विसेसं अधिगन्तु’’न्ति दस्सेन्तो –&lt;br&gt;&#xA;१२१.&lt;br&gt;&#xA;‘‘नत्थि कोचि भवो निच्चो, सङ्खारा वापि सस्सता।&lt;br&gt;&#xA;उप्पज्जन्ति च ते खन्धा, चवन्ति अपरापरं॥&lt;br&gt;&#xA;१२२.&lt;br&gt;&#xA;‘‘एतमादीनवं ञत्वा, भवेनम्हि अनत्थिको।&lt;br&gt;&#xA;निस्सटो सब्बकामेहि, पत्तो मे आसवक्खयो’’ति॥ –&lt;br&gt;&#xA;इमं गाथाद्वयं अभासि।&lt;br&gt;&#xA;तत्थ नत्थि कोचि भवो निच्चोति कम्मभवो उपपत्तिभवो कामभवो रूपभवो अरूपभवो सञ्ञीभवो असञ्ञीभवो नेवसञ्ञीनासञ्ञीभवो एकवोकारभवो चतुवोकारभवो पञ्चवोकारभवोति एवंभेदो, तत्थापि हीनो मज्झिमो उक्कट्ठो दीघायुको सुखबहुलो वोमिस्ससुखदुक्खोति एवंविभागो योकोचि निच्चो धुवो थिरो अपलोकियधम्मो नत्थि तं तं कारणं पटिच्च समुप्पन्नत्ता। यस्मा च एतदेवं, तस्मा सङ्खारा वापि सस्सता नत्थीति योजना। पच्चयेहि सङ्खतत्ता ‘‘सङ्खारा’’ति लद्धनामे हि पञ्चक्खन्धे उपादाय भवसमञ्ञाय सङ्खाराव हुत्वा सम्भूता जरामरणेन च विपरिणमन्तीति असस्सता विपरिणामधम्मा। तथा हि ते ‘‘सङ्खारा’’ति वुच्चन्ति। तेनाह उप्पज्जन्ति च ते खन्धा, चवन्ति अपरापरन्ति। ते भवपरियायेन सङ्खारपरियायेन च वुत्ता पञ्चक्खन्धा यथापच्चयं अपरापरं उप्पज्जन्ति, उप्पन्ना च जराय परिपीळिता हुत्वा चवन्ति परिभिज्जन्तीति अत्थो। एतेन ‘‘भवो, सङ्खारा’’ति च लद्धवोहारा पञ्चक्खन्धा उदयब्बयसभावाति दस्सेति। यस्मा तिलक्खणं आरोपेत्वा सङ्खारे सम्मसन्तस्स तयोपि भवा आदित्तं विय सङ्खते आदीनवं दोसं पगेव विपस्सनापञ्ञाय जानित्वा अनिच्चलक्खणेहि दिट्ठा सङ्खारा दुक्खानत्ता विभूततरा उपट्ठहन्ति, तेनाह भगवा – ‘‘यदनिच्चं तं दुक्खं, यं दुक्खं तदनत्ता’’ति (सं॰ नि॰ ३.१५)।&lt;br&gt;&#xA;यस्मा तिलक्खणं आरोपेत्वा सङ्खारे सम्मसन्तस्स तयोपि भवा आदित्तं विय अगारं सप्पटिभया उपट्ठहन्ति, तस्मा आह ‘‘भवेनम्हि अनत्थिको’’ति। एवं पन सब्बसो भवेहि विनिवत्तियमानस्स कामेसु अपेक्खाय लेसोपि न सम्भवतियेव, तेनाह ‘‘निस्सटो सब्बकामेही’’ति, अम्हीति योजना। मानुसेहि विय दिब्बेहिपि कामेहि निवत्तितचित्तोस्मीति अत्थो। पत्तो मे आसवक्खयोति यस्मा एवं सुपरिमज्जितसङ्खारो भवेसु सुपरिदिट्ठादीनवो कामेसु च अनासत्तमानसो तस्मा सूलमत्थके निसिन्नेनापि मे मया पत्तो अधिगतो आसवक्खयो निब्बानं अरहत्तञ्चाति। अञ्ञेहि च सब्रह्मचारीहि अप्पत्तमानसेहि तदधिगमाय उस्साहो करणीयोति भिक्खूनं ओवादमदासि।&lt;br&gt;&#xA;उत्तरत्थेरगाथावण्णना निट्ठिता।&lt;/p&gt;</description>
    </item>
    <item>
      <title>०३. तिकनिपातो</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/08_theragAthA-aTThakathA-1/03_tikanipAto/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/08_theragAthA-aTThakathA-1/03_tikanipAto/</guid>
      <description>&lt;p&gt;३. तिकनिपातो&lt;/p&gt;&#xA;&lt;h2 id=&#34;१-अङगणकभरदवजतथरगथवणणन&#34;&gt;१. अङ्गणिकभारद्वाजत्थेरगाथावण्णना&lt;/h2&gt;&#xA;&lt;p&gt;तिकनिपाते अयोनि सुद्धिमन्वेसन्ति आयस्मतो अङ्गणिकभारद्वाजत्थेरस्स गाथा। का उप्पत्ति? अयम्पि पुरिमबुद्धेसु कताधिकारो तत्थ तत्थ भवे विवट्टूपनिस्सयं पुञ्ञं उपचिनन्तो इतो एकतिंसे कप्पे सिखिस्स भगवतो काले कुलगेहे निब्बत्तित्वा विञ्ञुतं पत्तो एकदिवसं सत्थारं पिण्डाय चरन्तं दिस्वा पसन्नमानसो पञ्चपतिट्ठितेन वन्दित्वा अञ्जलिं पग्गण्हि। सो तेन पुञ्ञकम्मेन देवमनुस्सेसु संसरन्तो इमस्मिं बुद्धुप्पादे हिमवन्तसमीपे उक्कट्ठे नाम नगरे विभवसम्पन्नस्स ब्राह्मणस्स गेहे निब्बत्तित्वा अङ्गणिकभारद्वाजोति लद्धनामो वयप्पत्तो विज्जासिप्पेसु निप्फत्तिं गतो नेक्खम्मज्झासयताय परिब्बाजकपब्बज्जं पब्बजित्वा अमरं तपं चरन्तो तत्थ तत्थ विचरन्तो सम्मासम्बुद्धं जनपदचारिकं चरन्तं दिस्वा पसन्नमानसो सत्थु सन्तिके धम्मं सुत्वा तं मिच्छातपं पहाय सासने पब्बजित्वा विपस्सनाय कम्मं करोन्तो नचिरस्सेव छळभिञ्ञो अहोसि। तेन वुत्तं अपदाने (अप॰ थेर १.२३.४८-५१) –&lt;br&gt;&#xA;‘‘उसभं पवरं वीरं, वेस्सभुं विजिताविनम्।&lt;br&gt;&#xA;पसन्नचित्तो सुमनो, बुद्धसेट्ठमवन्दहं॥&lt;br&gt;&#xA;‘‘एकतिंसे इतो कप्पे, यं कम्ममकरिं तदा।&lt;br&gt;&#xA;दुग्गतिं नाभिजानामि, वन्दनाय इदं फलं॥&lt;br&gt;&#xA;‘‘चतुवीसतिकप्पम्हि, विकतानन्दनामको।&lt;br&gt;&#xA;सत्तरतनसम्पन्नो, चक्कवत्ती महब्बलो॥&lt;br&gt;&#xA;‘‘किलेसा झापिता मय्हं…पे॰… कतं बुद्धस्स सासन’’न्ति॥&lt;br&gt;&#xA;छळभिञ्ञो पन हुत्वा विमुत्तिसुखेन विहरन्तो ञातीनं अनुकम्पाय अत्तनो जातिभूमिं गन्त्वा बहू ञातके सरणेसु च सीलेसु च पतिट्ठापेत्वा ततो निवत्तित्वा कुरुरट्ठे कुण्डियस्स नाम निगमस्स अविदूरे अरञ्ञे वसन्तो केनचिदेव करणीयेन उग्गारामं गतो उत्तरापथतो आगतेहि सन्दिट्ठेहि ब्राह्मणेहि समागतो तेहि, ‘‘भो भारद्वाज, किं दिस्वा ब्राह्मणानं समयं पहाय इमं समयं गण्ही’’ति पुच्छितो तेसं इतो बुद्धसासनतो बहिद्धा सुद्धि नत्थीति दस्सेन्तो –&lt;br&gt;&#xA;२१९.&lt;br&gt;&#xA;‘‘अयोनि सुद्धिमन्वेसं, अग्गिं परिचरिं वने।&lt;br&gt;&#xA;सुद्धिमग्गं अजानन्तो, अकासिं अमरं तप’’न्ति॥ – पठमं गाथमाह।&lt;br&gt;&#xA;तत्थ अयोनीति अयोनिसो अनुपायेन। सुद्धिन्ति संसारसुद्धिं भवनिस्सरणम्। अन्वेसन्ति गवेसन्तो। अग्गिं परिचरिं वनेति ‘‘अयं सुद्धिमग्गो’’ति अधिप्पायेन अरञ्ञायतने अग्गिहुतसालायं अग्यागारं कत्वा आहुतिं पग्गण्हन्तो अग्गिदेवं परिचरिं वेदे वुत्तविधिना पूजेसिम्। सुद्धिमग्गं अजानन्तो, अकासिं अमरं तपन्ति सुद्धिया निब्बानस्स मग्गं अजानन्तो अग्गिपरिचरणं विय पञ्चतपतप्पनादिअत्तकिलमथानुयोगं ‘‘सुद्धिमग्गो’’ति मञ्ञाय अकासिं अचरिं पटिपज्जिम्।&lt;br&gt;&#xA;एवं थेरो अस्समतो अस्समं गच्छन्तो विय वेदे वुत्तविधिना अग्गिपरिचरणादिना अनुट्ठाय सुद्धिया अप्पत्तभावेन बहिद्धा सुद्धिया अभावं दस्सेत्वा इदानि इमस्मिंयेव सासने सुद्धि च मया अधिगताति दस्सेन्तो –&lt;br&gt;&#xA;२२०.&lt;br&gt;&#xA;‘‘तं सुखेन सुखं लद्धं, पस्स धम्मसुधम्मतम्।&lt;br&gt;&#xA;तिस्सो विज्जा अनुप्पत्ता, कतं बुद्धस्स सासन’’न्ति॥ – दुतियगाथमाह।&lt;br&gt;&#xA;तत्थ तन्ति यस्सत्थाय सुद्धिं अन्वेसन्तो तस्स मग्गं अजानन्तो अग्गिं परिचरिं अमरं तपं अचरिं, तं निब्बानसुखं सुखेन समथविपस्सनाय सुखाय पटिपदाय अत्तकिलमथानुयोगं अनुपगम्म मया लद्धं पत्तं अधिगतम्। पस्स धम्मसुधम्मतन्ति सत्थु सासनधम्मस्स सुधम्मतं अविपरीतनिय्यानिकधम्मसभावं पस्स जानाहीति धम्मालपनवसेन वदति, अत्तानं वा आलपति। तस्स लद्धभावं पन दस्सेन्तो –&lt;br&gt;&#xA;‘‘तिस्सो विज्जा अनुप्पत्ता, कतं बुद्धस्स सासन’’न्ति॥ –&lt;br&gt;&#xA;आह , तं वुत्तत्थमेव। एवं सुद्धिया अधिगतत्ता ‘‘इतो पट्ठायाहं परमत्थतो ब्राह्मणो’’ति दस्सेन्तो –&lt;br&gt;&#xA;२२१.&lt;br&gt;&#xA;‘‘ब्रह्मबन्धु पुरे आसिं, इदानि खोम्हि ब्राह्मणो।&lt;br&gt;&#xA;तेविज्जो न्हातकोचम्हि, सोत्तियो चम्हि वेदगू’’ति॥ – ततियं गाथमाह।&lt;br&gt;&#xA;तस्सत्थो – इतो पुब्बे जातिमत्तेन ब्राह्मणभावतो ब्राह्मणानं समञ्ञाय ब्रह्मबन्धु नाम आसिम्। बाहितपापत्ता पन इदानि खो अरहत्ताधिगमेन परमत्थतो ब्राह्मणो च अम्हि। इतो पुब्बे भवसञ्चयकरानं तिस्सन्नं वेदसङ्खातानं विज्जानं अज्झयनेन समञ्ञामत्तेन तेविज्जो नाम हुत्वा इदानि भवक्खयकराय विज्जाय वसेन तिस्सन्नं विज्जानं अधिगतत्ता परमत्थतो तेविज्जो च अम्हि। तथा इतो पुब्बे भवस्सादगधिताय न्हातकवतनिप्फत्तिया समञ्ञामत्तेन न्हातको नाम हुत्वा इदानि अट्ठङ्गिकमग्गजलेन सुविक्खालितकिलेसमलताय परमत्थतो न्हातको चम्हि। इतो पुब्बे अविमुत्तभवस्सादमन्तज्झानेन वोहारमत्ततो सोत्तियो नाम हुत्वा इदानि सुविमुत्तभवस्सादधम्मज्झानेन परमत्थतो सोत्तियो चम्हि। इतो पुब्बे अप्पटिनिस्सट्ठपापधम्मानं वेदानं गतमत्तेन वेदगू नाम हुत्वा इदानि वेदसङ्खातेन मग्गञाणेन संसारमहोघस्स वेदस्स चतुसच्चस्स च पारं गतत्ता अधिगतत्ता ञातत्ता परमत्थतो वेदगू जातोति। तं सुत्वा ब्राह्मणा सासने उळारं पसादं पवेदेसुम्।&lt;br&gt;&#xA;अङ्गणिकभारद्वाजत्थेरगाथावण्णना निट्ठिता।&lt;/p&gt;</description>
    </item>
  </channel>
</rss>
