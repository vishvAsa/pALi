<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;२४ नेत्तिप्पकरण-अट्ठकथा on पाळिषु विश्वासटिप्पणयो</title>
    <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/24_nettippakaraNa-aTThakathA/</link>
    <description>Recent content in &#43;२४ नेत्तिप्पकरण-अट्ठकथा on पाळिषु विश्वासटिप्पणयो</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/pALi/02_aTThakathA/02_suttapiTaka/05_khuddakanikAya/24_nettippakaraNa-aTThakathA/index.xml" rel="self" type="application/rss+xml" />
    <item>
      <title>० गन्थारम्भकथा</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/24_nettippakaraNa-aTThakathA/0_ganthArambhakathA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/24_nettippakaraNa-aTThakathA/0_ganthArambhakathA/</guid>
      <description>&lt;p&gt;॥ नमो तस्स भगवतो अरहतो सम्मासम्बुद्धस्स॥&lt;br&gt;&#xA;खुद्दकनिकाये&lt;br&gt;&#xA;नेत्तिप्पकरण-अट्ठकथा&lt;br&gt;&#xA;गन्थारम्भकथा&lt;br&gt;&#xA;महाकारुणिकं नाथं, ञेय्यसागरपारगुम्।&lt;br&gt;&#xA;वन्दे निपुणगम्भीर-विचित्रनयदेसनं॥&lt;br&gt;&#xA;विज्जाचरणसम्पन्ना, येन निय्यन्ति लोकतो।&lt;br&gt;&#xA;वन्दे तमुत्तमं धम्मं, सम्मासम्बुद्धपूजितं॥&lt;br&gt;&#xA;सीलादिगुणसम्पन्नो, ठितो मग्गफलेसु यो।&lt;br&gt;&#xA;वन्दे अरियसङ्घं तं, पुञ्ञक्खेत्तं अनुत्तरं॥&lt;br&gt;&#xA;वन्दनाजनितं पुञ्ञं, इति यं रतनत्तये।&lt;br&gt;&#xA;हतन्तरायो सब्बत्थ, हुत्वाहं तस्स तेजसा॥&lt;br&gt;&#xA;ठितिं आकङ्खमानेन, चिरं सद्धम्मनेत्तिया।&lt;br&gt;&#xA;धम्मरक्खितनामेन, थेरेन अभियाचितो॥&lt;br&gt;&#xA;पदुमुत्तरनाथस्स, पादमूले पवत्तितम्।&lt;br&gt;&#xA;पस्सता अभिनीहारं, सम्पत्तं यस्स मत्थकं॥&lt;br&gt;&#xA;संखित्तं विभजन्तानं, एसो अग्गोति तादिना।&lt;br&gt;&#xA;ठपितो एतदग्गस्मिं, यो महासावकुत्तमो॥&lt;br&gt;&#xA;छळभिञ्ञो वसिप्पत्तो, पभिन्नपटिसम्भिदो।&lt;br&gt;&#xA;महाकच्चायनो थेरो, सम्बुद्धेन पसंसितो॥&lt;br&gt;&#xA;तेन या भासिता नेत्ति, सत्थारा अनुमोदिता।&lt;br&gt;&#xA;सासनस्स सदायत्ता, नवङ्गस्सत्थवण्णना॥&lt;br&gt;&#xA;तस्सा गम्भीरञाणेहि, ओगाहेतब्बभावतो।&lt;br&gt;&#xA;किञ्चापि दुक्करा कातुं, अत्थसंवण्णना मया॥&lt;br&gt;&#xA;सह संवण्णनं यस्मा, धरते सत्थुसासनम्।&lt;br&gt;&#xA;पुब्बाचरियसीहानं, तिट्ठतेव विनिच्छयो॥&lt;br&gt;&#xA;तस्मा तमुपनिस्साय, ओगाहेत्वान पञ्चपि।&lt;br&gt;&#xA;निकाये पेटकेनापि, संसन्दित्वा यथाबलं॥&lt;br&gt;&#xA;सुविसुद्धमसंकिण्णं, निपुणत्थविनिच्छयम्।&lt;br&gt;&#xA;महाविहारवासीनं, समयं अविलोमयं॥&lt;br&gt;&#xA;पमादलेखं वज्जेत्वा, पाळिं सम्मा नियोजयम्।&lt;br&gt;&#xA;उपदेसं विभावेन्तो, करिस्सामत्थवण्णनं॥&lt;br&gt;&#xA;इति अत्थं असङ्किण्णं, नेत्तिप्पकरणस्स मे।&lt;br&gt;&#xA;विभजन्तस्स सक्कच्चं, निसामयथ साधवोति॥&lt;br&gt;&#xA;तत्थ केनट्ठेन नेत्ति? सद्धम्मनयनट्ठेन नेत्ति। यथा हि तण्हा सत्ते कामादिभवं नयतीति ‘‘भवनेत्ती’’ति वुच्चति, एवमयम्पि वेनेय्यसत्ते अरियधम्मं नयतीति सद्धम्मनयनट्ठेन ‘‘नेत्ती’’ति वुच्चति। अथ वा नयन्ति तायाति नेत्ति। नेत्तिप्पकरणेन हि करणभूतेन धम्मकथिका वेनेय्यसत्ते दस्सनमग्गं नयन्ति सम्पापेन्तीति, नीयन्ति वा एत्थ एतस्मिं पकरणे अधिट्ठानभूते पतिट्ठापेत्वा वेनेय्या निब्बानं सम्पापियन्तीति नेत्ति। न हि नेत्तिउपदेससन्निस्सयेन विना अविपरीतसुत्तत्थावबोधो सम्भवति। तथा हि वुत्तं – ‘‘तस्मा निब्बायितुकामेना’’तिआदि। सब्बापि हि सुत्तस्स अत्थसंवण्णना नेत्तिउपदेसायत्ता, नेत्ति च सुत्तप्पभवा, सुत्तं सम्मासम्बुद्धप्पभवन्ति।&lt;br&gt;&#xA;सा पनायं नेत्ति पकरणपरिच्छेदतो तिप्पभेदा हारनयपट्ठानानं वसेन। पठमञ्हि हारविचारो, ततो नयविचारो, पच्छा पट्ठानविचारोति। पाळिववत्थानतो पन सङ्गहवारविभागवारवसेन दुविधा। सब्बापि हि नेत्ति सङ्गहवारो विभागवारोति वारद्वयमेव होति।&lt;br&gt;&#xA;तत्थ सङ्गहवारो आदितो पञ्चहि गाथाहि परिच्छिन्नो। सब्बो हि पकरणत्थो ‘‘यं लोको पूजयते’’तिआदीहि पञ्चहि गाथाहि अपरिग्गहितो नाम नत्थि। ननु चेत्थ पट्ठानं असङ्गहितन्ति? नयिदमेवं दट्ठब्बं, मूलपदग्गहणेन पट्ठानस्स सङ्गहितत्ता। तथा हि वक्खति – ‘‘अट्ठारस मूलपदा कुहिं दट्ठब्बा सासनपट्ठाने’’ति। मूलपदपट्ठानानि हि अत्थनयसङ्खारत्तिका विय अञ्ञमञ्ञं सङ्गहितानि।&lt;br&gt;&#xA;विभागवारो पन उद्देसनिद्देसपटिनिद्देसवसेन तिविधो। तेसु ‘‘तत्थ कतमे सोळस हारा’’ति आरभित्वा याव ‘‘भवन्ति अट्ठारस पदानी’’ति अयं उद्देसवारो। ‘‘अस्सादादीनवता’’ति आरभित्वा याव ‘‘तेत्तिंसा एत्तिका नेत्ती’’ति अयं निद्देसवारो। पटिनिद्देसवारो पन हारविभङ्गवारो हारसम्पातवारो नयसमुट्ठानवारो सासनपट्ठानवारोति चतुब्बिधो। तेसु ‘‘तत्थ कतमो देसनाहारो’’ति आरभित्वा याव ‘‘अयं पहानेन समारोपना’’ति अयं हारविभङ्गवारो। तत्थ ‘‘कतमो देसनाहारसम्पातो’’ति आरभित्वा याव ‘‘अनुपादिसेसा च निब्बानधातू’’ति अयं हारसम्पातवारो। एत्थाह – हारविभङ्गहारसम्पातवारानं किं नानाकरणन्ति? वुच्चते – यत्थ अनेकेहिपि उदाहरणसुत्तेहि एको हारो निद्दिसीयति, अयं हारविभङ्गवारो। यत्थ पन एकस्मिं सुत्ते अनेके हारा सम्पतन्ति, अयं हारसम्पातवारो। वुत्तञ्हेतं पेटके –&lt;br&gt;&#xA;‘‘यत्थ च सब्बे हारा, सम्पतमाना नयन्ति सुत्तत्थम्।&lt;br&gt;&#xA;ब्यञ्जनविधिपुथुत्ता, सा भूमी हारसम्पातो’’ति॥&lt;br&gt;&#xA;नयसमुट्ठानसासनपट्ठानवारविभागो पाकटो एव। सासनपट्ठानवारो पन सङ्गहवारे विय उद्देसनिद्देसवारेसुपि न सरूपतो उद्धटोति। एत्थाह – ‘‘इदं नेत्तिप्पकरणं महासावकभासितं, भगवता अनुमोदित’’न्ति च कथमेतं विञ्ञायतीति? पाळितो एव। न हि पाळितो अञ्ञं पमाणतरं अत्थि। या हि चतूहि महापदेसेहि अविरुद्धा पाळि, सा पमाणम्। तथा हि अगरहिताय आचरियपरम्पराय पेटकोपदेसो विय इदं नेत्तिप्पकरणं आभतम्। यदि एवं कस्मास्स निदानं न वुत्तम्। सावकभासितानम्पि हि सुभसुत्त- (दी॰ नि॰ १.४४४ आदयो) अनङ्गणसुत्त- (म॰ नि॰ १.५७ आदयो) कच्चायनसंयुत्तादीनं निदानं भासितन्ति? नयिदं एकन्तिकम्। सावकभासितानं बुद्धभासितानम्पि हि एकच्चानं पटिसम्भिदामग्गनिद्देसादीनं धम्मपदबुद्धवंसादीनञ्च निदानं न भासितं, न च तावता तानि अप्पमाणं, एवमिधापि दट्ठब्बम्।&lt;br&gt;&#xA;निदानञ्च नाम सुत्तविनयानं धम्मभण्डागारिकउपालित्थेरादीहि महासावकेहेव भासितं, इदञ्च महासावकभासितं, थेरं मुञ्चित्वा अनञ्ञविसयत्ता इमिस्सा विचारणायाति किमेतेन निदानगवेसनेन, अत्थोयेवेत्थ गवेसितब्बो, यो पाळिया अविरुद्धोति। अथ वा पाळिया अत्थसंवण्णनाभावतो न इमस्स पकरणस्स विसुं निदानवचनकिच्चं अत्थि, पटिसम्भिदामग्गनिद्देसादीनं वियाति दट्ठब्बम्।&lt;br&gt;&#xA;इदानि एतस्मिं पकरणे नानप्पकारकोसल्लत्थं अयं विभागो वेदितब्बो – सब्बमेव चेतं पकरणं सासनपरियेट्ठिभावतो एकविधं, तथा अरियमग्गसम्पादनतो विमुत्तिरसतो च। ब्यञ्जनत्थविचारभावतो दुविधं, तथा सङ्गहविभागभावतो धम्मविनयत्थसंवण्णनतो लोकियलोकुत्तरत्थसङ्गहणतो रूपारूपधम्मपरिग्गाहकतो लक्खणलक्खियभावतो पवत्तिनिवत्तिवचनतो सभागविसभागनिद्देसतो साधारणासाधारणधम्मविभागतो च।&lt;br&gt;&#xA;तिविधं पुग्गलत्तयनिद्देसतो तिविधकल्याणविभागतो परिञ्ञत्तयकथनतो पहानत्तयूपदेसतो सिक्खत्तयसङ्गहणतो तिविधसंकिलेसविसोधनतो मूलगीतिअनुगीतिसङ्गीतिभेदतो पिटकत्तयत्थसंवण्णनतो हारनयपट्ठानप्पभेदतो च।&lt;br&gt;&#xA;चतुब्बिधं चतुप्पटिसम्भिदाविसयतो चतुनयदेसनतो धम्मत्थदेसनापटिवेधगम्भीरभावतो च। पञ्चविधं अभिञ्ञेय्यादिधम्मविभागतो पञ्चक्खन्धनिद्देसतो पञ्चगतिपरिच्छेदतो पञ्चनिकायत्थविवरणतो च। छब्बिधं छळारम्मणविभागतो छअज्झत्तिकबाहिरायतनविभागतो च। सत्तविधं सत्तविञ्ञाणट्ठितिपरिच्छेदतो। नवविधं सुत्तादिनवङ्गनिद्देसतो। चुद्दसविधं सुत्ताधिट्ठानविभागतो। सोळसविधं अट्ठवीसतिविधञ्च सासनपट्ठानप्पभेदतो। चतुरासीतिसहस्सविधं चतुरासीतिसहस्सधम्मक्खन्धविचारभावतोतिआदिना नयेन पकरणविभागो वेदितब्बो।&lt;br&gt;&#xA;तत्थ सासनपरियेट्ठिभावतोति सकलं नेत्तिप्पकरणं सिक्खत्तयसङ्गहस्स नवङ्गस्स सत्थुसासनस्स अत्थसंवण्णनाभावतो। अरियमग्गसम्पादनतोति दस्सनभूमिभावनाभूमिसम्पादनतो। विमुत्तिरसतोति सासनस्स अमतपरियोसानत्ता वुत्तम्। ब्यञ्जनत्थविचारभावतोति हारब्यञ्जनपदकम्मनयानं ब्यञ्जनविचारत्ता अत्थपदअत्थनयानं अत्थविचारत्ता वुत्तम्। सङ्गहविभागभावो परतो आवि भविस्सति। धम्मविनयत्थसंवण्णनतोति सकलस्सापि परियत्तिसासनस्स धम्मविनयभावतो वुत्तम्। लक्खणलक्खियभावतोति नेत्तिवचनस्स लक्खणत्ता उदाहरणसुत्तानञ्च लक्खियत्ता वुत्तम्। सभागविसभागनिद्देसतोति समानजातिया धम्मा सभागा, पटिपक्खा विसभागा, तंविचारभावतोति अत्थो। साधारणासाधारणधम्मविभागतोति पहानेकट्ठसहजेकट्ठतादिसामञ्ञेन ये धम्मा येसं धम्मानं नामवत्थादिना साधारणा तब्बिधुरताय असाधारणा च, तंविभागतो दुविधन्ति अत्थो।&lt;br&gt;&#xA;पुग्गलत्तयनिद्देसतोति उग्घटितञ्ञुआदि पुग्गलत्तयनिद्देसतो। तिविधकल्याणविभागतोति आदिकल्याणादिविभागतो। मूलगीतिअनुगीतिसङ्गीतिभेदतोति पठमं वचनं मूलगीति, वुत्तस्सेव अत्थस्स सङ्गहगाथा अनुगीति, तंतंसुत्तत्थयोजनवसेन विप्पकिण्णस्स पकरणस्स सङ्गायनं सङ्गीति, सा थेरस्स परतो पवत्तिताति वेदितब्बा, एतासं तिस्सन्नं भेदतो तिविधन्ति अत्थो। पञ्चक्खन्धनिद्देसतोति रूपादिपञ्चक्खन्धसीलादिपञ्चधम्मक्खन्धनिद्देसतो पञ्चविधन्ति अत्थो। सुत्ताधिट्ठानविभागतोति लोभदोसमोहानं अलोभादोसामोहानं कायवचीमनोकम्मानं सद्धादिपञ्चिन्द्रियानञ्च वसेन चुद्दसविधस्स सुत्ताधिट्ठानस्स विभागवचनतो चुद्दसविधन्ति अत्थो। सेसं सुविञ्ञेय्यन्ति न पपञ्चितम्।&lt;/p&gt;</description>
    </item>
    <item>
      <title>०१. सङ्गहवारवण्णना</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/24_nettippakaraNa-aTThakathA/01_sangahavAravaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/24_nettippakaraNa-aTThakathA/01_sangahavAravaNNanA/</guid>
      <description>&lt;p&gt;१. सङ्गहवारवण्णना&lt;br&gt;&#xA;एवं अनेकभेदविभत्ते नेत्तिप्पकरणे यदिदं वुत्तं ‘‘सङ्गहविभागवारवसेन दुविध’’न्ति, तत्थ सङ्गहवारो आदि। तस्सापि ‘‘यं लोको पूजयते’’ति अयं गाथा आदि। तत्थ यन्ति अनियमतो उपयोगनिद्देसो, तस्स ‘‘तस्सा’’ति इमिना नियमनं वेदितब्बम्। लोकोति कत्तुनिद्देसो। पूजयतेति किरियानिद्देसो। सलोकपालोति कत्तुविसेसनम्। सदाति कालनिद्देसो। नमस्सति चाति उपचयेन किरियानिद्देसो । तस्साति सामिनिद्देसो। एतन्ति पच्चत्तनिद्देसो। सासनवरन्ति पच्चत्तनिद्देसेन निद्दिट्ठधम्मनिदस्सनम्। विदूहीति करणवचनेन कत्तुनिद्देसो। ञेय्यन्ति कम्मवाचककिरियानिद्देसो। नरवरस्साति ‘‘तस्सा’’ति नियमेत्वा दस्सितस्स सरूपतो दस्सनम्।&lt;br&gt;&#xA;तत्थ लोकियन्ति एत्थ पुञ्ञापुञ्ञानि तब्बिपाको चाति लोको, पजा, सत्तनिकायोति अत्थो। लोक-सद्दो हि जातिसद्दताय सामञ्ञवसेन निरवसेसतो सत्ते सङ्गण्हाति। किञ्चापि हि लोकसद्दो सङ्खारभाजनेसुपि दिट्ठप्पयोगो, पूजनकिरियायोग्यभूततावसेन पन सत्तलोकवचनो एव इध गहितोति दट्ठब्बम्। पूजयतेति मानयति, अपचायतीति अत्थो।&lt;br&gt;&#xA;लोकं पालेन्तीति लोकपाला, चत्तारो महाराजानो। लोकिया पन इन्दयमवरुणकुवेरा लोकपालाति वदन्ति। सह लोकपालेहीति सलोकपालो, ‘‘लोको’’ति इमिना तुल्याधिकरणम्। अथ वा इस्सरियाधिपच्चेन तंतंसत्तलोकस्स पालनतो रक्खणतो खत्तियचतुमहाराजसक्कसुयामसन्तुसितसुनिम्मितपरनिम्मितवसवत्तिमहाब्रह्मादयो लोकपाला। तेहि सह तंतंसत्तनिकायो सलोकपालो लोकोति वुत्तो। अथ वा ‘‘द्वेमे, भिक्खवे, सुक्का धम्मा लोकं पालेन्ती’’ति (अ॰ नि॰ २.९; इतिवु॰ ४२) वचनतो हिरोत्तप्पधम्मा लोकपाला। तेहि समन्नागतो लोको सलोकपालो। हिरोत्तप्पसम्पन्ना हि पापगरहिनो सप्पुरिसा धम्मच्छन्दवन्तताय भगवति पूजानमक्कारपरा होन्तीति।&lt;br&gt;&#xA;सदाति सब्बकालं रत्तिञ्चेव दिवा च, सदाति वा भगवतो धरमानकाले ततो परञ्च। अथ वा सदाति अभिनीहारतो पट्ठाय याव सासनन्तरधाना, ततो परम्पि वा। महाभिनीहारतो पट्ठाय हि महाबोधिसत्ता बोधिया नियतताय बुद्धङ्कुरभूता सदेवकस्स लोकस्स पूजनीया चेव वन्दनीया च होन्ति। यथाह भगवा सुमेधभूतो –&lt;br&gt;&#xA;‘‘दीपङ्करो लोकविदू, आहुतीनं पटिग्गहो।&lt;br&gt;&#xA;मम कम्मं पकित्तेत्वा, दक्खिणं पादमुद्धरि॥&lt;br&gt;&#xA;‘‘ये तत्थासुं जिनपुत्ता, पदक्खिणमकंसु मम्।&lt;br&gt;&#xA;देवा मनुस्सा असुरा च, अभिवादेत्वान पक्कमु’’न्ति॥ (बु॰ वं॰ २.७५-७६)।&lt;br&gt;&#xA;नमस्सति चाति केचि केसञ्चि पूजासक्कारादीनि करोन्तापि तेसं अपाकटगुणताय नमक्कारं न करोन्ति, न एवं भगवतो, यथाभूतअब्भुग्गतकित्तिसद्दताय पन भगवन्तं सदेवको लोको पूजयति चेव नमस्सति चाति अत्थो। ‘‘सदा नरमनुस्सो’’ति केचि पठन्ति, तं न सुन्दरम्। तस्साति यं सदेवको लोको पूजयति चेव नमस्सति च, तस्स। एतन्ति इदानि वत्तब्बं बुद्धियं विपरिवत्तमानं सामञ्ञेन दस्सेति। सासनवरन्ति तं सरूपतो दस्सेति। तत्थ दिट्ठधम्मिकसम्परायिकपरमत्थेहि यथारहं सत्ते सासति विनेति एतेनाति सासनं, तदेव एकन्तनिय्यानट्ठेन अनञ्ञसाधारणगुणताय च उत्तमट्ठेन तंतंअभिपत्थितसमिद्धिहेतुताय पण्डितेहि वरितब्बतो वा वरं, सासनमेव वरन्ति सासनवरम्। विदूहीति यथासभावतो कम्मकम्मफलानि कुसलादिभेदे च धम्मे विदन्तीति विदू, पण्डितमनुस्सा, तेहि। ञातब्बं, ञाणमरहतीति वा ञेय्यम्। नरवरस्साति पुरिसवरस्स, अग्गपुग्गलस्साति अत्थो।&lt;br&gt;&#xA;इदं वुत्तं होति – यो अनञ्ञसाधारणमहाकरुणासब्बञ्ञुतञ्ञाणादिगुणविसेसयोगेन सदेवकेन लोकेन पूजनीयो नमस्सनीयो च भगवा अरहं सम्मासम्बुद्धो, तस्स लोके उत्तमपुग्गलस्स एतं इदानि अम्हेहि विभजितब्बहारनयपट्ठानविचारणविसयभूतं सासनं आदिकल्याणतादिगुणसम्पत्तिया वरं अग्गं उत्तमं निपुणञाणगोचरताय पण्डितवेदनीयमेवाति। भगवतो हि वचनं एकगाथामत्तम्पि सच्चपटिच्चसमुप्पादखन्धायतनधातिन्द्रियसतिपट्ठानादिसभावधम्मनिद्धारणक्खमताय सोळसहारपञ्चनयसोळसअट्ठवीसतिविधपट्ठानविचारयोग्यभावेन च परमगम्भीरं अत्थतो अगाधपारं सण्हसुखुमञाणविसयमेवाति। तेनेवाह – ‘‘पञ्ञवन्तस्सायं धम्मो, नायं धम्मो दुप्पञ्ञस्सा’’ति (दी॰ नि॰ ३.३५८; अ॰ नि॰ ८.३०)। अथ वा भगवतो सासनं परिञ्ञाक्कमेन लक्खणावबोधप्पटिपत्तिया सुञ्ञतमुखादीहि ओगाहितब्बत्ता अविञ्ञूनं सुपिनन्तेनपि न विसयो होतीति आह – ‘‘विदूहि ञेय्य’’न्ति। तथा च वुत्तं – ‘‘एतु विञ्ञू पुरिसो’’तिआदि।&lt;br&gt;&#xA;अपरे पन ‘‘तं तस्स सासनवर’’न्ति पठन्ति, तेसं मतेन यं-सद्दो सासन-सद्देन समानाधिकरणोति दट्ठब्बो। इदं वुत्तं होति यं सासनवरं सलोकपालो लोको पूजयति नमस्सति च, तं सासनवरं विदूहि ञातब्बन्ति। इमस्मिञ्च नये लोकपाल-सद्देन भगवापि वुच्चति। भगवा हि लोकग्गतायकत्ता निप्परियायेन लोकपालो, तस्मा ‘‘तस्सा’’ति लोकपालस्स सत्थुनोति अत्थो। सलोकपालोति चेत्थ लोकपाल-सद्दो गुणीभूतोपि सत्थुविसयत्ता सासन-सद्दापेक्खताय सामिभावेन सम्बन्धीविसेसभूतो पधानभूतो विय पटिनिद्देसं अरहतीति।&lt;br&gt;&#xA;कथं पन सयं धम्मस्सामी भगवा धम्मं पूजयतीति? नायं विरोधो। धम्मगरुनो हि बुद्धा भगवन्तो, ते सब्बकालं धम्मं अपचायमानाव विहरन्तीति। वुत्तञ्हेतं – ‘‘यंनूनाहं य्वायं धम्मो मया अभिसम्बुद्धो, तमेव धम्मं सक्कत्वा गरुं कत्वा उपनिस्साय विहरेय्य’’न्ति (सं॰ नि॰ १.१७३; अ॰ नि॰ ४.२१)।&lt;br&gt;&#xA;अपि च भगवतो धम्मपूजना सत्तसत्ताहप्पटिपत्तिआदीहि दीपेतब्बा। धम्मस्सामीति च धम्मेन सदेवकस्स लोकस्स सामीति अत्थो, न धम्मस्स सामीति। एवम्पि नमस्सतीति वचनं न युज्जति। न हि भगवा कञ्चि नमस्सतीति, एसोपि निद्दोसो। न हि नमस्सतीति पदस्स नमक्कारं करोतीति अयमेव अत्थो, अथ खो गरुकरणेन तन्निन्नो तप्पोणो तप्पब्भारोति अयम्पि अत्थो लब्भति। भगवा च धम्मगरुताय सब्बकालं धम्मनिन्नपोणपब्भारभावेन विहरतीति। अयञ्च अत्थो ‘‘येन सुदं स्वाहं निच्चकप्पं विहरामी’’ति (म॰ नि॰ १.३८७) एवमादीहि सुत्तपदेहि दीपेतब्बो। ‘‘विदूहि नेय्य’’न्तिपि पाठो, तस्स पण्डितेहि सपरसन्तानेसु नेतब्बं पापेतब्बन्ति अत्थो। तत्थ अत्तसन्ताने पापनं बुज्झनं, परसन्ताने बोधनन्ति दट्ठब्बम्।&lt;br&gt;&#xA;एवं भगवतो सदेवकस्स लोकस्स पूजनीयवन्दनीयभावो अग्गपुग्गलभावो च वुच्चमानो गुणविसिट्ठतं दीपेति, सा च गुणविसिट्ठता महाबोधिया वेदितब्बा। आसवक्खयञाणपदट्ठानञ्हि सब्बञ्ञुतञ्ञाणं सब्बञ्ञुतञ्ञाणपदट्ठानञ्च आसवक्खयञाणं ‘‘महाबोधी’’ति वुच्चति। सा अविपरीतधम्मदेसनतो तथागते सुप्पतिट्ठिताति विञ्ञायति । न हि सवासननिरवसेसकिलेसप्पहानं अनावरणञाणञ्च विना तादिसी धम्मदेसना सम्भवति। इच्चस्स चतुवेसारज्जयोगो। तेन दसबलछअसाधारणञाणअट्ठारसावेणिकबुद्धधम्मादिसकलसब्बञ्ञुगुणपारिपूरी पकासिता होति। एतादिसी च गुणविभूति महाकरुणापुब्बङ्गमं अभिनीहारसम्पत्तिं पुरस्सरं कत्वा सम्पादितं समत्तिंसपारमिसङ्खातं पुञ्ञञाणसम्भारमन्तरेन न उपलब्भतीति हेतुसम्पदापि अत्थतो विभाविता होतीति एवं भगवतो तीसुपि अवत्थासु सब्बसत्तानं एकन्तहितप्पटिलाभहेतुभूता आदिमज्झपरियोसानकल्याणा निरवसेसा बुद्धगुणा इमाय गाथाय पकासिताति वेदितब्बम्।&lt;br&gt;&#xA;दुतियनये पन यस्मा सिक्खत्तयसङ्गहं सफलं अरियमग्गसासनं तस्स आरम्मणभूतञ्च अमतधातुं तदधिगमूपायञ्च पुब्बभागपटिपत्तिसासनं तदत्थपरिदीपनञ्च परियत्तिसासनं यथारहं सच्चाभिसमयवसेन अभिसमेन्तो स्वाक्खाततादिगुणविसेसयुत्ततं मनसिकरोन्तो सक्कच्चं सवनधारणपरिपुच्छादीहि परिचयं करोन्तो च सदेवको लोको पूजयति नाम। लोकनाथो च सम्मासम्बोधिप्पत्तिया वेनेय्यानं सक्कच्चं धम्मदेसनेन ‘‘अरियं वो, भिक्खवे, सम्मासमाधिं देसेस्सामि’’ (म॰ नि॰ ३.१३६; सं॰ नि॰ ५.२८; पेटको॰ २४), ‘‘मग्गानट्ठङ्गिको सेट्ठो’’ (ध॰ प॰ २७३; कथा॰ ८७२; नेत्ति॰ १२५; पेटको॰ ३०), ‘‘यावता, भिक्खवे, धम्मा सङ्खता वा असङ्खता वा, विरागो तेसं अग्गमक्खायति’’ (इतिवु॰ ९०; अ॰ नि॰ ४.३४), ‘‘खयं विरागं अमतं पणीतं’’ (खु॰ पा॰ ६.४; सु॰ नि॰ २२७), ‘‘एकायनो अयं, भिक्खवे, मग्गो सत्तानं विसुद्धिया’’ (दी॰ नि॰ २.३७३; म॰ नि॰ १.१०६; सं॰ नि॰ ५.३६७), ‘‘धम्मं वो, भिक्खवे, देसेस्सामि आदिकल्याण’’न्तिआदीहि (म॰ नि॰ ३.४२०; नेत्ति॰ ५) वचनेहि थोमनेन च पूजयति नाम। तस्मा सासनवरस्स पूजनीयभावो इध वुच्चमानो अनवसेसतो धम्मगुणे दीपेतीति ये अरियभावादयो निय्यानादयो खयविरागादयो मदनिम्मदनादयो असङ्खतादयो स्वाक्खाततादयो आदिकल्याणतादयो च अनेकेहि सुत्तपदेहि पवेदिता अनेके धम्मगुणा, ते निरवसेसतो इमाय गाथाय पकासिताति वेदितब्बा।&lt;br&gt;&#xA;यस्मा पन अरियसच्चप्पटिवेधेन समुग्घाटितसम्मोहायेव परमत्थतो पण्डिता बाल्यादिसमतिक्कमनतो, तस्मा भावितलोकुत्तरमग्गा सच्छिकतसामञ्ञफला च अरियपुग्गला विसेसतो विदूति वुच्चन्ति। ते हि यथावुत्तसासनवरं अविपरीततो ञातुं नेतुञ्च सपरसन्ताने सक्कुणन्तीति अट्ठअरियपुग्गलसमूहस्स परमत्थसङ्घस्सापि इध गहितत्ता ये सुप्पटिपन्नतादयो अनेकेहि सुत्तपदेहि संवण्णिता अरियसङ्घगुणा, तेपि निरवसेसतो इध पकासिताति वेदितब्बा।&lt;br&gt;&#xA;एवं पठमगाथाय सातिसयं रतनत्तयगुणपरिदीपनं कत्वा इदानि –&lt;br&gt;&#xA;‘‘सब्बपापस्स अकरणं, कुसलस्स उपसम्पदा।&lt;br&gt;&#xA;सचित्तपरियोदपनं, एतं बुद्धान सासन’’न्ति॥ (दी॰ नि॰ २.९०; ध॰ प॰ १८३; नेत्ति॰ ३०, ५०, ११६, १२४) –&lt;br&gt;&#xA;वचनतो सङ्खेपतो सिक्खत्तयसङ्गहं सासनं, तं पन सिक्खत्तयं ञाणविसेसविसयभावभेदतो अवत्थाभेदतो च तिविधं होति। कथं? सुतमयञाणगोचरो च यो ‘‘परियत्तिसद्धम्मो’’ति वुच्चति। चिन्तामयञाणगोचरो च यो आकारपरिवितक्कदिट्ठिनिज्झानक्खन्तीहि गहेतब्बाकारो विमुत्तायतनविसेसो ‘‘पटिपत्तिसद्धम्मो’’ति वुच्चति। विपस्सनाञाणादिसहगतो भावनामयञाणगोचरो च यो ‘‘पटिवेधसद्धम्मो’’ति वुच्चति। एवं तिविधम्पि सासनं सासनवरन्ति पदेन सङ्गण्हित्वा तत्थ यं पठमं, तं इतरेसं अधिगमूपायोति सब्बसासनमूलभूतं अत्तनो पकरणस्स च विसयभूतं परियत्तिसासनमेव ताव सङ्खेपतो विभजन्तो ‘‘द्वादस पदानी’’ति गाथमाह।&lt;br&gt;&#xA;तत्थ द्वादसाति गणनपरिच्छेदो। पदानीति परिच्छिन्नधम्मनिदस्सनम्। तेसु ब्यञ्जनपदानि पज्जति अत्थो एतेहीति पदानि। अत्थपदानि पन पज्जन्ति ञायन्तीति पदानि। उभयम्पि वा उभयथा योजेतब्बं ब्यञ्जनपदानम्पि अविपरीतं पटिपज्जितब्बत्ता, अत्थपदानं उत्तरिविसेसाधिगमस्स कारणभावतो, तानि पदानि परतो पाळियञ्ञेव आवि भविस्सन्तीति तत्थेव वण्णयिस्साम। अत्थसूचनादिअत्थतो सुत्तम्। वुत्तञ्हेतं सङ्गहेसु –&lt;br&gt;&#xA;‘‘अत्थानं सूचनतो, सुवुत्ततो सवनतोथ सूदनतो।&lt;br&gt;&#xA;सुत्ताणा सुत्तसभागतो च, ‘सुत्त’न्ति अक्खात’’न्ति॥ (पारा॰ अट्ठ॰ १.पठममहासङ्गीतिकथा; दी॰ नि॰ अट्ठ॰ १.पठममहासङ्गीतिकथा; ध॰ स॰ अट्ठ॰ निदानकथा)।&lt;br&gt;&#xA;तदेतं तत्थ सुत्तपिटकवसेन आगतं, इध पन पिटकत्तयवसेन योजेतब्बम्। ‘‘द्वादस पदानि सुत्त’’न्ति वुत्तं, यं परियत्तिसासनन्ति अत्थो। तं सब्बन्ति तं ‘‘सुत्त’’न्ति वुत्तं सकलं बुद्धवचनम्। ब्यञ्जनञ्च अत्थो चाति ब्यञ्जनञ्चेव तदत्थो च। यतो ‘‘द्वादस पदानि सुत्त’’न्ति वुत्तम्। इदं वुत्तं होति – अत्थसूचनादितो सुत्तं परियत्तिधम्मो, तञ्च सब्बं अत्थतो द्वादस पदानि छ ब्यञ्जनपदानि चेव छ अत्थपदानि चाति। अथ वा यदेतं ‘‘सासनवर’’न्ति वुत्तं, तं सब्बं सुत्तं, परियत्तिसासनस्स अधिप्पेतत्ता। अत्थतो पन द्वादस पदानि, ब्यञ्जनत्थपदसमुदायभावतो। यथाह – ‘‘ब्यञ्जनञ्च अत्थो चा’’ति। तं विञ्ञेय्यं उभयन्ति यस्मिं ब्यञ्जने अत्थे च वचनवचनीयभावेन सम्बन्धे सुत्तवोहारो, तदुभयं सरूपतो विञ्ञातब्बं तत्थ कतमं ब्यञ्जनं कतमो अत्थोति? तेनेवाह – ‘‘को अत्थो ब्यञ्जनं कतम’’न्ति।&lt;br&gt;&#xA;एवं ‘‘सासनवर’’न्ति वुत्तस्स सुत्तस्स परियत्तिभावं तस्स च अत्थब्यञ्जनपदभावेन वेदितब्बतं दस्सेत्वा इदानि तस्स पविचयुपायं नेत्तिप्पकरणं पदत्थविभागेन दस्सेतुं ‘‘सोळसहारा’’ति गाथमाह।&lt;br&gt;&#xA;तत्थ सोळस हारा एतिस्साति सोळसहारा। पञ्चनया अट्ठारसमूलपदाति एत्थापि एसेव नयो। अथ वा सोळस हारा सोळसहारा। एवं इतरत्थापि। हारनयमूलपदानि एव हि सङ्खेपतो वित्थारतो च भासितानि नेत्तीति। सासनस्स परियेट्ठीति सासनस्स अत्थपरियेसना, परियत्तिसासनस्स अत्थसंवण्णनाति अत्थो, सकलस्सेव वा सासनस्स अत्थविचारणाति अत्थो। पटिपत्तिपटिवेधेपि हि नेत्तिनयानुसारेन अधिगच्छन्तीति। महकच्चानेनाति कच्चोति पुरातनो इसि, तस्स वंसालङ्कारभूतोयं महाथेरो ‘‘कच्चानो’’ति वुच्चति। महकच्चानोति पन पूजावचनं, यथा महामोग्गल्लानोति, ‘‘कच्चायनगोत्तनिद्दिट्ठा’’तिपि पाठो। अयञ्च गाथा नेत्तिं सङ्गायन्तेहि पकरणत्थसङ्गण्हनवसेन ठपिताति दट्ठब्बा। यथा चायं, एवं हारविभङ्गवारे तंतंहारनिद्देसनिगमने ‘‘तेनाह आयस्मा’’तिआदिवचनं, हारादिसमुदायभूतायं नेत्तियं ब्यञ्जनत्थसमुदाये च सुत्ते किं केन विचियतीति विचारणायं आह – ‘‘हारा ब्यञ्जनविचयो’’तिआदि।&lt;br&gt;&#xA;तत्थ सोळसपि हारा मूलपदनिद्धारणमन्तरेन ब्यञ्जनमुखेनेव सुत्तस्स संवण्णना होन्ति, न नया विय मूलपदसङ्खातसभावधम्मनिद्धारणमुखेनाति ते ‘‘ब्यञ्जनविचयो सुत्तस्सा’’ति वुत्ता। अत्थनया पन यथावुत्तअत्थमुखेनेव सुत्तस्स अत्थसम्पटिपत्तिया होन्तीति आह – ‘‘नया तयो च सुत्तत्थो’’ति। अयञ्च विचारणा परतोपि आगमिस्सति। केचि ‘‘नयो चा’’ति पठन्ति, तं न सुन्दरम्। उभयं परिग्गहीतन्ति हारा नया चाति एतं उभयं सुत्तस्स अत्थनिद्धारणवसेन परिसमन्ततो गहितं सब्बथा सुत्ते योजितम्। वुच्चति सुत्तं वदति संवण्णेति। कथं? यथासुत्तं सुत्तानुरूपं, यं सुत्तं यथा संवण्णेतब्बं, तथा संवण्णेतीति अत्थो। यं यं सुत्तन्ति वा यथासुत्तं, सब्बं सुत्तन्ति अत्थो। नेत्तिनयेन हि संवण्णेतुं असक्कुणेय्यं नाम सुत्तं नत्थीति।&lt;br&gt;&#xA;इदानि यं वुत्तं – ‘‘सासनवरं विदूहि ञेय्य’’न्ति, तत्थ नेत्तिसंवण्णनाय विसयभूतं परियत्तिधम्ममेव पकारन्तरेन नियमेत्वा दस्सेतुं ‘‘या चेवा’’तिआदि वुत्तम्।&lt;br&gt;&#xA;तत्थ अत्थेसु कतपरिच्छेदो ब्यञ्जनप्पबन्धो देसना, यो पाठोति वुच्चति। तदत्थो देसितं ताय देसनाय पबोधितत्ता। तदुभयञ्च विमुत्तायतनसीसेन परिचयं करोन्तानं अनुपादापरिनिब्बानपरियोसानानं सम्पत्तीनं हेतुभावतो एकन्तेन विञ्ञेय्यं, तदुभयविनिमुत्तस्स वा ञेय्यस्स अभावतो तदेव द्वयं विञ्ञेय्यन्ति इममत्थं दस्सेति या चेव…पे॰… विञ्ञेय्यन्ति। तत्राति तस्मिं विजानने साधेतब्बे, निप्फादेतब्बे चेतं भुम्मम्। अयमानुपुब्बीति अयं वक्खमाना अनुपुब्बि हारनयानं अनुक्कमो, अनुक्कमेन वक्खमाना हारनयाति अत्थो। नवविधसुत्तन्तपरियेट्ठीति सुत्तादिवसेन नवङ्गस्स सासनस्स परियेसना, अत्थविचारणाति अत्थो। सामिअत्थे वा एतं पच्चत्तं नवविधसुत्तन्तपरियेट्ठिया अनुपुब्बीति। अथ वा अनुपुब्बीति करणत्थे पच्चत्तम्। इदं वुत्तं होति – यथावुत्तविजानने साधेतब्बे वक्खमानाय हारनयानुपुब्बिया अयं नवविधसुत्तन्तस्स अत्थपरियेसनाति।&lt;br&gt;&#xA;एत्थाह – कथं पनेत्थ गेय्यङ्गादीनं सुत्तभावो, सुत्तभावे च तेसं कथं सासनस्स नवङ्गभावो। यञ्च सङ्गहेसु वुच्चति ‘‘सगाथकं सुत्तं गेय्यं, निग्गाथकं सुत्तं वेय्याकरण’’न्ति, तथा च सति सुत्तङ्गमेव न सिया। अथापि विसुं सुत्तङ्गं सिया, मङ्गलसुत्तादीनं (खु॰ पा॰ ५.१ आदयो; सु॰ नि॰ २६१ आदयो) सुत्तङ्गसङ्गहो न सिया, गाथाभावतो धम्मपदादीनं विय, गेय्यङ्गसङ्गहो वा सिया, सगाथकत्ता सगाथावग्गस्स विय, तथा उभतोविभङ्गादीसु सगाथकप्पदेसानन्ति। वुच्चते –&lt;br&gt;&#xA;सुत्तन्ति सामञ्ञविधि, विसेसविधयो परे।&lt;br&gt;&#xA;सनिमित्ता निरुळ्हत्ता, सहताञ्ञेन नाञ्ञतो॥&lt;br&gt;&#xA;सब्बस्सापि हि बुद्धवचनस्स सुत्तन्ति अयं सामञ्ञविधि। तथा हि ‘‘एत्तकं तस्स भगवतो सुत्तागतं सुत्तपरियापन्नं (पाचि॰ १२४२), सावत्थिया सुत्तविभङ्गे, सकवादे पञ्च सुत्तसतानी’’तिआदिवचनतो विनयाभिधम्मपरियत्तिविसेसेपि सुत्तवोहारो दिस्सति। तदेकदेसेसु पन गेय्यादयो विसेसविधयो तेन तेन निमित्तेन पतिट्ठिता। तथा हि गेय्यस्स सगाथकत्तं तब्भावनिमित्तम्। लोकेपि हि ससिलोकं सगाथकं चुण्णियगन्थं गेय्य’’न्ति वदन्ति। गाथाविरहे पन सति पुच्छित्वा विस्सज्जनभावो वेय्याकरणस्स। पुच्छाविस्सज्जनञ्हि ‘‘ब्याकरण’’न्ति वुच्चति। ब्याकरणमेव वेय्याकरणन्ति। एवं सन्ते सगाथकादीनम्पि पञ्हाविस्सज्जनवसेन पवत्तानं वेय्याकरणभावो आपज्जतीति? नापज्जति, गेय्यादिसञ्ञानं अनोकासभावतो ‘‘गाथाविरहे सती’’ति विसेसितत्ता च। तथा हि धम्मपदादीसु केवलं गाथाबन्धेसु सगाथकत्तेपि सोमनस्सञाणमयिकगाथायुत्तेसु ‘‘वुत्तञ्हेत’’न्तिआदिवचनसम्बन्धेसु अब्भुतधम्मपटिसंयुत्तेसु च सुत्तविसेसेसु यथाक्कमं गाथाउदानइतिवुत्तकअब्भुतधम्मसञ्ञा पतिट्ठिता, तथा सतिपि गाथाबन्धभावे भगवतो अतीतासु जातीसु चरियानुभावप्पकासकेसु जातकसञ्ञा। सतिपि पञ्हाविस्सज्जनभावे सगाथकत्ते च केसुचि सुत्तन्तेसु वेदस्स लभापनतो वेदल्लसञ्ञा पतिट्ठिताति एवं तेन तेन सगाथकत्तादिना निमित्तेन तेसु तेसु सुत्तविसेसेसु गेय्यङ्गादिसञ्ञा पतिट्ठिताति विसेसविधयो सुत्तङ्गतो परे गेय्यादयो।&lt;br&gt;&#xA;यं पनेत्थ गेय्यङ्गादिनिमित्तरहितं सुत्तं, तं सुत्तङ्गं विसेससञ्ञापरिहारेन सामञ्ञसञ्ञाय पवत्तनतोति। ननु च सगाथकं सुत्तं गेय्यं, निग्गाथकं सुत्तं वेय्याकरणन्ति सुत्तङ्गं न सम्भवतीति चोदना तदवत्था एवाति? न तदवत्था, सोधितत्ता। सोधितञ्हि पुब्बे गाथाविरहे सति पुच्छाविस्सज्जनभावो वेय्याकरणस्स तब्भावनिमित्तन्ति। यञ्च वुत्तं – ‘‘गाथाभावतो मङ्गलसुत्तादीनं सुत्तङ्गसङ्गहो न सिया’’ति, तम्पि न, निरुळ्हत्ता। निरुळ्हो हि मङ्गलसुत्तादीसु सुत्तभावो, न हि तानि धम्मपदबुद्धवंसादयो विय गाथाभावेन पञ्ञातानि, किन्तु सुत्तभावेनेव। तेनेव हि अट्ठकथायं ‘‘सुत्तनामक’’न्ति नामग्गहणं कतम्।&lt;br&gt;&#xA;यं पन वुत्तं ‘‘सगाथकत्ता गेय्यङ्गसङ्गहो वा सिया’’ति, तदपि नत्थि, यस्मा सहताञ्ञेन। सह गाथाहीति हि सगाथकम्। सहभावो च नाम अत्थतो अञ्ञेन होति, न च मङ्गलसुत्तादीसु गाथाविनिमुत्तो कोचि सुत्तप्पदेसो अत्थि। यो सह गाथाहीति वुच्चेय्य, न च समुदायो नाम कोचि अत्थि। यदपि वुत्तं – ‘‘उभतोविभङ्गादीसु सगाथकप्पदेसानं गेय्यङ्गसङ्गहो सिया’’ति, तदपि न अञ्ञतो। अञ्ञा एव हि ता गाथा, जातकादिपरियापन्नत्ता। अतो न ताहि उभतोविभङ्गादीनं गेय्यङ्गभावोति एवं सुत्तादीनं अङ्गानं अञ्ञमञ्ञसङ्कराभावो वेदितब्बो। यस्मा पन सब्बम्पि बुद्धवचनं यथावुत्तनयेन अत्थानं सूचनादिअत्थेन सुत्तन्त्वेव वुच्चति, तस्मा वुत्तं – ‘‘नवविधसुत्तन्तपरियेट्ठी’’ति।&lt;br&gt;&#xA;सङ्गहवारवण्णना निट्ठिता।&lt;/p&gt;</description>
    </item>
    <item>
      <title>०२. उद्देसवारवण्णना</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/24_nettippakaraNa-aTThakathA/02_uddesavAravaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/24_nettippakaraNa-aTThakathA/02_uddesavAravaNNanA/</guid>
      <description>&lt;p&gt;२. उद्देसवारवण्णना&lt;br&gt;&#xA;१. एवं सङ्गहवारेन सङ्खेपतो दस्सिते हारादयो इदानि विभागेन दस्सेतुं ‘‘तत्थ कतमे सोळस हारा’’तिआदिदेसना आरद्धा। तत्थ तत्थाति यं वुत्तं – ‘‘सोळसहारा नेत्ती’’ति, तस्मिं वचने, तिस्सं वा गाथायं, यानि हारनयमूलपदानि उद्धटानि, तेसूति अत्थो। कतमेति पुच्छावचनम्। पुच्छा च नामेसा पञ्चविधा अदिट्ठजोतनापुच्छा दिट्ठसंसन्दनापुच्छा विमतिच्छेदनापुच्छा अनुमतिपुच्छा कथेतुकम्यतापुच्छाति। तासु अयं कथेतुकम्यतापुच्छा। सोळसाति गणनवसेन परिच्छेदो। तेन नेसं न ततो उद्धं अधो चाति एतपरमतं दस्सेति। सा चेतपरमता परतो आवि भविस्सति। हाराति गणनवसेन परिच्छिन्नानं सामञ्ञतो दस्सनम्। देसना विचयोतिआदि सरूपदस्सनम्।&lt;br&gt;&#xA;तत्थ केनट्ठेन हारा? हरीयन्ति एतेहि, एत्थ वा सुत्तगेय्यादिविसया अञ्ञाणसंसयविपल्लासाति हारा, हरन्ति वा सयं तानि, हरणमत्तमेव वाति हारा फलूपचारेन। अथ वा हरीयन्ति वोहरीयन्ति धम्मसंवण्णकधम्मपटिग्गाहकेहि धम्मस्स दानग्गहणवसेनाति हारा। अथ वा हारा वियाति हारा। यथा हि अनेकरतनावलिसमूहो हारसङ्खातो अत्तनो अवयवभूतरतनसम्फस्सेहि समुप्पज्जनीयमानहिलादसुखो हुत्वा तदुपभोगीजनसरीरसन्तापं निदाघपरिळाहुपजनितं वूपसमेति, एवमेतेपि नानाविधपरमत्थरतनप्पबन्धा संवण्णनाविसेसा अत्तनो अवयवभूतपरमत्थरतनाधिगमेन समुप्पादियमाननिब्बुतिसुखा धम्मपटिग्गाहकजनहदयपरितापं कामरागादिकिलेसहेतुकं वूपसमेन्तीति। अथ वा हारयन्ति अञ्ञाणादीनं हारं अपगमं करोन्ति आचिक्खन्तीति वा हारा। अथ वा सोतुजनचित्तस्स हरणतो रमणतो च हारा निरुत्तिनयेन, यथा – ‘‘भवेसु वन्तगमनो भगवा’’ति (विसुद्धि॰ १.१४४; पारा॰ अट्ठ॰ १.१ वेरञ्जकण्डवण्णना)। अयं ताव हारानं साधारणतो अत्थो।&lt;br&gt;&#xA;असाधारणतो पन देसीयति संवण्णीयति एताय सुत्तत्थोति देसना, देसनासहचरणतो वा देसना। ननु च अञ्ञेपि हारा देसनासङ्खातस्स सुत्तस्स अत्थसंवण्णनतो देसनासहचारिनोवाति? सच्चमेतं, अयं पन हारो येभुय्येन यथारुतवसेनेव विञ्ञायमानो देसनाय सह चरतीति वत्तब्बतं अरहति, न तथा परे। न हि अस्सादादीनवनिस्सरणादिसन्दस्सनरहिता सुत्तदेसना अत्थि। अस्सादादिसन्दस्सनविभावनलक्खणो चायं हारोति।&lt;br&gt;&#xA;विचियन्ति एतेन, एत्थ वा पदपञ्हादयो, विचिति एव वा तेसन्ति विचयो। पाळियं पन विचिनतीति विचयोति अयमत्थो दस्सितो।&lt;br&gt;&#xA;युत्तीति उपपत्तिसाधनयुत्ति, इध पन युत्तिविचारणा युत्ति उत्तरपदलोपेन ‘‘रूपभवो रूप’’न्ति यथा, युत्तिसहचरणतो वा। इधापि देसनाहारे वुत्तनयेन अत्थो वित्थारेतब्बो।&lt;br&gt;&#xA;पदट्ठानन्ति आसन्नकारणं, इधापि पदट्ठानविचारणातिआदि वुत्तनयेनेव वेदितब्बम्।&lt;br&gt;&#xA;लक्खीयन्ति एतेन, एत्थ वा एकलक्खणा धम्मा अवुत्तापि एकवचनेनाति लक्खणम्।&lt;br&gt;&#xA;वियूहीयन्ति विभागेन पिण्डीयन्ति एतेन, एत्थ वाति ब्यूहो। निब्बचनादीनं सुत्ते दस्सियमानानं चतुन्नं ब्यूहोति चतुब्यूहो, चतुन्नं वा ब्यूहो एत्थाति चतुब्यूहो।&lt;br&gt;&#xA;आवट्टीयन्ति एतेन, एत्थ वा सभागा विसभागा च धम्मा, तेसं वा आवट्टनन्ति आवट्टो।&lt;br&gt;&#xA;विभजीयन्ति एतेन, एत्थ वा साधारणासाधारणानं संकिलेसवोदानधम्मानं भूमियोति विभत्ति, विभजनं वा एतेसं भूमियाति विभत्ति।&lt;br&gt;&#xA;पटिपक्खवसेन परिवत्तीयन्ति इमिना, एत्थ वा सुत्ते वुत्तधम्मा, परिवत्तनं वा तेसन्ति परिवत्तनो।&lt;br&gt;&#xA;विविधं वचनं एकस्सेवत्थस्स वाचकमेत्थाति विवचनं, विवचनमेव वेवचनं, विविधं वुच्चति एतेन अत्थोति वा विवचनम्। सेसं वुत्तनयमेव।&lt;br&gt;&#xA;पकारेहि पभेदतो वा ञापीयन्ति इमिना, एत्थ वा अत्थाति पञ्ञत्ति।&lt;br&gt;&#xA;ओतारीयन्ति अनुप्पवेसीयन्ति एतेन, एत्थ वा सुत्तागता धम्मा पटिच्चसमुप्पादादीसूति ओतरणो।&lt;br&gt;&#xA;सोधीयन्ति समाधीयन्ति एतेन, एत्थ वा सुत्ते पदपदत्थपञ्हारम्भाति सोधनो।&lt;br&gt;&#xA;अधिट्ठीयन्ति अनुपवत्तीयन्ति एतेन, एत्थ वा सामञ्ञविसेसभूता धम्मा विना विकप्पेनाति अधिट्ठानो।&lt;br&gt;&#xA;परिकरोति अभिसङ्खरोति फलन्ति परिक्खारो, हेतु पच्चयो च, परिक्खारं आचिक्खतीति परिक्खारो, हारो, परिक्खारविसयत्ता परिक्खारसहचरणतो वा परिक्खारो।&lt;br&gt;&#xA;समारोपीयन्ति एतेन, एत्थ वा पदट्ठानादिमुखेन धम्माति समारोपनो। सब्बत्थ च भावसाधनवसेनापि अत्थो सम्भवतीति तस्सापि वसेन योजेतब्बम्।&lt;br&gt;&#xA;तस्साति यथावुत्तस्स हारुद्देसस्स। अनुगीतीति वुत्तस्सेवत्थस्स सुखग्गहणत्थं अनुपच्छा गायनगाथा, तासु ओसानगाथाय अत्थतो असंकिण्णाति पदत्थेन सङ्कररहिता, तेन यदिपि केचि हारा अञ्ञमञ्ञं अविसिट्ठा विय दिस्सन्ति, तथापि तेसं अत्थतो सङ्करो नत्थीति दस्सेति। सो च नेसं असङ्करो लक्खणनिद्देसे सुपाकटो होति। एतेसञ्चेवाति एतेसं सोळसन्नं हारानम्। यथा असङ्करो, तथा चेव भवति। किं भवति? वित्थारतया वित्थारेन। नयविभत्ति नयेन उपायेन ञायेन विभागो। एतेन तं एव असङ्किण्णतं विभावेति। केचि ‘‘वित्थारनया’’ति पठन्ति, तं न सुन्दरं, अयञ्च गाथा केसुचि पोत्थकेसु नत्थि।&lt;br&gt;&#xA;२. एवं हारे उद्दिसित्वा इदानि नये उद्दिसितुं ‘‘तत्थ कतमे’’तिआदि वुत्तम्। तत्थ नयन्ति संकिलेसे वोदानानि च विभागतो ञापेन्तीति नया, नीयन्ति वा तानि एतेहि , एत्थ वाति नया, नयनमत्तमेव वाति नया, नीयन्ति वा सयं धम्मकथिकेहि उपनीयन्ति सुत्तस्स अत्थपविचयत्थन्ति नया। अथ वा नया वियाति नया। यथा हि एकत्तादयो नया सम्मा पटिविज्झियमाना पच्चयपच्चयुप्पन्नधम्मानं यथाक्कमं सम्बन्धविभागब्यापारविरहानुरूपफलभावदस्सनेन असङ्करतो सम्मुतिसच्चपरमत्थसच्चानं सभावं पवेदयन्ता परमत्थसच्चप्पटिवेधाय संवत्तन्ति, एवमेतेपि कण्हसुक्कसप्पटिभागधम्मविभागदस्सनेन अविपरीतसुत्तत्थावबोधाय अभिसम्भुणन्ता वेनेय्यानं चतुसच्चप्पटिवेधाय संवत्तन्ति। अथ वा परियत्तिअत्थस्स नयनतो संकिलेसतो यमनतो च नया निरुत्तिनयेन।&lt;br&gt;&#xA;नन्दियावट्टोतिआदीसु नन्दियावट्टस्स विय आवट्टो एतस्साति नन्दियावट्टो, यथा हि नन्दियावट्टो अन्तोठितेन पधानावयवेन बहिद्धा आवट्टति, एवमयम्पि नयोति अत्थो। अथ वा नन्दिया तण्हाय पमोदस्स वा आवट्टो एत्थाति नन्दियावट्टो। तीहि अवयवेहि लोभादीहि संकिलेसपक्खे अलोभादीहि च वोदानपक्खे पुक्खलो सोभनोति तिपुक्खलो। असन्तासनजवपरक्कमादिविसेसयोगेन सीहो भगवा, तस्स विक्कीळितं देसनावचीकम्मभूतो विहारोति कत्वा विपल्लासतप्पटिपक्खपरिदीपनतो सीहस्स विक्कीळितं एत्थाति सीहविक्कीळितो, नयो। बलविसेसयोगदीपनतो वा सीहविक्कीळितसदिसत्ता नयो सीहविक्कीळितो। बलविसेसो चेत्थ सद्धादिबलं, दसबलानि एव वा। अत्थनयत्तयदिसाभावेन कुसलादिधम्मानं आलोचनं दिसालोचनम्। तथा आलोचितानं तेसं धम्मानं अत्थनयत्तययोजने समानयनतो अङ्कुसो विय अङ्कुसो। गाथासु लञ्जेति पकासेति सुत्तत्थन्ति लञ्जको, नयो च सो लञ्जको चाति नयलञ्जको। गताति ञाता, मताति अत्थो। सो एव वा पाठो। सेसं वुत्तनयेन वेदितब्बम्।&lt;br&gt;&#xA;३. एवं नयेपि उद्दिसित्वा इदानि मूलपदानि उद्दिसितुं ‘‘तत्थ कतमानी’’तिआदि आरद्धम्। तत्थ मूलानि च तानि नयानं पट्ठानभागानञ्च पतिट्ठाभावतो पदानि च अधिगमूपायभावतो कोट्ठासभावतो चाति मूलपदानि। कोसल्लसम्भूतट्ठेन, कुच्छितानं वा पापधम्मानं सलनतो विद्धंसनतो, कुसानं वा रागादीनं लवनतो, कुसा विय वा लवनतो, कुसेन वा ञाणेन लातब्बतो पवत्तेतब्बतो कुसलानि, तप्पटिपक्खतो अकुसलानीति पदत्थो वेदितब्बो।&lt;br&gt;&#xA;एवं गणनपरिच्छेदतो जातिभेदतो च मूलपदानि दस्सेत्वा इदानि सरूपतो दस्सेन्तो संकिलेसपक्खंयेव पठमं उद्दिसति ‘‘तण्हा’’तिआदिना। तत्थ तसति परितसतीति तण्हा। अविन्दियं विन्दति, विन्दियं न विन्दतीति अविज्जा, विज्जापटिपक्खाति वा अविज्जा। लुब्भन्ति तेन, सयं वा लुब्भति, लुब्भनमत्तमेव वा सोति लोभो। दोसमोहेसुपि एसेव नयो। असुभे ‘‘सुभ’’न्ति पवत्ता सञ्ञा सुभसञ्ञा। सुखसञ्ञादीसुपि इमिनाव नयेन अत्थो वेदितब्बो। सङ्गहन्ति गणनम्। समोसरणन्ति समोरोपनम्।&lt;br&gt;&#xA;पच्चनीकधम्मे समेतीति समथो। अनिच्चादीहि विविधेहि आकारेहि पस्सतीति विपस्सना। अलोभादयो लोभादिपटिपक्खतो वेदितब्बा। असुभे ‘‘असुभ’’न्ति पवत्ता सञ्ञा असुभसञ्ञा, कायानुपस्सनासतिपट्ठानम्। सञ्ञासीसेन हि देसना। दुक्खसञ्ञादीसुपि एसेव नयो।&lt;br&gt;&#xA;इदं उद्दानन्ति इदं वुत्तस्सेव अत्थस्स विप्पकिण्णभावेन नस्सितुं अदत्वा उद्धं दानं रक्खणं उद्दानं, सङ्गहवचनन्ति अत्थो। ‘‘चत्तारो विपल्लासा’’तिपि पाठो। किलेसभूमीति संकिलेसभूमि सब्बेसं अकुसलधम्मानं समोसरणट्ठानत्ता। कुसलानं यानि तीणि मूलानि। ‘‘कुसलानी’’तिपि पठन्ति। सतिपट्ठानाति असुभसञ्ञादयो सन्धायाह। इन्द्रियभूमीति सद्धादीनं विमुत्तिपरिपाचनिन्द्रियानं समोसरणट्ठानत्ता वुत्तम्। युज्जन्तीति योजीयन्ति। खोति पदपूरणे, अवधारणत्थे वा निपातो। तेन एते एवाति दस्सेति। अट्ठारसेवाति वा। मूलपदाति मूलपदानि, लिङ्गविपल्लासो वा।&lt;br&gt;&#xA;उद्देसवारवण्णना निट्ठिता।&lt;/p&gt;</description>
    </item>
    <item>
      <title>०३. निद्देसवारवण्णना</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/24_nettippakaraNa-aTThakathA/03_niddesavAravaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/24_nettippakaraNa-aTThakathA/03_niddesavAravaNNanA/</guid>
      <description>&lt;p&gt;३. निद्देसवारवण्णना&lt;br&gt;&#xA;४. एवं उद्दिट्ठे हारादयो निद्दिसितुं ‘‘तत्थ सङ्खेपतो’’तिआदि आरद्धम्। तत्थ तत्थाति तस्मिं उद्देसपाठे। सङ्खेपतो नेत्ति कित्तिताति समासतो नेत्तिप्पकरणं कथितम्। हारनयमूलपदानञ्हि सरूपदस्सनं उद्देसपाठेन कतन्ति। एत्थ च हारनयानं –&lt;br&gt;&#xA;सामञ्ञतो विसेसेन, पदत्थो लक्खणं कमो।&lt;br&gt;&#xA;एत्तावता च हेत्वादी, वेदितब्बा हि विञ्ञुना॥&lt;br&gt;&#xA;तेसु अविसेसतो विसेसतो च हारनयानं अत्थो दस्सितो। लक्खणादीसु पन अविसेसतो सब्बेपि हारा नया च यथाक्कमं ब्यञ्जनत्थमुखेन नवङ्गस्स सासनस्स अत्थसंवण्णनलक्खणा। विसेसतो पन तस्स तस्स हारस्स नयस्स च लक्खणं निद्देसे एव कथयिस्साम। कमादीनि च यस्मा नेसं लक्खणेसु ञातेसु विञ्ञेय्यानि होन्ति, तस्मा तानिपि निद्देसतो परतो पकासयिस्साम।&lt;/p&gt;</description>
    </item>
    <item>
      <title>०४. पटिनिद्देसवारवण्णना</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/24_nettippakaraNa-aTThakathA/04_paTiniddesavAravaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/24_nettippakaraNa-aTThakathA/04_paTiniddesavAravaNNanA/</guid>
      <description>&lt;p&gt;४. पटिनिद्देसवारवण्णना&lt;/p&gt;&#xA;&lt;h2 id=&#34;१-दसनहरवभङगवणणन&#34;&gt;१. देसनाहारविभङ्गवण्णना&lt;/h2&gt;&#xA;&lt;p&gt;५. एवं हारादयो सुखग्गहणत्थं गाथाबन्धवसेन सरूपतो निद्दिसित्वा इदानि तेसु हारे ताव पटिनिद्देसवसेन विभजितुं ‘‘तत्थ कतमो देसनाहारो’’तिआदि आरद्धम्। तत्थ कतमोति कथेतुकम्यतापुच्छा। देसनाहारोति पुच्छितब्बधम्मनिदस्सनम्। किञ्चापि देसनाहारो निद्देसवारे सरूपतो दस्सितो, पटिनिद्देसस्स पन विसयं दस्सेन्तो ‘‘अस्सादादीनवता’’ति गाथं एकदेसेन पच्चामसति। अयं देसनाहारो पुब्बापरापेक्खो। तत्थ पुब्बापेक्खत्ते ‘‘कतमो देसनाहारो’’ति पुच्छित्वा ‘‘अस्सादादीनवता’’ति सरूपतो दस्सितस्स निगमनं होति। परापेक्खत्ते पन ‘‘अयं देसनाहारो किं देसयती’’ति देसनाकिरियाय कत्तुनिद्देसो होति। तेन देसनाहारस्स अन्वत्थसञ्ञतं दस्सेति। देसयतीति संवण्णेति, वित्थारेतीति अत्थो।&lt;br&gt;&#xA;इदानि अनेन देसेतब्बधम्मे सरूपतो दस्सेन्तो ‘‘अस्साद’’न्तिआदिमाह, तं पुब्बे वुत्तनयत्ता उत्तानमेव। तस्मा इतो परम्पि अवुत्तमेव वण्णयिस्साम। ‘‘कत्थ पन आगते अस्सादादिके अयं हारो संवण्णेती’’ति अनुयोगं मनसिकत्वा देसनाहारेन संवण्णेतब्बधम्मं दस्सेन्तो ‘‘धम्मं वो, भिक्खवे, देसेस्सामी’’तिआदिकं सब्बपरियत्तिधम्मसङ्गाहकं भगवतो छछक्कदेसनं एकदेसेन दस्सेति।&lt;br&gt;&#xA;तत्थ धम्मन्ति अयं धम्म-सद्दो परियत्तिसच्चसमाधिपञ्ञापकतिपुञ्ञापत्तिञेय्यादीसु बहूसु अत्थेसु दिट्ठप्पयोगो। तथा हि ‘‘इध, भिक्खु, धम्मं परियापुणाती’’तिआदीसु (अ॰ नि॰ ५.७३) परियत्तिधम्मे दिस्सति। ‘‘दिट्ठधम्मो पत्तधम्मो’’तिआदीसु (दी॰ नि॰ १.२९९; महाव॰ १८) सच्चे। ‘‘एवंधम्मा ते भगवन्तो अहेसु’’न्तिआदीसु (दी॰ नि॰ २.१३, १४५) समाधिम्हि। ‘‘सच्चं धम्मो धिति चागो’’ति एवमादीसु (जा॰ १.१.५७; १.२.१४७-१४८) पञ्ञायम्। ‘‘जातिधम्मानं, भिक्खवे, सत्तान’’न्ति एवमादीसु (दी॰ नि॰ २.३९८; म॰ नि॰ १.१३१) पकतियम्। ‘‘धम्मो हवे रक्खति धम्मचारि’’न्तिआदीसु (जा॰ १.१०.१०२; १.१५.३८५) पुञ्ञे। ‘‘चत्तारो पाराजिका धम्मा’’ति एवमादीसु (पारा॰ २३३) आपत्तियम्। ‘‘कुसला धम्मा अकुसलाधम्मा’’तिआदीसु (ध॰ स॰ तिकमातिका १) ञेय्ये। इध पन परियत्तियं दट्ठब्बोति (म॰ नि॰ अट्ठ॰ १.मूलपरियायसुत्तवण्णना; ध॰ स॰ अट्ठ॰ चित्तुप्पादकण्ड १; बु॰ वं॰ अट्ठ॰ १.१)।&lt;br&gt;&#xA;वोति पन अयं वो-सद्दो ‘‘हन्द दानि, भिक्खवे, पवारेमि वो’’ति (सं॰ नि॰ १.२१५) एत्थ उपयोगत्थे आगतो। ‘‘सन्निपतितानं वो, भिक्खवे, द्वयं करणीय’’न्तिआदीसु (म॰ नि॰ १.२७३) करणत्थे। ‘‘ये हि वो अरिया परिसुद्धकायकम्मन्ता’’तिआदीसु पदपूरणे। ‘‘आरोचयामि वो, भिक्खवे’’तिआदीसु (अ॰ नि॰ ७.७२) सम्पदानत्थे। इधापि सम्पदानत्थे एवाति दट्ठब्बो।&lt;br&gt;&#xA;भिक्खनसीलतादिगुणयोगेन भिक्खू, भिन्नकिलेसतादिगुणयोगेन वा। अथ वा संसारे भयं इक्खन्तीति भिक्खू। भिक्खवेति तेसं आलपनम्। तेन ते धम्मस्सवने नियोजेन्तो अत्तनो मुखाभिमुखं करोति। देसेस्सामीति कथेस्सामि। तेन नाहं धम्मिस्सरताय तुम्हे अञ्ञं किञ्चि कारेय्यामि, अनावरणञाणेन सब्बं ञेय्यधम्मं पच्चक्खकारिताय पन धम्मं देसेस्सामीति इदानि पवत्तियमानं धम्मदेसनं पटिजानाति। आदिकल्याणन्तिआदीसु आदिम्हि कल्याणं आदिकल्याणं, आदिकल्याणमेतस्साति वा आदिकल्याणम्। सेसपदद्वयेपि एसेव नयो। तत्थ सीलेन आदिकल्याणम्। समाधिना मज्झेकल्याणम्। पञ्ञाय परियोसानकल्याणम्। बुद्धसुबुद्धताय वा आदिकल्याणम्। धम्मसुधम्मताय मज्झेकल्याणम्। सङ्घसुप्पटिपत्तिया परियोसानकल्याणम्। अथ वा उग्घटितञ्ञुविनयनेन आदिकल्याणम्। विपञ्चितञ्ञुविनयनेन मज्झेकल्याणं नेय्यपुग्गलविनयनेन परियोसानकल्याणम्। अयमेवत्थो इधाधिप्पेतो।&lt;br&gt;&#xA;अत्थसम्पत्तिया सात्थम्। ब्यञ्जनसम्पत्तिया सब्यञ्जनम्। सङ्कासनादिछअत्थपदसमायोगतो वा सात्थम्। अक्खरादिछब्यञ्जनपदसमायोगतो सब्यञ्जनम्। अयमेवत्थो इधाधिप्पेतो। उपनेतब्बाभावतो एकन्तेन परिपुण्णन्ति केवलपरिपुण्णम्। अपनेतब्बाभावतो परिसुद्धम्। सीलादिपञ्चधम्मक्खन्धपारिपूरिया वा परिपुण्णम्। चतुरोघनित्थरणाय पवत्तिया लोकामिसनिरपेक्खताय च परिसुद्धम्। ब्रह्मं सेट्ठं उत्तमं ब्रह्मूनं वा सेट्ठानं अरियानं चरियं सिक्खत्तयसङ्गहं सासनं ब्रह्मचरियं पकासयिस्सामि परिदीपयिस्सामीति अत्थो।&lt;br&gt;&#xA;एवं भगवता देसितो पकासितो च सासनधम्मो येसं अस्सादादीनं दस्सनवसेन पवत्तो, ते अस्सादादयो देसनाहारस्स विसयभूता यत्थ यत्थ पाठे सविसेसं वुत्ता, ततो ततो निद्धारेत्वा उदाहरणवसेन इधानेत्वा दस्सेतुं ‘‘तत्थ कतमो अस्सादो’’तिआदि आरद्धम्। तत्थ कामन्ति मनापियरूपादिं तेभूमकधम्मसङ्खातं वत्थुकामम्। कामयमानस्साति इच्छन्तस्स। तस्स चेतं समिज्झतीति तस्स कामयमानस्स सत्तस्स तं कामसङ्खातं वत्थु समिज्झति चे, सचे सो तं लभतीति वुत्तं होति। अद्धा पीतिमनो होतीति एकंसेन तुट्ठचित्तो होति। लद्धाति लभित्वा। मच्चोति सत्तो। यदिच्छतीति यं इच्छति। अयमेत्थ सङ्खेपो, वित्थारो पन निद्देसे (महानि॰ १) वुत्तनयेन वेदितब्बो। अयं अस्सादोति यायं अधिप्पायसमिज्झना इच्छितलाभे पीतिमनता सोमनस्सं, अयं अस्सादेतब्बतो अस्सादो।&lt;br&gt;&#xA;तस्स चे कामयानस्साति तस्स पुग्गलस्स कामे इच्छमानस्स, कामेन वा यायमानस्स। छन्दजातस्साति जाततण्हस्स। जन्तुनोति सत्तस्स। ते कामा परिहायन्तीति ते वत्थुकामा केनचि अन्तरायेन विनस्सन्ति चे। सल्लविद्धोव रुप्पतीति अथ अयोमयादिना सल्लेन विद्धो विय पीळियतीति अत्थो। अयं आदीनवोति यायं कामानं विपरिणामञ्ञथाभावा कामयानस्स सत्तस्स रुप्पना दोमनस्सुप्पत्ति, अयं आदीनवो।&lt;br&gt;&#xA;यो कामे परिवज्जेतीति यो भिक्खु यथावुत्ते कामे तत्थ छन्दरागस्स विक्खम्भनेन वा समुच्छिन्दनेन वा सब्बभागेन वज्जेति। यथा किं? सप्पस्सेव पदा सिरोति, यथा कोचि पुरिसो जीवितुकामो कण्हसप्पं पटिपथे पस्सित्वा अत्तनो पादेन तस्स सिरं परिवज्जेति, सोमं…पे॰… समतिवत्ततीति सो भिक्खु सब्बं लोकं विसरित्वा ठितत्ता लोके विसत्तिकासङ्खातं इमं तण्हं सतिमा हुत्वा समतिक्कमतीति। इदं निस्सरणन्ति यदिदं विसत्तिकासङ्खाताय तण्हाय निब्बानारम्मणेन अरियमग्गेन समतिवत्तनं, इदं निस्सरणम्।&lt;br&gt;&#xA;खेत्तन्ति केदारादिखेत्तम्। वत्थुन्ति घरवत्थुआदिवत्थुम्। हिरञ्ञं वाति कहापणसङ्खातं सुवण्णसङ्खातञ्च हिरञ्ञम्। वा-सद्दो विकप्पनत्थो, सो सब्बपदेसु योजेतब्बो। गवास्सन्ति गावो च अस्से चाति गवास्सम्। दासपोरिसन्ति दासे च पोरिसे चाति दासपोरिसम्। थियोति इत्थियो। बन्धूति ञातिबन्धवो। पुथू कामेति अञ्ञेपि वा मनापियरूपादिके बहू कामगुणे। यो नरो अनुगिज्झतीति यो सत्तो अनु अनु अभिकङ्खति पत्थेतीति अत्थो। अयं अस्सादोति यदिदं खेत्तादीनं अनुगिज्झनं, अयं अस्सादेति वत्थुकामे एतेनाति अस्सादो।&lt;br&gt;&#xA;अबला नं बलीयन्तीति खेत्तादिभेदे कामे अनुगिज्झन्तं तं पुग्गलं कुसलेहि पहातब्बत्ता अबलसङ्खाता किलेसा बलीयन्ति अभिभवन्ति, सद्धाबलादिविरहेन वा अबलं तं पुग्गलं अबला किलेसा बलीयन्ति, अबलत्ता अभिभवन्तीति अत्थो। मद्दन्तेनं परिस्सयाति एनं कामगिद्धं कामे परियेसन्तं रक्खन्तञ्च सीहादयो च पाकटपरिस्सया कायदुच्चरितादयो च अपाकटपरिस्सया मद्दन्ति। ततो नं…पे॰… दकन्ति ततो तेहि पाकटापाकटपरिस्सयेहि अभिभूतं तं पुग्गलं जातिआदिदुक्खं समुद्दे भिन्ननावं उदकं विय अन्वेति अनुगच्छतीति अत्थो। अयं आदीनवोति य्वायं तण्हादुच्चरितसंकिलेसहेतुको जातिआदिदुक्खानुबन्धो, अयं आदीनवो।&lt;br&gt;&#xA;तस्माति यस्मा कामगिद्धस्स वुत्तनयेन दुक्खानुबन्धो विज्जति, तस्मा। जन्तूति सत्तो। सदा सतोति पुब्बरत्तापररत्तं जागरियानुयोगेन सतो हुत्वा। कामानि परिवज्जयेति विक्खम्भनवसेन समुच्छेदवसेन च रूपादीसु वत्थुकामेसु सब्बप्पकारं किलेसकामं अनुप्पादेन्तो कामानि परिवज्जये पजहेय्य। ते पहाय तरे ओघन्ति एवं ते कामे पहाय तप्पहानकरअरियमग्गेनेव चतुब्बिधम्पि ओघं तरेय्य, तरितुं सक्कुणेय्याति अत्थो। नावं सित्वाव पारगूति यथा पुरिसो उदकग्गहणेन गरुभारं नावं उदकं बहि सिञ्चित्वा लहुकाय नावाय अप्पकसिरेनेव पारगू भवेय्य, पारं गच्छेय्य, एवमेव अत्तभावनावं किलेसूदकगरुकं सिञ्चित्वा लहुकेन अत्तभावेन पारगू भवेय्य, पारं निब्बानं अरहत्तप्पत्तिया गच्छेय्य अनुपादिसेसाय निब्बानधातुया परिनिब्बानेनाति अत्थो। इदं निस्सरणन्ति यं कामप्पहानमुखेन चतुरोघं तरित्वा अनुपादिसेसाय निब्बानधातुया निब्बानं, इदं सब्बसङ्खतनिस्सरणतो निस्सरणन्ति।&lt;br&gt;&#xA;धम्मोति दानादिपुञ्ञधम्मो। हवेति निपातमत्तम्। रक्खति धम्मचारिन्ति यो तं धम्मं अप्पमत्तो चरति, तं धम्मचारिं दिट्ठधम्मिकसम्परायिकभेदेन दुविधतोपि अनत्थतो रक्खति पालेति। छत्तं महन्तं यथ वस्सकालेति वस्सकाले देवे वस्सन्ते यथा महन्तं छत्तं कुसलेन पुरिसेन धारितं तं वस्सतेमनतो रक्खति। तत्थ यथा तं छत्तं अप्पमत्तो हुत्वा अत्तानं रक्खन्तं छादेन्तञ्च वस्सादितो रक्खति, एवं धम्मोपि अत्तसम्मापणिधानेन अप्पमत्तो हुत्वा धम्मचरियाय अत्तानं रक्खन्तंयेव रक्खतीति अधिप्पायो। एसा…पे॰… चारीति एतेन वुत्तमेवत्थं पाकटतरं करोति, तं सुविञ्ञेय्यमेव। इदं फलन्ति दिट्ठधम्मिकेहि सम्परायिकेहि च अनत्थेहि यदिदं धम्मस्स रक्खणं वुत्तं रक्खावसानस्स च अब्भुदयस्स निप्फादनं, इदं निस्सरणं अनामसित्वा देसनाय निब्बत्तेतब्बताय फलन्ति।&lt;br&gt;&#xA;सब्बे धम्माति सब्बे सङ्खता धम्मा। अनत्ताति नत्थि एतेसं अत्ता कारकवेदकसभावो, सयं वा न अत्ताति अनत्ताति। इतीति एवम्। यदा पञ्ञाय पस्सतीति यस्मिं काले विपस्सनं उस्सुक्कापेन्तो अनत्तानुपस्सनासङ्खाताय पञ्ञाय पस्सति। अथ निब्बिन्दति दुक्खेति अथ अनत्तानुपस्सनाय पुब्बे एव अनिच्चतादुक्खतानं सुपरिदिट्ठत्ता निब्बिदानुपस्सनावसेन विपस्सनागोचरभूते पञ्चक्खन्धदुक्खे निब्बिन्दति निब्बेदं आपज्जति। एस मग्गो विसुद्धियाति या वुत्तलक्खणा निब्बिदानुपस्सना सब्बकिलेसविसुज्झनतो विसुद्धिसङ्खातस्स अरियमग्गस्स अच्चन्तविसुद्धिया वा अमतधातुया मग्गो उपायो। अयं उपायोति यदिदं अनत्तानुपस्सनामुखेन सब्बस्मिं वट्टस्मिं निब्बिन्दनं वुत्तं, तं विसुद्धिया अधिगमहेतुभावतो उपायो।&lt;br&gt;&#xA;‘‘चक्खुमा…पे॰… परिवज्जये’’ति इमिस्सा गाथाय अयं सङ्खेपत्थो – यथा चक्खुमा पुरिसो सरीरे वहन्ते विसमानि भूमिप्पदेसानि चण्डताय वा विसमे हत्थिआदयो परिवज्जेति, एवं लोके सप्पञ्ञो पुरिसो सप्पञ्ञताय हिताहितं जानन्तो पापानि लामकानि दुच्चरितानि परिवज्जेय्याति। अयं आणत्तीति या अयं ‘‘पापानि परिवज्जेतब्बानी’’ति धम्मराजस्स भगवतो आणा, अयं आणत्तीति।&lt;br&gt;&#xA;एवं विसुं विसुं सुत्तेसु आगता फलूपायाणत्तियो उदाहरणभावेन दस्सेत्वा इदानि ता एकतो आगता दस्सेतुं ‘‘सुञ्ञतो’’ति गाथमाह।&lt;br&gt;&#xA;तत्थ सुञ्ञतो लोकं अवेक्खस्सु, मोघराजाति आणत्तीति ‘‘मोघराज, सब्बम्पि सङ्खारलोकं अवसवत्तितासल्लक्खणवसेन वा तुच्छभावसमनुपस्सनवसेन वा सुञ्ञोति पस्सा’’ति इदं धम्मराजस्स वचनं विधानभावतो आणत्ति। सब्बदा सतिकिरियाय तंसुञ्ञतादस्सनं सम्पज्जतीति ‘‘सदा सतोति उपायो’’ति वुत्तम्। अत्तानुदिट्ठिं ऊहच्चाति वीसतिवत्थुकं सक्कायदस्सनं उद्धरित्वा समुच्छिन्दित्वा। एवं मच्चुतरो सियाति। इदं फलन्ति यं एवं वुत्तेन विधिना मच्चुतरणं मच्चुनो विसयातिक्कमनं तस्स यं पुब्बभागपटिपदापटिपज्जनं, इदं देसनाय फलन्ति अत्थो। यथा पन अस्सादादयो सुत्ते कत्थचि सरूपतो कत्थचि निद्धारेतब्बताय कत्थचि विसुं विसुं कत्थचि एकतो दस्सिता, न एवं फलादयो। फलादयो पन सब्बत्थ सुत्ते गाथासु वा एकतो दस्सेतब्बाति इमस्स नयस्स दस्सनत्थं विसुं विसुं उदाहरित्वापि पुन ‘‘सुञ्ञतो लोक’’न्तिआदिना एकतो उदाहरणं कतन्ति दट्ठब्बम्।&lt;br&gt;&#xA;६. एवं अस्सादादयो उदाहरणवसेन सरूपतो दस्सेत्वा इदानि तत्थ पुग्गलविभागेन देसनाविभागं दस्सेतुं ‘‘तत्थ भगवा’’तिआदि वुत्तम्।&lt;br&gt;&#xA;तत्थ उग्घटितं घटितमत्तं उद्दिट्ठमत्तं यस्स निद्देसपटिनिद्देसा न कता, तं जानातीति उग्घटितञ्ञू। उद्देसमत्तेन सप्पभेदं सवित्थारमत्थं पटिविज्झतीति अत्थो, उग्घटितं वा उच्चलितं उट्ठपितन्ति अत्थो, तं जानातीति उग्घटितञ्ञू। धम्मो हि देसियमानो देसकतो देसनाभाजनं सङ्कमन्तो विय होति, तमेस उच्चलितमेव जानातीति अत्थो, चलितमेव वा उग्घटितम्। सस्सतादिआकारस्स हि वेनेय्यानं आसयस्स बुद्धावेणिका धम्मदेसना तङ्खणपतिता एव चलनाय होति, ततो परम्परानुवत्तिया, तत्थायं उग्घटिते चलितमत्तेयेव आसये धम्मं जानाति अवबुज्झतीति उग्घटितञ्ञू, तस्स उग्घटितञ्ञुस्स निस्सरणं देसयति, तत्तकेनेव तस्स अत्थसिद्धितो। विपञ्चितं वित्थारितं निद्दिट्ठं जानातीति विपञ्चितञ्ञू, विपञ्चितं वा मन्दं सणिकं धम्मं जानातीति विपञ्चितञ्ञू, तस्स विपञ्चितञ्ञुस्स आदीनवञ्च निस्सरणञ्च देसयति, नातिसङ्खेपवित्थाराय देसनाय तस्स अत्थसिद्धितो। नेतब्बो धम्मस्स पटिनिद्दिसेन अत्थं पापेतब्बोति नेय्यो, मुदिन्द्रियताय वा पटिलोमग्गहणतो नेतब्बो अनुनेतब्बोति नेय्यो, तस्स नेय्यस्स अस्सादं आदीनवं निस्सरणञ्च देसयति, अनवसेसेत्वाव देसनेन तस्स अत्थसिद्धितो। तत्थायं पाळि –&lt;br&gt;&#xA;‘‘कतमो च पुग्गलो उग्घटितञ्ञू? यस्स पुग्गलस्स सह उदाहटवेलाय धम्माभिसमयो होति। अयं वुच्चति पुग्गलो उग्घटितञ्ञू।&lt;br&gt;&#xA;‘‘कतमो च पुग्गलो विपञ्चितञ्ञू? यस्स पुग्गलस्स संखित्तेन भासितस्स वित्थारेन अत्थे विभजियमाने धम्माभिसमयो होति। अयं वुच्चति पुग्गलो विपञ्चितञ्ञू।&lt;br&gt;&#xA;‘‘कतमो च पुग्गलो नेय्यो? यस्स पुग्गलस्स उद्देसतो परिपुच्छतो योनिसोमनसिकरोतो कल्याणमित्ते सेवतो भजतो पयिरुपासतो एवं अनुपुब्बेन धम्माभिसमयो होति। अयं वुच्चति पुग्गलो नेय्यो’’ति (पु॰ प॰ १४८-१५०)।&lt;br&gt;&#xA;पदपरमो पनेत्थ नेत्तियं पटिवेधस्स अभाजनन्ति न गहितोति दट्ठब्बम्। एत्थ च अस्सादो, आदीनवो, निस्सरणं, अस्सादो च आदीनवो च, अस्सादो च निस्सरणञ्च, आदीनवो च निस्सरणञ्च, अस्सादो च आदीनवो च निस्सरणञ्चाति एते सत्त पट्ठाननया।&lt;br&gt;&#xA;तेसु ततियछट्ठसत्तमा वेनेय्यत्तयविनयने समत्थताय गहिता, इतरे चत्तारो न गहिता। न हि केवलेन अस्सादेन आदीनवेन तदुभयेन वा कथितेन वेनेय्यविनयनं सम्भवति, किलेसानं पहानावचनतो। पञ्चमोपि आदीनवावचनतो निस्सरणस्स अनुपायो एव। न हि विमुत्तिरसा भगवतो देसना विमुत्तिं तदुपायञ्च अनामसन्ती पवत्तति। तस्मा एते चत्तारो नया अनुद्धटा। सचे पन पदपरमस्स पुग्गलस्स वसेन पवत्तं संकिलेसभागियं वासनाभागियं तदुभयभागे ठितं देसनं सुत्तेकदेसं गाथं वा तादिसं एतेसं नयानं उदाहरणभावेन उद्धरति, एवं सति सत्तन्नम्पि नयानं गहणं भवेय्य। वेनेय्यविनयनं पन तेसं सन्ताने अरियमग्गस्स उप्पादनम्। तं यथावुत्तेहि एव नयेति, नावसेसेहीति इतरे इध न वुत्ता। यस्मा पन पेटके (पेटको॰ २३) –&lt;br&gt;&#xA;‘‘तत्थ कतमो अस्सादो च आदीनवो च?&lt;br&gt;&#xA;यानि करोति पुरिसो, तानि अत्तनि पस्सति।&lt;br&gt;&#xA;कल्याणकारी कल्याणं, पापकारी च पापक’’न्ति॥&lt;br&gt;&#xA;तत्थ यं कल्याणकारी कल्याणं पच्चनुभोति, अयं अस्सादो। यं पापकारी पापं पच्चनुभोति, अयं आदीनवो।&lt;br&gt;&#xA;अट्ठिमे , भिक्खवे, लोकधम्मा। कतमे अट्ठ? लाभोतिआदि (अ॰ नि॰ ८.६)। तत्थ लाभो यसो सुखं पसंसा, अयं अस्सादो। अलाभो अयसो दुक्खं निन्दा, अयं आदीनवो।&lt;br&gt;&#xA;तत्थ कतमो अस्सादो च निस्सरणञ्च?&lt;br&gt;&#xA;‘‘सुखो विपाको पुञ्ञानं, अधिप्पायो च इज्झति।&lt;br&gt;&#xA;खिप्पञ्च परमं सन्तिं, निब्बानमधिगच्छती’’ति॥ (पेटको॰ २३)।&lt;br&gt;&#xA;अयं अस्सादो च निस्सरणञ्च।&lt;br&gt;&#xA;द्वत्तिंसिमानि, भिक्खवे, महापुरिसस्स महापुरिसलक्खणानि, येहि समन्नागतस्स महापुरिसस्स द्वेव गतियो भवन्ति अनञ्ञा…पे॰… विवटच्छदोति सब्बं लक्खणसुत्तं, (दी॰ नि॰ ३.१९९) अयं अस्सादो च निस्सरणञ्च।&lt;br&gt;&#xA;तत्थ कतमो आदीनवो च निस्सरणञ्च?&lt;br&gt;&#xA;‘‘भारा हवे पञ्चक्खन्धा, भारहारो च पुग्गलो।&lt;br&gt;&#xA;भारादानं दुखं लोके, भारनिक्खेपनं सुखं॥&lt;br&gt;&#xA;‘‘निक्खिपित्वा गरुं भारं, अञ्ञं भारं अनादिय।&lt;br&gt;&#xA;समूलं तण्हमब्बुय्ह, निच्छातो परिनिब्बुतो’’ति॥ (सं॰ नि॰ ३.२२)।&lt;br&gt;&#xA;अयं आदीनवो च निस्सरणञ्च।&lt;br&gt;&#xA;तत्थ कतमो अस्सादो च आदीनवो च निस्सरणञ्च?&lt;br&gt;&#xA;‘‘कामा हि चित्रा मधुरा मनोरमा, विरूपरूपेन मथेन्ति चित्तम्।&lt;br&gt;&#xA;तस्मा अहं पब्बजितोम्हि राज, अपण्णकं सामञ्ञमेव सेय्योति॥ (म॰ नि॰ २.३०७; थेरगा॰ ७८७-७८८; पेटको॰ २३)।&lt;br&gt;&#xA;अयं अस्सादो च आदीनवो च निस्सरणञ्चा’’ति वुत्तम्। तस्मा तेपि नया इध निद्धारेत्वा वेदितब्बा। फलादीसुपि अयं नयो लब्भति एव। यस्मा पेटके (पेटको॰ २२) ‘‘तत्थ कतमं फलञ्च उपायो च? सीले पतिट्ठाय नरो सपञ्ञो’’ति गाथा (सं॰ नि॰ १.२३), इदं फलञ्च उपायो च।&lt;br&gt;&#xA;तत्थ कतमं फलञ्च आणत्ति च?&lt;br&gt;&#xA;‘‘सचे भायथ दुक्खस्स, सचे वो दुक्खमप्पियम्।&lt;br&gt;&#xA;माकत्थ पापकं कम्मं, आवि वा यदि वा रहोति॥ (उदा॰ ४४)।&lt;br&gt;&#xA;इदं फलञ्च आणत्ति च।&lt;br&gt;&#xA;तत्थ कतमो उपायो च आणत्ति च?&lt;br&gt;&#xA;‘‘कुम्भूपमं कायमिमं विदित्वा, नगरूपमं चित्तमिदं ठपेत्वा।&lt;br&gt;&#xA;योधेथ मारं पञ्ञावुधेन, जितञ्च रक्खे अनिवेसनो सिया’’ति॥ (ध॰ प॰ ४०)।&lt;br&gt;&#xA;अयं उपायो च आणत्ति च। एवं फलादीनं दुकवसेनपि उदाहरणं वेदितब्बम्। एत्थ च यो निस्सरणदेसनाय विनेतब्बो, सो उग्घटितञ्ञूतिआदिना यथा देसनाविभागेन पुग्गलविभागसिद्धि होति, एवं उग्घटितञ्ञुस्स भगवा निस्सरणं देसेतीतिआदिना पुग्गलविभागेन देसनाविभागो सम्भवतीति सो तथा दस्सितो।&lt;br&gt;&#xA;एवं येसं पुग्गलानं वसेन देसनाविभागो दस्सितो, ते पुग्गले पटिपदाविभागेन विभजित्वा दस्सेतुं ‘‘चतस्सो पटिपदा’’तिआदि वुत्तम्। तत्थ पटिपदाभिञ्ञाकतो विभागो पटिपदाकतो होतीति आह – ‘‘चतस्सो पटिपदा’’ति। ता पनेता च समथविपस्सनापटिपत्तिवसेन दुविधा होन्ति। कथं? समथपक्खे ताव पठमसमन्नाहारतो पट्ठाय याव तस्स तस्स झानस्स उपचारं उप्पज्जति, ताव पवत्ता समथभावना ‘‘पटिपदा’’ति वुच्चति। उपचारतो पन पट्ठाय याव अप्पना ताव पवत्ता पञ्ञा ‘‘अभिञ्ञा’’ति वुच्चति।&lt;br&gt;&#xA;सा पनायं पटिपदा एकच्चस्स दुक्खा होति नीवरणादिपच्चनीकधम्मसमुदाचारगहणताय किच्छा असुखसेवनाति अत्थो, एकच्चस्स तदभावेन सुखा। अभिञ्ञापि एकच्चस्स दन्धा होति मन्दा असीघप्पवत्ति, एकच्चस्स खिप्पा अमन्दा सीघप्पवत्ति। तस्मा यो आदितो किलेसे विक्खम्भेन्तो दुक्खेन ससङ्खारेन सप्पयोगेन किलमन्तो विक्खम्भेति, तस्स दुक्खा पटिपदा होति। यो पन विक्खम्भितकिलेसो अप्पनापरिवासं वसन्तो चिरेन अङ्गपातुभावं पापुणाति, तस्स दन्धाभिञ्ञा नाम होति। यो खिप्पं अङ्गपातुभावं पापुणाति, तस्स खिप्पाभिञ्ञा नाम होति। यो किलेसे विक्खम्भेन्तो सुखेन अकिलमन्तो विक्खम्भेति, तस्स सुखा पटिपदा नाम होति।&lt;br&gt;&#xA;विपस्सनापक्खे पन यो रूपारूपमुखेन विपस्सनं अभिनिविसन्तो चत्तारि महाभूतानि परिग्गहेत्वा उपादारूपं परिग्गण्हाति अरूपं परिग्गण्हाति, रूपारूपं पन परिग्गण्हन्तो दुक्खेन कसिरेन किलमन्तो परिग्गहेतुं सक्कोति, तस्स दुक्खा पटिपदा नाम होति। परिग्गहितरूपारूपस्स पन विपस्सनापरिवासे मग्गपातुभावदन्धताय दन्धाभिञ्ञा नाम होति। योपि रूपारूपं परिग्गहेत्वा नामरूपं ववत्थपेन्तो दुक्खेन कसिरेन किलमन्तो ववत्थपेति, ववत्थपिते च नामरूपे विपस्सनापरिवासं वसन्तो चिरेन मग्गं उप्पादेतुं सक्कोति। तस्सापि दुक्खा पटिपदा दन्धाभिञ्ञा नाम होति।&lt;br&gt;&#xA;अपरो नामरूपम्पि ववत्थपेत्वा पच्चये परिग्गण्हन्तो दुक्खेन कसिरेन किलमन्तो परिग्गण्हाति, पच्चये च परिग्गहेत्वा विपस्सनापरिवासं वसन्तो चिरेन मग्गं उप्पादेति। एवम्पि दुक्खा पटिपदा दन्धाभिञ्ञा नाम होति।&lt;br&gt;&#xA;अपरो पच्चयेपि परिग्गहेत्वा लक्खणानि पटिविज्झन्तो दुक्खेन कसिरेन किलमन्तो पटिविज्झति, पटिविद्धलक्खणो च विपस्सनापरिवासं वसन्तो चिरेन मग्गं उप्पादेति। एवम्पि दुक्खा पटिपदा दन्धाभिञ्ञा नाम होति।&lt;br&gt;&#xA;अपरो लक्खणानिपि पटिविज्झित्वा विपस्सनाञाणे तिक्खे सूरे सुप्पसन्ने वहन्ते उप्पन्नं विपस्सनानिकन्तिं परियादियमानो दुक्खेन कसिरेन किलमन्तो परियादियति, निकन्तिञ्च परियादियित्वा विपस्सनापरिवासं वसन्तो चिरेन मग्गं उप्पादेति। एवम्पि दुक्खा पटिपदा दन्धाभिञ्ञा नाम होति। इमिनावुपायेन इतरापि तिस्सो पटिपदा वेदितब्बा। विपस्सनापक्खिका एव पनेत्थ चतस्सो पटिपदा दट्ठब्बा।&lt;br&gt;&#xA;चत्तारो पुग्गलाति यथावुत्तपटिपदाविभागेन चत्तारो पटिपन्नकपुग्गला। तं पन पटिपदाविभागं सद्धिं हेतुपायफलेहि दस्सेतुं ‘‘तण्हाचरितो’’तिआदि वुत्तम्।&lt;br&gt;&#xA;तत्थ चरितन्ति चरिया, वुत्तीति अत्थो। तण्हाय निब्बत्तितं चरितं एतस्साति तण्हाचरितो, तण्हाय वा पवत्तितो चरितो तण्हाचरितो, लोभज्झासयोति अत्थो। दिट्ठिचरितोति एत्थापि एसेव नयो। मन्दोति मन्दियं वुच्चति अविज्जा, ताय समन्नागतो मन्दो, मोहाधिकोति अत्थो।&lt;br&gt;&#xA;सतिन्द्रियेनाति सतिया आधिपच्चं कुरुमानाय। सतिन्द्रियमेव हिस्स विसदं होति। यस्मा तण्हाचरितताय पुब्बभागे कोसज्जाभिभवेन न वीरियं बलवं होति, मोहाधिकताय न पञ्ञा बलवती। तदुभयेनापि न समाधि बलवा होति, तस्मा ‘‘सतिन्द्रियमेव हिस्स विसदं होती’’ति वुत्तम्। तेनेवाह – ‘‘सतिपट्ठानेहि निस्सयेही’’ति। तण्हाचरितताय चस्स किलेसविक्खम्भनं न सुकरन्ति दुक्खा पटिपदा, अविसदञाणताय दन्धाभिञ्ञाति पुब्बे वुत्तनयं आनेत्वा योजेतब्बम्। निय्यातीति अरियमग्गेन वट्टदुक्खतो निग्गच्छति।&lt;br&gt;&#xA;उदत्थोति उदअत्थो, उळारपञ्ञोति अत्थो। पञ्ञासहायपटिलाभेन चस्स समाधि तिक्खो होति सम्पयुत्तेसु आधिपच्चं पवत्तेति। तेनेवाह – ‘‘समाधिन्द्रियेना’’ति। विसदञाणत्ता ‘‘खिप्पाभिञ्ञाया’’ति वुत्तम्। समाधिपधानत्ता झानानं झानेहि निस्सयेहीति अयं विसेसो। सेसं पुरिमसदिसमेव। दिट्ठिचरितो अनिय्यानिकमग्गम्पि निय्यानिकन्ति मञ्ञमानो तत्थ उस्साहबहुलत्ता वीरियाधिको होति। वीरियाधिकतायेव चस्स किलेसविक्खम्भनं सुकरन्ति सुखा पटिपदा, अविसदञाणताय पन दन्धाभिञ्ञाति इममत्थं दस्सेति ‘‘दिट्ठिचरितो मन्दो’’तिआदिना। सेसं वुत्तनयमेव।&lt;br&gt;&#xA;सच्चेहीति अरियसच्चेहि। अरियसच्चानि हि लोकियानि पुब्बभागञाणस्स सम्मसनट्ठानताय लोकुत्तरानि अधिमुच्चनताय मग्गञाणस्स अभिसमयट्ठानताय च निस्सयानि होन्तीति। सेसं वुत्तनयमेव। एत्थ च दिट्ठिचरितो उदत्थो उग्घटितञ्ञू। तण्हाचरितो मन्दो नेय्यो। इतरे द्वेपि विपञ्चितञ्ञूति एवं येन वेनेय्यत्तयेन पुब्बे देसनाविभागो दस्सितो, तदेव वेनेय्यत्तयं इमिना पटिपदाविभागेन दस्सितन्ति दट्ठब्बम्।&lt;br&gt;&#xA;इदानि तं वेनेय्युपुग्गलविभागं अत्थनययोजनाय विसयं कत्वा दस्सेतुं ‘‘उभो तण्हाचरिता’’तिआदि वुत्तम्। तण्हाय समाधिपटिपक्खत्ता तण्हाचरितो विसुज्झमानो समाधिमुखेन विसुज्झतीति आह – ‘‘समथपुब्बङ्गमाया’’ति। ‘‘समथविपस्सनं युगनद्धं भावेती’’ति (अ॰ नि॰ ४.१७०; पटि॰ म॰ २.१, ३) वचनतो पन सम्मादिट्ठिसहितेनेव सम्मासमाधिना निय्यानं, न सम्मासमाधिना एवाति आह – ‘‘समथपुब्बङ्गमाय विपस्सनाया’’ति। ‘‘रागविरागा चेतोविमुत्तीति अरहत्तफलसमाधी’’ति सङ्गहेसु वुत्तम्। इध पन अनागामिफलसमाधीति वक्खति। सो हि समाधिस्मिं परिपूरकारीति। तत्थ रञ्जनट्ठेन रागो। सो विरज्जति एतायाति रागविरागा, ताय रागविरागाय, रागप्पहायिकायाति अत्थो।&lt;br&gt;&#xA;चेतोविमुत्तियाति चेतोति चित्तं, तदपदेसेन चेत्थ समाधि वुच्चति ‘‘यथा चित्तं पञ्ञञ्च भावय’’न्ति (सं॰ नि॰ १.२३)। पटिप्पस्सद्धिवसेन पटिपक्खतो विमुच्चतीति विमुत्ति, तेन वा विमुत्तो, ततो विमुच्चनन्ति वा विमुत्ति, समाधियेव। यथा हि लोकियकथायं सञ्ञा चित्तञ्च देसनासीसम्। यथाह – ‘‘नानत्तकाया नानत्तसञ्ञिनो’’ति (दी॰ नि॰ ३.३३२, ३४१, ३५७; अ॰ नि॰ ७.४४; ९.२४) ‘‘किं चित्तो त्वं, भिक्खू’’ति (पारा॰ १३५) च, एवं लोकुत्तरकथायं पञ्ञा समाधि च। यथाह – ‘‘पञ्चञाणिको सम्मासमाधी’’ति (विभ॰ ८०४) च ‘‘समथविपस्सनं युगनद्धं भावेती’’ति च। तेसु इध रागस्स उजुविपच्चनीकतो समथपुब्बङ्गमतावचनतो च चेतोग्गहणेन समाधि वुत्तो। तथा विमुत्तिवचनेन। तेन वुत्तं ‘‘समाधियेवा’’ति। चेतो च तं विमुत्ति चाति चेतोविमुत्ति। अथ वा वुत्तप्पकारस्सेव चेतसो पटिपक्खतो विमुत्ति विमोक्खोति चेतोविमुत्ति, चेतसि वा फलविञ्ञाणे वुत्तप्पकाराव विमुत्तीति चेतोविमुत्ति, चेतसो वा फलविञ्ञाणस्स पटिपक्खतो विमुत्ति विमोक्खो एतस्मिन्ति चेतोविमुत्ति, समाधियेव। पञ्ञाविमुत्तियाति एत्थापि अयं नयो यथासम्भवं योजेतब्बो।&lt;br&gt;&#xA;दिट्ठिया सविसये पञ्ञासदिसी पवत्तीति दिट्ठिचरितो विसुज्झमानो पञ्ञामुखेन विसुज्झतीति आह – ‘‘उभो दिट्ठिचरिता विपस्सना’’तिआदि। अविज्जाविरागा पञ्ञाविमुत्तीति अरहत्तफलपञ्ञा । समथग्गहणेन तप्पटिपक्खतो तण्हं विपस्सनाग्गहणेन अविज्जञ्च निद्धारेत्वा पठमनयस्स भूमिं सक्का सुखेन दस्सेतुन्ति आह – ‘‘ये समथ…पे॰… हातब्बा’’ति।&lt;br&gt;&#xA;तत्थ समथपुब्बङ्गमा पटिपदाति पुरिमा द्वे पटिपदा, इतरा विपस्सनापुब्बङ्गमाति दट्ठब्बा। हातब्बाति गमेतब्बा, नेतब्बाति अत्थो। विपस्सनाय अनिच्चदुक्खअनत्तसञ्ञाभावतो दुक्खसञ्ञापरिवारत्ता च असुभसञ्ञाय इमा चतस्सो सञ्ञा दस्सिता होन्ति। तप्पटिपक्खेन च चत्तारो विपल्लासाति सकलस्स सीहविक्कीळितनयस्स भूमिं सुखेन सक्का दस्सेतुन्ति आह – ‘‘ये विपस्सना…पे॰… हातब्बा’’ति।&lt;br&gt;&#xA;७. एवं पटिपदाविभागेन वेनेय्यपुग्गलविभागं दस्सेत्वा इदानि तं ञाणविभागेन दस्सेन्तो यस्मा भगवतो देसना यावदेव वेनेय्यविनयनत्था, विनयनञ्च नेसं सुतमयादीनं तिस्सन्नं पञ्ञानं अनुक्कमेन निब्बत्तनं, यथा भगवतो देसनाय पवत्तिभावविभावनञ्च हारनयब्यापारो, तस्मा इमस्स हारस्स समुट्ठितप्पकारं ताव पुच्छित्वा येन पुग्गलविभागदस्सनेन देसनाभाजनं विभजित्वा तत्थ देसनायं देसनाहारं नियोजेतुकामो तं दस्सेतुं ‘‘स्वायं हारो कत्थ सम्भवती’’तिआदिमाह।&lt;br&gt;&#xA;तत्थ यस्साति यो सो अट्ठहि अक्खणेहि विमुत्तो सोतावधानपरियोसानाहि च सम्पत्तीति समन्नागतो यस्स। सत्थाति दिट्ठधम्मिकसम्परायिकपरमत्थेहि यथारहं अनुसासनतो सत्था। धम्मन्ति यथानुसिट्ठं पटिपज्जमाने अपायेसु अपतमाने धारेतीति धम्मो, तं धम्मम्। देसयतीति सङ्खेपवित्थारनयेहि भासति कथेति। अञ्ञतरोति भगवतो सावकेसु अञ्ञतरो। गरुट्ठानीयोति सीलसुतादिगुणविसेसयोगेन गरुकरणीयो। सब्रह्मचारीति ब्रह्मं वुच्चति सेट्ठट्ठेन सकलं सत्थुसासनम्। समं सह वा ब्रह्मं चरति पटिपज्जतीति सब्रह्मचारी। सद्धं पटिलभतीति ‘‘सम्मासम्बुद्धो वत सो भगवा यो एवरूपस्स धम्मस्स देसेता’’ति तथागते, ‘‘स्वाक्खातो वतायं धम्मो यो एवं एकन्तपरिपुण्णो एकन्तपरिसुद्धो’’तिआदिना धम्मे च सद्धं लभति उप्पादेतीति अत्थो।&lt;br&gt;&#xA;तत्थाति तस्मिं यथासुते यथापरियत्ते धम्मे। वीमंसाति पाळिया पाळिअत्थस्स च वीमंसनपञ्ञा । सेसं तस्सा एव वेवचनम्। सा हि यथावुत्तवीमंसने सङ्कोचं अनापज्जित्वा उस्सहनवसेन उस्साहना, तुलनवसेन तुलना, उपपरिक्खणवसेन उपपरिक्खाति च वुत्ता। अथ वा वीमंसतीति वीमंसा, सा पदपदत्थविचारणा पञ्ञा। उस्साहनाति वीरियेन उपत्थम्भिता धम्मस्स धारणपरिचयसाधिका पञ्ञा। तुलनाति पदेन पदन्तरं, देसनाय वा देसनन्तरं तुलयित्वा संसन्दित्वा गहणपञ्ञा। उपपरिक्खाति महापदेसे ओतारेत्वा पाळिया पाळिअत्थस्स च उपपरिक्खणपञ्ञा। अत्तहितं परहितञ्च आकङ्खन्तेहि सुय्यतीति सुतं, कालवचनिच्छाय अभावतो, यथा दुद्धन्ति। किं पन तन्ति? अधिकारतो सामत्थियतो वा परियत्तिधम्मोति विञ्ञायति। अथ वा सवनं सुतं, सोतद्वारानुसारेन परियत्तिधम्मस्स उपधारणन्ति अत्थो। सुतेन हेतुना निब्बत्ता सुतमयी। पकारेन जानातीति पञ्ञा। या वीमंसा, अयं सुतमयी पञ्ञाति पच्चेकम्पि योजेतब्बम्। तथाति यथा सुतमयी पञ्ञा वीमंसादिपरियायवती वीमंसादिविभागवती च, तथा चिन्तामयी चाति अत्थो। यथा वा सुतमयी ओरमत्तिका अनवट्ठिता च, एवं चिन्तामयी चाति दस्सेति।&lt;br&gt;&#xA;सुतेन निस्सयेनाति सुतेन परियत्तिधम्मेन परियत्तिधम्मस्सवनेन वा उपनिस्सयेन इत्थम्भूतलक्खणे करणवचनं, यथावुत्तं सुतं उपनिस्सायाति अत्थो। वीमंसातिआदीसु ‘‘इदं सीलं, अयं समाधि, इमे रूपारूपधम्मा, इमे पञ्चक्खन्धा’’ति तेसं तेसं धम्मानं सभाववीमंसनभूता पञ्ञा वीमंसा। तेसंयेव धम्मानं वचनत्थं मुञ्चित्वा सभावसरसलक्खणस्स तुलयित्वा विय गहणपञ्ञा तुलना। तेसंयेव धम्मानं सलक्खणं अविजहित्वा अनिच्चतादिरुप्पनसप्पच्चयादिआकारे च तक्केत्वा वितक्केत्वा च उपपरिक्खणपञ्ञा उपपरिक्खा, तथा उपपरिक्खिते धम्मे सविग्गहे विय उपट्ठहन्ते एवमेतेहि निज्झानक्खमे कत्वा चित्तेन अनु अनु पेक्खणा मनसानुपेक्खणा। एत्थ च यथा सुतमयी पञ्ञा यथासुतस्स धम्मस्स धारणपरिचयवसेन पवत्तनतो उस्साहजाता ‘‘उस्साहना’’ति वत्तब्बतं अरहति, न एवं चिन्तामयीति इध ‘‘उस्साहना’’ति पदं न वुत्तम्। चिन्तनं चिन्ता, निज्झानन्ति अत्थो। सेसं वुत्तनयमेव।&lt;br&gt;&#xA;इमाहि द्वीहि पञ्ञाहीति यथावुत्ताहि द्वीहि पञ्ञाहि कारणभूताहि। सुतचिन्तामयञाणेसु हि पतिट्ठितो विपस्सनं आरभतीति। ‘‘इमासु द्वीसु पञ्ञासू’’तिपि पठन्ति। ‘‘तेहि जातासु उप्पन्नासू’’ति वा वचनसेसो योजेतब्बो। मनसिकारसम्पयुत्तस्साति रूपारूपपरिग्गहादिमनसिकारे युत्तप्पयुत्तस्स। यं ञाणं उप्पज्जतीति वुत्तनयेन मनसिकारप्पयोगेन दिट्ठिविसुद्धिकङ्खावितरणविसुद्धिमग्गामग्गञाणदस्सनविसुद्धिपटिपदाञाणदस्सनविसुद्धीनं सम्प आदनेन विपस्सनं उस्सुक्कन्तस्स यं ञाणदस्सनविसुद्धिसङ्खातं अरियमग्गञाणं उप्पज्जति, अयं भावनामयी पञ्ञाति सम्बन्धो। तं पन दस्सनं भावनाति दुविधन्ति आह – ‘‘दस्सनभूमियं वा भावनाभूमियं वा’’ति। यदि दस्सनन्ति वुच्चति, कथं तत्थ पञ्ञा भावनामयीति? भावनामयमेव हि तं ञाणं, पठमं निब्बानदस्सनतो पन ‘‘दस्सन’’न्ति वुत्तन्ति सफलो पठममग्गो दस्सनभूमि। सेसा सेक्खासेक्खधम्मा भावनाभूमि।&lt;br&gt;&#xA;८. इदानि इमा तिस्सो पञ्ञा परियायन्तरेन दस्सेतुं ‘‘परतोघोसा’’तिआदि वुत्तम्। तत्थ परतोति न अत्ततो, अञ्ञतो सत्थुतो सावकतो वाति अत्थो। घोसाति तेसं देसनाघोसतो, देसनापच्चयाति अत्थो। अथ वा परतो घोसो एतिस्साति परतोघोसा, या पञ्ञा, सा सुतमयीति योजेतब्बम्। पच्चत्तसमुट्ठिताति पच्चत्तं तस्स तस्स अत्तनि सम्भूता। योनिसोमनसिकाराति तेसं तेसं धम्मानं सभावपरिग्गण्हनादिना यथावुत्तेन उपायेन पवत्तमनसिकारा। परतो च घोसेनाति परतोघोसेन हेतुभूतेन। सेसं वुत्तनयमेव।&lt;br&gt;&#xA;इदानि यदत्थं इमा पञ्ञा उद्धटा, तमेव वेनेय्यपुग्गलविभागं योजेत्वा दस्सेतुं ‘‘यस्सा’’तिआदि वुत्तम्। तत्थ इमा द्वेति गणनवसेन वत्वा पुन ता सुतमयी चिन्तामयी चाति सरूपतो दस्सेति। अयं उग्घटितञ्ञूति अयं सुतमयचिन्तामयञाणेहि आसयपयोगपबोधस्स निप्फादितत्ता उद्देसमत्तेनेव जाननतो ‘‘उग्घटितञ्ञू’’ति वुच्चति। अयं विपञ्चितञ्ञूति चिन्तामयञाणेन आसयस्स अपरिक्खतत्ता उद्देसनिद्देसेहि जाननतो विपञ्चितञ्ञू। अयं नेय्योति सुतमयञाणस्सापि अभावतो निरवसेसं वित्थारदेसनाय नेतब्बतो नेय्यो।&lt;br&gt;&#xA;९. एवं देसनापटिपदाञाणविभागेहि देसनाभाजनं वेनेय्यत्तयं विभजित्वा इदानि तत्थ पवत्तिताय भगवतो धम्मदेसनाय देसनाहारं निद्धारेत्वा योजेतुं ‘‘सायं धम्मदेसना’’तिआदि आरद्धम्।&lt;br&gt;&#xA;तत्थ सायन्ति सा अयम्। या पुब्बे ‘‘धम्मं वो, भिक्खवे, देसेस्सामी’’तिआदिना (नेत्ति॰ ५) पटिनिद्देसवारस्स आदितो देसनाहारस्स विसयभावेन निक्खित्ता पाळि, तमेवेत्थ देसनाहारं नियोजेतुं ‘‘सायं धम्मदेसना’’ति पच्चामसति। किं देसयतीति कथेतुकम्यतावसेन देसनाय पिण्डत्थं पुच्छित्वा तं गणनाय परिच्छिन्दित्वा सामञ्ञतो दस्सेति ‘‘चत्तारि सच्चानी’’ति। सच्चविनिमुत्ता हि भगवतो देसना नत्थीति। तस्सा च चत्तारि सच्चानि पिण्डत्थो। पवत्तिपवत्तकनिवत्तितदुपायविमुत्तस्स नेय्यस्स अभावतो चत्तारि अविपरीतभावेन सच्चानीति दट्ठब्बम्। तानि ‘‘दुक्खं समुदयं निरोधं मग्ग’’न्ति सरूपतो दस्सेति।&lt;br&gt;&#xA;तत्थ अनेकुपद्दवाधिट्ठानभावेन कुच्छितत्ता बालजनपरिकप्पितधुवसुभसुखत्तभावविरहेन तुच्छत्ता च दुक्खम्। अवसेसपच्चयसमवाये दुक्खस्स उप्पत्तिकारणत्ता समुदयो। सब्बगतिसुञ्ञत्ता नत्थि एत्थ संसारचारकसङ्खातो दुक्खरोधो, एतस्मिं वा अधिगते संसारचारकसङ्खातस्स दुक्खरोधस्स अभावोतिपि निरोधो, अनुप्पादनिरोधपच्चयत्ता वा। मारेन्तो गच्छति, निब्बानत्थिकेहि मग्गियतीति वा मग्गो। तत्थ समुदयेन अस्सादो, दुक्खेन आदीनवो, मग्गनिरोधेहि निस्सरणम्। एवं यस्मिं सुत्ते चत्तारि सच्चानि सरूपतो आगतानि, तत्थ यथारुतवसेन। यत्थ पन सुत्ते चत्तारि सच्चानि सरूपतो न आगतानि, तत्थ अत्थतो चत्तारि सच्चानि उद्धरित्वा तेसं वसेन अस्सादादयो निद्धारेतब्बा। यत्थ च अस्सादादयो सरूपतो आगता, तत्थ वत्तब्बमेव नत्थि। यत्थ पन न आगता, तत्थ अत्थतो उद्धरित्वा तेसं वसेन चत्तारि सच्चानि निद्धारेतब्बानि। इध पन अस्सादादयो उदाहरणवसेन सरूपतो दस्सिताति तेहि सच्चानि निद्धारेतुं ‘‘आदीनवो चा’’तिआदि वुत्तम्।&lt;br&gt;&#xA;तत्थ ‘‘संखित्तेन पञ्चुपादानक्खन्धा दुक्खा’’ति (दी॰ नि॰ २.३८७; म॰ नि॰ १.१२०; ३.३७३; विभ॰ २०२) वचनतो तण्हावज्जा तेभूमकधम्मा दुक्खसच्चं, ते च अनिच्चादिसभावत्ता आदीनवो, फलञ्च देसनाय साधेतब्बम्। तत्थ यं लोकियं, तं सन्धाय वुत्तं ‘‘फलञ्च दुक्ख’’न्ति। अस्सादोति तण्हाविपल्लासानम्पि इच्छितत्ता ते सन्धाय ‘‘अस्सादो समुदयो’’ति वुत्तम्। सह विपस्सनाय अरियमग्गो देसना च देसनाफलाधिगमस्स उपायोति कत्वा ‘‘उपायो आणत्ति च मग्गो’’ति वुत्तम्। निस्सरणपदे चापि अरियमग्गो निद्धारेतब्बो, न चायं सच्चविभागो आकुलोति दट्ठब्बो। यथा हि सच्चविभङ्गे (विभ॰ २०८) ‘‘तण्हा अवसिट्ठा किलेसा अवसिट्ठा अकुसला धम्मा सासवानि कुसलमूलानि सासवा च कुसला धम्मा समुदयसच्चभावेन विभत्ता’’ति तस्मिं तस्मिं नये तंतंअवसिट्ठा तेभूमकधम्मा दुक्खसच्चभावेन विभत्ता, एवमिधापि दट्ठब्बन्ति। इमानि चत्तारि सच्चानीति निगमनम्। इदं धम्मचक्कन्ति यायं भगवतो चतुसच्चवसेन सामुक्कंसिका धम्मदेसना, इदं धम्मचक्कम्।&lt;br&gt;&#xA;इदानि तस्सा धम्मदेसनाय धम्मचक्कभावं सच्चविभङ्गसुत्तवसेन (म॰ नि॰ ३.३७१ आदयो) दस्सेतुं ‘‘यथाह भगवा’’तिआदि वुत्तम्। तत्थ इदं दुक्खन्ति इदं जातिआदिविभागं सङ्खेपतो पञ्चुपादानक्खन्धसङ्गहं तण्हावज्जं तेभूमकधम्मजातं दुक्खस्स अधिट्ठानभावेन दुक्खदुक्खादिभावेन च दुक्खं अरियसच्चन्ति अत्थो। मेति भगवा अत्तानं निद्दिसति। बाराणसियन्ति बाराणसीनामकस्स नगरस्स अविदूरे। पच्चेकबुद्धइसीनं आकासतो ओतरणट्ठानताय इसिपतनम्। मिगानं तत्थ अभयस्स दिन्नत्ता मिगदायन्ति च लद्धनामे अस्समे। उत्तरति अतिक्कमति, अभिभवतीति वा उत्तरं, नत्थि एतस्स उत्तरन्ति अनुत्तरम्। अनतिसयं अप्पटिभागं वा। किञ्चापि भगवतो धम्मदेसना अनेकासु देवमनुस्सपरिसासु अनेकसतक्खत्तुं तेसं अरियसच्चप्पटिवेधसम्पादनवसेन पवत्तिता, तथापि सब्बपठमं अञ्ञासिकोण्डञ्ञप्पमुखाय अट्ठारसपरिमाणाय ब्रह्मकोटिया चतुसच्चप्पटिवेधविभावनीया धम्मदेसना, तस्सा सातिसया धम्मचक्कसमञ्ञाति ‘‘धम्मचक्कं पवत्तित’’न्ति वुत्तम्।&lt;br&gt;&#xA;तत्थ सतिपट्ठानादिधम्मो एव पवत्तनट्ठेन चक्कन्ति धम्मचक्कं, चक्कन्ति वा आणा। धम्मतो अनपेतत्ता धम्मञ्च तं चक्कञ्चाति धम्मचक्कम्। धम्मेन ञायेन चक्कन्तिपि धम्मचक्कम्। यथाह – ‘‘धम्मञ्च पवत्तेति चक्कञ्चाति धम्मचक्कं, चक्कञ्च पवत्तेति धम्मञ्चाति धम्मचक्कं, धम्मेन पवत्तेतीति धम्मचक्क’’न्तिआदि (पटि॰ म॰ २.४१-४२)। अप्पटिवत्तियन्ति धम्मिस्सरस्स भगवतो सम्मासम्बुद्धभावतो धम्मचक्कस्स च अनुत्तरभावतो अप्पटिसेधनीयम्। केन पन अप्पटिवत्तियन्ति आह ‘‘समणेन वा’’तिआदि। तत्थ समणेनाति पब्बज्जं उपगतेन। ब्राह्मणेनाति जातिब्राह्मणेन। परमत्थसमणब्राह्मणानञ्हि पटिलोमनचित्तंयेव नत्थि। देवेनाति कामावचरदेवेन। केनचीति येन केनचि अवसिट्ठपारिसज्जेन। एत्तावता अट्ठन्नम्पि परिसानं अनवसेसपरियादानं दट्ठब्बम्। लोकस्मिन्ति सत्तलोके।&lt;br&gt;&#xA;तत्थाति तिस्सं चतुसच्चधम्मदेसनायम्। अपरिमाणा पदा, अपरिमाणा अक्खराति उप्पटिपाटिवचनं येभुय्येन पदसङ्गहितानि अक्खरानीति दस्सनत्थम्। पदा अक्खरा ब्यञ्जनाति लिङ्गविपल्लासो कतोति दट्ठब्बम्। अत्थस्साति चतुसच्चसङ्खातस्स अत्थस्स। सङ्कासनाति सङ्कासितब्बाकारो। एस नयो सेसेसुपि। अत्थस्साति च सम्बन्धे सामिवचनम्। इतिपिदन्ति इतीति पकारत्थो, पि-सद्दो सम्पिण्डनत्थो, इमिनापि इमिनापि पकारेन इदं दुक्खं अरियसच्चं वेदितब्बन्ति अत्थो। तेन जातिआदिभेदेन यथावुत्तस्स दुक्खसच्चस्स अनेकभेदतं तंदीपकानं अक्खरपदादीनं वुत्तप्पकारं अपरिमाणतञ्च समत्थेति।&lt;br&gt;&#xA;अयं दुक्खसमुदयोति अयं कामतण्हादिभेदा तण्हावट्टस्स मूलभूता यथावुत्तस्स दुक्खस्स निब्बत्तिहेतुभावतो दुक्खसमुदयो। अयं दुक्खनिरोधोति अयं सब्बसङ्खतनिस्सटा असङ्खतधातु यथावुत्तस्स दुक्खस्स अनुप्पादनिरोधपच्चयत्ता दुक्खनिरोधो। अयं दुक्खनिरोधगामिनी पटिपदाति अयं सम्मादिट्ठिआदिअट्ठङ्गसमूहो दुक्खनिरोधसङ्खातं निब्बानं गच्छति आरम्मणवसेन तदभिमुखीभूतत्ता पटिपदा च होति दुक्खनिरोधप्पत्तियाति दुक्खनिरोधगामिनी पटिपदा। इतिपिदन्ति पदस्स पन समुदयसच्चे अट्ठसततण्हाविचरितेहि, निरोधसच्चे मदनिम्मदनादिपरियायेहि, मग्गसच्चे सत्तत्तिंसबोधिपक्खियधम्मेहि अत्थो विभजित्वा वेदितब्बो। सेसं वुत्तनयमेव।&lt;br&gt;&#xA;एवं ‘‘द्वादस पदानि सुत्त’’न्ति गाथाय सकलस्स सासनस्स छन्नं अत्थपदानं छन्नञ्च ब्यञ्जनपदानं वसेन या द्वादसपदता वुत्ता, तमेव ‘‘धम्मं वो, भिक्खवे, देसेस्सामी’’तिआदिना देसनाहारस्स विसयदस्सनवसेन छछक्कपरियायं (म॰ नि॰ ३.४२० आदयो) एकदेसेन उद्दिसित्वा धम्मचक्कप्पवत्तनसुत्तेन (सं॰ नि॰ ५.१०८१; महाव॰ १३; पटि॰ म॰ २.३०) तदत्थस्स सङ्गहितभावदस्सनमुखेन सब्बस्सापि भगवतो वचनस्स चतुसच्चदेसनाभावं तदत्थस्स च चतुसच्चभावं विभावेन्तो ‘‘इदं दुक्खन्ति मे, भिक्खवे, बाराणसिय’’न्तिआदिना सच्चविभङ्गसुत्तं (म॰ नि॰ ३.३७१ आदयो) उद्देसतो दस्सेत्वा ‘‘तत्थ अपरिमाणा पदा’’तिआदिना ब्यञ्जनत्थपदानि विभजन्तो द्वादसपदभावं दीपेत्वा इदानि तेसं अञ्ञमञ्ञविसयिविसयभावेन सम्बन्धभावं दस्सेतुं ‘‘तत्थ भगवा अक्खरेहि सङ्कासेती’’तिआदि वुत्तम्।&lt;br&gt;&#xA;तत्थ पदावयवग्गहणमुखेन पदग्गहणं, गहिते च पदे पदत्थावबोधो गहितपुब्बसङ्केतस्स होति। तत्थ च पदावयवग्गहणेन विय पदग्गहणस्स, पदत्थावयवग्गहणेनापि पदत्थग्गहणस्स विसेसाधानं जायतीति आह – ‘‘अक्खरेहि सङ्कासेती’’ति। यस्मा पन अक्खरेहि संखित्तेन दीपियमानो अत्थो पदपरियोसाने वाक्यस्स अपरियोसितत्ता पदेनेव पकासितो दीपितो होति, तस्मा ‘‘पदेहि पकासेती’’ति वुत्तम्। वाक्यपरियोसाने पन सो अत्थो विवरितो विवटो कतो होतीति वुत्तं ‘‘ब्यञ्जनेहि विवरती’’ति। यस्मा च पकारेहि वाक्यभेदे कते तदत्थो विभत्तो नाम होति, तस्मा ‘‘आकारेहि विभजती’’ति वुत्तम्। तथा वाक्यावयवानं पच्चेकं निब्बचनविभागे कते सो अत्थो पाकटो होतीति वुत्तं ‘‘निरुत्तीहि उत्तानीकरोती’’ति। कतनिब्बचनेहि वाक्यावयवेहि वित्थारवसेन निरवसेसतो देसितेहि वेनेय्यानं चित्तपरितोसनं बुद्धिनिसानञ्च कतं होतीति आह – ‘‘निद्देसेहि पञ्ञपेती’’ति। एत्थ च अक्खरेहि एव सङ्कासेतीति अवधारणं अकत्वा अक्खरेहि सङ्कासेतियेवाति एवं अवधारणं दट्ठब्बम्। एवञ्हि सति अत्थपदानं नानावाक्यविसयतापि सिद्धा होति। तेन एकानुसन्धिके सुत्ते छळेव अत्थपदानि, नानानुसन्धिके पन अनुसन्धिम्हि अनुसन्धिम्हि छ छ अत्थपदानि निद्धारेतब्बानि।&lt;br&gt;&#xA;‘‘अक्खरेहि च पदेहि च उग्घटेती’’तिआदिना ब्यञ्जनपदानं किच्चसाधनं दस्सेति। वेनेय्यत्तयविनयमेव हि तेसं ब्यापारो। अट्ठानभावतो पन सच्चप्पटिवेधस्स पदपरमो न इध वुत्तो। नेय्यग्गहणेनेव वा तस्सापि इध गहणं सेक्खग्गहणेन विय कल्याणपुथुज्जनस्साति दट्ठब्बम्। अक्खरेहीतिआदीसु करणसाधने करणवचनं, न हेतुम्हि। अक्खरादीनि हि उग्घटनादिअत्थानि, न उग्घटनादिअक्खरादिअत्थम्। यदत्था च किरिया सो हेतु, यथा ‘‘अन्नेनवसती’’ति। उग्घटेतीति सोतावधानं कत्वा समाहितचित्तानं वेनेय्यानं सङ्कासनवसेन अक्खरेहि विसेसं आदहन्तो यथा पदपरियोसाने आसयप्पटिबोधो होति, तथा यथाधिप्पेतं अत्थं सङ्खेपेन कथेति उद्दिसतीति अत्थो। विपञ्चयतीति यथाउद्दिट्ठं अत्थं निद्दिसति। वित्थारेतीति वित्थारं करोति, वित्थारं कत्वा आचिक्खति वा, पटिनिद्दिसतीति अत्थो। यस्मा चेत्थ उग्घटेतीति उद्दिसनं अधिप्पेतम्। उद्देसो च देसनाय आदि, तस्मा वुत्तं – ‘‘उग्घटना आदी’’ति। तथा विपञ्चनं निद्दिसनं, वित्थरणं पटिनिद्दिसनं, निद्देसपटिनिद्देसा च देसनाय मज्झपरियोसानाति। तेन वुत्तं – ‘‘विपञ्चना मज्झे, वित्थारणा परियोसान’’न्ति।&lt;br&gt;&#xA;एवं ‘‘अक्खरेहि सङ्कासेती’’तिआदिना छन्नं ब्यञ्जनपदानं ब्यापारं दस्सेत्वा इदानि अत्थपदानं ब्यापारं दस्सेतुं ‘‘सोयं धम्मविनयो’’तिआदि वुत्तम्। तत्थ सीलादिधम्मो एव परियत्तिअत्थभूतो वेनेय्यविनयनतो धम्मविनयो। उग्घटीयन्तोति उद्दिसियमानो। तेनाति उग्घटितञ्ञूविनयनेन। विपञ्चीयन्तोति निद्दिसियमानो। वित्थारीयन्तोति पटिनिद्दिसियमानो।&lt;br&gt;&#xA;१०. एत्तावता ‘‘धम्मं वो, भिक्खवे, देसेस्सामी’’ति उद्दिट्ठाय पाळिया तिविधकल्याणतं दस्सेत्वा इदानि अत्थब्यञ्जनसम्पत्तिं दस्सेतुं ‘‘छ पदानि अत्थो’’तिआदि वुत्तम्। तं सुविञ्ञेय्यम्। ‘‘तेनाह भगवा’’तिआदिना देसनाहारस्स विसयभावेन उद्दिट्ठं पाळिं निगमनवसेन दस्सेति। लोकुत्तरन्तिआदि ‘‘केवलपरिपुण्णं परिसुद्ध’’न्ति पदानं अत्थविवरणम्। तत्थ उपट्ठितं सब्बविसेसानन्ति सब्बेसं उत्तरिमनुस्सधम्मसङ्खातानं विसेसानं अधिसीलसिक्खादिविसेसानं वा उपतिट्ठनट्ठानम्। ‘‘इदं नेसं पदक्कन्त’’न्तिआदीनं विय एतस्स सद्दसिद्धि वेदितब्बा। ‘‘इदं वुच्चति तथागतपदं इतिपी’’तिआदीसु इदं सिक्खत्तयसङ्गहं सासनब्रह्मचरियं तथागतगन्धहत्थिनो पटिपत्तिदेसनागमनेहि किलेसगहनं ओत्थरित्वा गतमग्गोतिपि। तेन गोचरभावनासेवनाहि निसेवितं भजितन्तिपि। तस्स महावजिरञाणसब्बञ्ञुतञ्ञाणदन्तेहि आरञ्जितं तेभूमकधम्मानं आरञ्जनट्ठानन्तिपि वुच्चतीति अत्थो। अतो चेतन्ति यतो तथागतपदादिभावेन वुच्चति, अतो अनेनेव कारणेन ब्रह्मुनो सब्बसत्तुत्तमस्स भगवतो, ब्रह्मं वा सब्बसेट्ठं चरियन्ति पञ्ञायति यावदेव मनुस्सेहि सुप्पकासितत्ता यथावुत्तप्पकारेहि ञायति। तेनाह भगवाति यथावुत्तत्थं पाळिं निगमनवसेन दस्सेति।&lt;br&gt;&#xA;अनुपादापरिनिब्बानत्थताय भगवतो देसनाय यावदेव अरियमग्गसम्पापनत्थो देसनाहारोति दस्सेतुं ‘‘केसं अयं धम्मदेसना’’ति पुच्छित्वा ‘‘योगीन’’न्ति आह। चतुसच्चकम्मट्ठानभावनाय युत्तप्पयुत्ताति योगिनो। ते हि इमं देसनाहारं पयोजेन्तीति। इदं वचनं देसनाहारविभङ्गस्स यथानुसन्धिना सम्मा ठपितभावं दस्सेतुं पकरणं सङ्गायन्तेहि ठपितन्ति दट्ठब्बम्। तथा हि वुत्तं ‘‘तेनाह आयस्मा महाकच्चायनो’’ति। नियुत्तोति पाळितो अस्सादादिपदत्थे निद्धारेत्वा योजितोति अत्थो।&lt;br&gt;&#xA;देसनाहारविभङ्गवण्णना निट्ठिता।&lt;/p&gt;</description>
    </item>
    <item>
      <title>५ नयसमुट्ठानवारवण्णना</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/24_nettippakaraNa-aTThakathA/5_nayasamuTThAnavAravaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/24_nettippakaraNa-aTThakathA/5_nayasamuTThAnavAravaNNanA/</guid>
      <description>&lt;p&gt;नयसमुट्ठानवारवण्णना&lt;br&gt;&#xA;७९. एवं नानासुत्तवसेन एकसुत्तवसेन च हारविचारं दस्सेत्वा इदानि नयविचारं दस्सेतुं ‘‘तत्थ कतमं नयसमुट्ठान’’न्तिआदि आरद्धम्। कस्मा पनेत्थ यथा ‘‘तत्थ कतमो देसनाहारो, अस्सादादीनवताति गाथा। अयं देसनाहारो किं देसयती’’तिआदिना हारनिद्देसो आरद्धो, एवं ‘‘तत्थ कतमो नन्दियावट्टो, तण्हञ्च अविज्जम्पि चाति गाथा, अयं नन्दियावट्टो किं नयती’’तिआदिना अनारभित्वा समुट्ठानमुखेन आरद्धन्ति? वुच्चते – हारनयानं विसयभेदतो। यथा हि हारा ब्यञ्जनमुखेन सुत्तस्स अत्थसंवण्णना, न एवं नया। नया पन नानासुत्ततो निद्धारितेहि तण्हाविज्जादीहि मूलपदेहि चतुसच्चयोजनाय नयतो अनुबुज्झियमानो दुक्खादिअत्थो। सो हि मग्गञाणं नयति सम्पापेतीति नयो। पटिविज्झन्तानं पन उग्घटितञ्ञुआदीनं तिण्णं वेनेय्यानं वसेन मूलपदविभागतो तिधा विभत्ता। एकमेको चेत्थ यतो नेति, यञ्च नेति, तेसं संकिलेसवोदानानं विभागतो द्विसङ्गहो चतुछअट्ठदिसो चाति भिन्नो हारनयानं विसयो। तथा हि वुत्तं – ‘‘हारा ब्यञ्जनविचयो, सुत्तस्स नया तयो च सुत्तत्थो’’ति (नेत्ति॰ सङ्गहवार)। एवं विसिट्ठविसयत्ता हारनयानं हारेहि अञ्ञथा नये निद्दिसन्तो ‘‘तत्थ कतमं नयसमुट्ठान’’न्तिआदिमाह।&lt;br&gt;&#xA;तत्थायं वचनत्थो – समुट्ठहन्ति एतेनाति समुट्ठानम्। के समुट्ठहन्ति? नया। नयानं समुट्ठानं नयसमुट्ठानम्। किं पन तं? तंतंमूलपदेहि चतुसच्चयोजना। सा हि नन्दियावट्टादीनं नयानं उप्पत्तिट्ठानताय समुट्ठानं भूमीति च वुच्चति। तथा च वक्खति – ‘‘अयं वुच्चति नन्दियावट्टस्स नयस्स भूमी’’ति (नेत्ति॰ ८१)। पुब्बा कोटि न पञ्ञायति अविज्जाय च भवतण्हाय चातिआदि नन्दियावट्टस्स नयस्स भूमिदस्सनम्। तत्थ पुब्बा कोटि न पञ्ञायतीति असुकस्स नाम बुद्धस्स भगवतो, असुकस्स वा चक्कवत्तिनो काले अविज्जा भवतण्हा च उप्पन्ना। ततो पुब्बे नाहोसीति एवं अविज्जाभवतण्हानं न काचि पुरिमा मरियादा उपलब्भति। कस्मा? अनमतग्गत्ता संसारस्स। वुत्तञ्हेतं – ‘‘अनमतग्गोयं, भिक्खवे, संसारो, पुब्बा कोटि न पञ्ञायती’’ति (सं॰ नि॰ २.१२४; कथा॰ ७५) वित्थारो। तत्थाति अविज्जाभवतण्हासु। यदिपि अविज्जाय संयोजनभावो, तण्हाय च नीवरणभावो पाळियं वुत्तो, तथापि अविज्जाय पटिच्छादितादीनवेहि भवेहि तण्हा संयोजेतीति इमस्स अत्थस्स दस्सनत्थं ‘‘अविज्जानीवरणं तण्हासंयोजन’’न्ति वुत्तम्।&lt;br&gt;&#xA;अविज्जासंयुत्ताति अविज्जाय मिस्सिता, अविज्जाय वा अभिनिवेसवत्थूसु बद्धा। अविज्जापक्खेन विचरन्तीति अविज्जापक्खेन अविज्जासहायेन द्वादसविधेन विपल्लासेन अभिनिवेसवत्थुभूते आरम्मणे पवत्तन्ति। ते वुच्चन्ति दिट्ठिचरिताति ते अविज्जाभिभूता रूपादीनि निच्चादितो अभिनिविसन्ता दिट्ठिचरिताति वुच्चन्ति, दिट्ठिचरिता नामाति अत्थो। तण्हापक्खेनाति अट्ठसततण्हाविचरितेन। दिट्ठिविचरिते तण्हाविचरिते च पटिपत्तिया विभजित्वा दस्सेतुं ‘‘दिट्ठिचरिता’’तिआदि वुत्तम्। तत्थ अत्तकिलमथानुयोगन्ति अत्तनो कायस्स किलिस्सनपयोगं अत्तपरितापनपटिपत्तिम्। कामसुखल्लिकानुयोगन्ति कामसुखस्स अल्लीयनपयोगं कामेसु पातब्यतम्।&lt;br&gt;&#xA;यदिपि बाहिरका ‘‘दुक्खं तण्हा’’ति च जानन्ति ‘‘इदं दुक्खं, एत्तकं दुक्ख’’न्ति, ‘‘अयं तण्हा, अयं तस्सा विरागो’’ति परिञ्ञेय्यपहातब्बभावेन पन न जानन्ति, इति पवत्तिपवत्तिहेतुमत्तम्पि न जानन्ति। का पन कथा निवत्तिनिवत्तिहेतूसूति आह – ‘‘इतो बहिद्धा नत्थि सच्चववत्थान’’न्तिआदि। तत्थ सच्चप्पकासनाति सच्चदेसना। समथविपस्सनाकोसल्लन्ति समथविपस्सनासु भावनाकोसल्लं, तासु उग्गहपरिपुच्छासवनमनसिकारकोसल्लं वा। विपस्सनाधिट्ठानञ्चेत्थ समथं अधिप्पेतम्। उपसमसुखप्पत्तीति किलेसानं वूपसमसुखाधिगमो। विपरीतचेताति मिच्छाभिनिविट्ठचेता। नत्थि सुखेन सुखन्ति यं अनवज्जपच्चयपरिभोगसुखेन कायं चित्तञ्च पटिप्पस्सद्धदरथं कत्वा अरियेहि पत्तब्बं उपसमसुखं, तं पटिक्खिपति। दुक्खेनाति कायखेदनदुक्खेन।&lt;br&gt;&#xA;सो लोकं वड्ढयतीति सो कामे पटिसेवेन्तो अत्तभावसङ्खातं लोकं वड्ढेति पीनेति। पुत्तनत्तुपरम्पराय वा संसारस्स अनुपच्छेदनतो सत्तलोकं वड्ढेति। बहुं पुञ्ञं पसवतीति अत्तनो पञ्चहि कामगुणेहि सन्तप्पनेन पुत्तमुखदस्सनेन च बहुं पुञ्ञं उप्पादेति। अभिनिवेसस्स नातिदळ्हताय एवंसञ्ञी। दळ्हताय एवंदिट्ठी दुक्खेन सुखं पत्थयमाना अत्तकिलमथानुयोगमनुयुत्ता कामेसु पुञ्ञसञ्ञी कामसुखल्लिकानुयोगमनुयुत्ता च विहरन्तीति योजेतब्बम्।&lt;br&gt;&#xA;तदभिञ्ञा सन्ताति तथासञ्ञिनो समाना। रोगमेव वड्ढयन्तीति अत्तभावरोगमेव किलेसरोगमेव वा अपरापरं वड्ढेन्ति। गण्डसल्लेसुपि एसेव नयो। रोगाभितुन्नाति यथावुत्तरोगब्याधिता। गण्डपटिपीळिताति यथावुत्तगण्डबाधिता। सल्लानुविद्धाति यथावुत्तसल्लेन अनुपविट्ठा। उम्मुज्जनिमुज्जानीति उपपज्जनचवनानि। उग्घातनिग्घातन्ति उच्चावचभावम्। रोगगण्डसल्लभेसज्जन्ति यथावुत्तरोगादितिकिच्छनं, समथविपस्सनं सन्धाय वदति। तेनेवाह – ‘‘समथविपस्सना रोगनिग्घातकभेसज्ज’’न्ति। तत्थ रोगनिग्घातकन्ति रोगवूपसमनम्। ‘‘संकिलेसो दुक्ख’’न्तिआदिना सच्चानि तेसं परिञ्ञेय्यादिभावेन कथेति।&lt;br&gt;&#xA;तत्थ संकिलेसो दुक्खन्ति अत्तकिलमथानुयोगकामसुखल्लिकानुयोगसंकिलेसवन्तो, तेहि वा संकिलिस्समानो रूपारूपकायो दुक्खं अरियसच्चम्। तदभिसङ्गो तण्हाति तत्थ अभिसङ्गो आसङ्गोति लद्धनामा तण्हा।&lt;br&gt;&#xA;८०. इदानि दिट्ठिचरिततण्हाचरितानं सक्कायदिट्ठिदस्सने पवत्तिभेदं दस्सेतुं ‘‘दिट्ठिचरिता’’तिआदि वुत्तम्। तत्थ दिट्ठिचरिता रूपं अत्ततो उपगच्छन्तीति दिट्ठिचरिता दिट्ठाभिनिवेसस्स बलवभावतो रूपं ‘‘अत्ता’’ति गण्हन्ति। तेसञ्हि अत्ताभिनिवेसो बलवा, न तथा अत्तनियाभिनिवेसो। एस नयो वेदनन्तिआदीसुपि। तण्हाचरिता रूपवन्तं अत्तानन्ति तण्हाचरिता तण्हाभिनिवेसस्स बलवभावतो रूपं अत्तनो किञ्चनपलिबोधभावे ठपेत्वा अवसेसं वेदनादिं ‘‘अत्ता’’ति गण्हन्ति। अत्तनि वा रूपन्ति अत्ताधारं वा रूपम्। रूपस्मिं वा अत्तानन्ति रूपाधारं वा अत्तानम्। वेदनावन्तन्तिआदीसुपि एसेव नयो। एतेसञ्हि अत्तनियाभिनिवेसो बलवा, न तथा अत्ताभिनिवेसो। तस्मा यथालद्धं अत्तनियन्ति कप्पेत्वा तदञ्ञं ‘‘अत्ता’’ति गण्हन्ति। अयं वुच्चति वीसतिवत्थुका सक्कायदिट्ठीति अयं पञ्चसु उपादानक्खन्धेसु एकेकस्मिं चतुन्नं चतुन्नं गाहानं वसेन वीसतिवत्थुका सति विज्जमाने खन्धपञ्चकसङ्खाते काये, सती वा विज्जमाना तत्थ दिट्ठीति सक्कायदिट्ठि।&lt;br&gt;&#xA;लोकुत्तरा सम्मादिट्ठीति पठममग्गसम्मादिट्ठि। अन्वायिकाति सम्मादिट्ठिया अनुगामिनो। यदा सम्मादिट्ठि सक्कायदिट्ठिया पजहनवसेन पवत्ता, तदा तस्सा अनुगुणभावेन पवत्तमानकाति अत्थो। के पन तेति? आह ‘‘सम्मासङ्कप्पो’’तिआदि। ‘‘ते तयो खन्धा’’तिआदिना अरियमग्गतो खन्धमुखेन समथविपस्सना निद्धारेति। ‘‘तत्थ सक्कायो’’तिआदि चतुसच्चनिद्धारणम्। तं सब्बं सुविञ्ञेय्यमेव।&lt;br&gt;&#xA;पुन ‘‘तत्थ ये रूपं अत्ततो उपगच्छन्ती’’तिआदिना सक्कायदस्सनमुखेन उच्छेदादिअन्तद्वयं, मज्झिमञ्च पटिपदं निद्धारेति। तत्थ इमे वुच्चन्ति उच्छेदवादिनोति इमे रूपादिके पञ्चक्खन्धे अत्ततो उपगच्छन्ता रूपादीनं अनिच्चभावतो उच्छिज्जति अत्ता विनस्सति न होति परं मरणाति एवं अभिनिविसनतो ‘‘उच्छेदवादिनो’’ति वुच्चन्ति। इमे वुच्चन्ति सस्सतवादिनोति इमे ‘‘रूपवन्तं वा अत्तान’’न्तिआदिना रूपादिविनिमुत्तो अञ्ञो कोचि अत्ताति उपगच्छन्ता ‘‘सो निच्चो धुवो सस्सतो’’ति अभिनिविसनतो ‘‘सस्सतवादिनो’’ति वुच्चन्ति। ‘‘उच्छेदसस्सतवादा उभो अन्ता, अयं संसारपवत्ती’’तिआदि सच्चनिद्धारणं, तं सुविञ्ञेय्यम्।&lt;br&gt;&#xA;उच्छेदसस्सतं समासतो वीसतिवत्थुका सक्कायदिट्ठीति अत्ता उच्छिज्जति अत्ता निच्चोति च आदिप्पवत्तनतो उच्छेदसस्सतदस्सनं सङ्खेपतो वीसतिवत्थुका सक्कायदिट्ठि एव होति। सब्बोपि हि अत्तवादो सक्कायदिट्ठिअन्तोगधो एवाति। वित्थारतो द्वासट्ठि दिट्ठिगतानीति उच्छेदसस्सतदस्सनं वित्थारेन ब्रह्मजाले (दी॰ नि॰ १.२८ आदयो) आगतानि द्वासट्ठि दिट्ठिगतानि। तेसन्ति एवं सङ्खेपवित्थारवन्तानं उच्छेदसस्सतदस्सनानम्। पटिपक्खोति पहायकपटिपक्खो। तेचत्तालीसं बोधिपक्खिया धम्माति अनिच्चसञ्ञा दुक्खसञ्ञा अनत्तसञ्ञा पहानसञ्ञा विरागसञ्ञा निरोधसञ्ञा चत्तारो सतिपट्ठाना…पे॰… अरियो अट्ठङ्गिको मग्गोति एते तेचत्तालीसं बोधिपक्खिया धम्मा।&lt;br&gt;&#xA;एवं विपस्सनावसेन पटिपक्खं दस्सेत्वा पुन समथवसेन दस्सेतुं ‘‘अट्ठ विमोक्खा दस च कसिणायतनानी’’ति वुत्तम्। द्वासट्ठि दिट्ठिगतानि मोहजालन्ति द्वासट्ठि दिट्ठिगतानि मोहजालहेतुकत्ता मोहजालञ्च। अनादिअनिधनप्पवत्तन्ति पुरिमाय कोटिया अभावतो अनादि। असति पटिपक्खाधिगमे सन्तानवसेन अनुपच्छेदेन पवत्तनतो अनिधनप्पवत्तम्। यस्मा पन मोहजालहेतुकानि दिट्ठिगतानि मोहजाले पदालिते पदालितानि होन्ति, तस्मा वुत्तं – ‘‘तेचत्तालीसं बोधिपक्खिया धम्मा ञाणवजिरं मोहजालप्पदालन’’न्ति।&lt;br&gt;&#xA;तत्थ ञाणवजिरन्ति वजिरूपमञाणम्। अट्ठ समापत्तियो समापज्जित्वा तेजेत्वा तिक्खसभावं आपादितं विपस्सनाञाणं मग्गञाणञ्च ञाणवजिरम्। इदमेव हि ञाणं भगवतो पवत्तं ‘‘महावजिरञाण’’न्ति वुच्चति। तं पन ससम्भारं कत्वा दस्सेन्तो ‘‘तेचत्तालीसं बोधिपक्खिया धम्मा’’ति आह। मोहजालप्पदालनन्ति पुब्बभागे विक्खम्भनवसेन मग्गक्खणे समुच्छेदवसेन अविज्जाभवतण्हानं पदालनम्। अतीतादिभेदभिन्नेसु रूपादीसु सकअत्तभावादीसु च संसिब्बनवसेन पवत्तनतो जालं भवतण्हा। तस्सा हि तण्हा जालिनी सिब्बिनी जालन्ति च अधिवचनन्ति। एवं अत्तकिलमथानुयोगकामसुखल्लिकानुयोगदिट्ठितण्हाभिनिवेससस्सतुच्छेदानं निद्धारणवसेन मोहजालपरियायविसेसतो अविज्जातण्हा विभजित्वा यथानुसन्धिना संकिलेसपक्खं निगमेन्तो ‘‘तेन वुच्चति पुब्बा कोटि न पञ्ञायति अविज्जाय च भवतण्हाय चा’’ति आह।&lt;br&gt;&#xA;८१. ‘‘तत्थ दिट्ठिचरितो’’तिआदिना वोदानपक्खं दस्सेति। तत्थ सल्लेखानुसन्ततवुत्तीति अनुपद्दुतसल्लेखवुत्ति। कस्मा? यस्मा सल्लेखे तिब्बगारवो। दिट्ठिचरितो हि तपोजिगुच्छादिना अनुपायेनपि येभुय्येन किलेसानं सल्लेखनाधिप्पायेन चरति, तस्मा सो सासने पब्बजितो धुतधम्मवसेन सल्लेखपटिपदं पूरेति। सिक्खानुसन्ततवुत्तीति अच्छिद्दचतुपारिसुद्धिसीलवुत्ति। दिट्ठिया सविसये पञ्ञासदिसी पवत्तीति सो विसुज्झमानो पञ्ञाधिको होतीति आह – ‘‘दिट्ठिचरितो सम्मत्तनियामं ओक्कमन्तो धम्मानुसारी भवती’’ति। तण्हावसेन मिच्छाविमोक्खो होतीति तण्हाचरितो विसुज्झमानो सद्धाधिकोव होति, तस्मा वुत्तं – ‘‘तण्हाचरितो सम्मत्तनियामं ओक्कमन्तो सद्धानुसारी भवती’’ति। दिट्ठिचरितो सुखाय पटिपदायातिआदि पटिपदानिद्देसो हेट्ठा देसनाहारविभङ्गे (नेत्ति॰ ५ आदयो) आगतो एव, अत्थोपि तत्थ सब्बप्पकारतो वुत्तो एव।&lt;br&gt;&#xA;अपुब्बपदेसु पन विवेचियमानोति विमोचियमानो। पटिनिस्सरतीति निय्याति विमुच्चतीति अत्थो। दन्धञ्च धम्मं आजानातीति तण्हाचरितस्स मन्दपञ्ञस्स वसेन वुत्तम्। तिक्खपञ्ञो पन खिप्पं धम्मं आजानातीति। ‘‘सत्तापि दुविधा’’तिआदिना इन्द्रियविभागेन पुन पटिपदाविभागं दस्सेति, तं सुविञ्ञेय्यम्।&lt;br&gt;&#xA;‘‘ये हि केची’’तिआदिना तासं पटिपदानं निय्याने तीसुपि कालेसु एकन्तिकभावं दस्सेति। तत्थ इमाहि एव चतूहि पटिपदाहीति इमाहि एव चतूहि पटिपदाहि, तब्बिनिमुत्ताय अञ्ञाय पटिपदाय अभावतो। चतुक्कमग्गन्ति पटिपदाचतुक्कं, पटिपदा हि मग्गोति। अथ वा चतुक्कमग्गन्ति नन्दियावट्टस्स चतुद्दिसासङ्खातं मग्गम्। ता पन चतस्सो दिसा दिसालोचननये आगमिस्सन्ति। किमत्थं पन चतुक्कमग्गं पञ्ञपेन्तीति आह ‘‘अबुधजनसेविताया’’तिआदि। तत्थ अबुधजनसेवितायाति अपण्डितजनसेविताय। बालकन्तायाति बालजनकामिताय। रत्तवासिनियाति रत्तेसु रागाभिभूतेसु वसतीति रत्तवासिनी, तस्सा। नन्दियाति तत्र तत्राभिनन्दनट्ठेन नन्दीसङ्खाताय। अवट्टनत्थन्ति समुच्छिन्दनत्थम्। अयं वुच्चति नन्दियावट्टस्स नयस्स भूमीति अयं तण्हाविज्जानं वसेन संकिलेसपक्खे द्वे दिसा समथविपस्सनानं वसेन वोदानपक्खेपि द्वे दिसा चतुसच्चयोजना नन्दियावट्टस्स नयस्स समुट्ठानताय भूमीति।&lt;br&gt;&#xA;८२. एवं नन्दियावट्टस्स नयस्स भूमिं निद्दिसित्वा इदानि तस्स दिसाभूतधम्मे निद्दिसन्तेन यस्मा चस्स दिसाभूतधम्मेसु वुत्तेसु दिसालोचननयो वुत्तोयेव होति, तस्मा ‘‘वेय्याकरणेसु हि ये कुसलाकुसला’’ति दिसालोचनलक्खणं एकदेसेन पच्चामसित्वा ‘‘ते दुविधा उपपरिक्खितब्बा’’तिआदि आरद्धम्। तत्थ तेति दिसाभूतधम्मा। दुविधाति ‘‘इमे संकिलेसधम्मा, इमे वोदानधम्मा’’ति एवं दुविधेन। उपपरिक्खितब्बाति उपपत्तितो परितो इक्खितब्बा, धम्मयुत्तितो तंतंदिसाभावेन पेक्खितब्बा आलोचितब्बाति अत्थो।&lt;br&gt;&#xA;यं पकारं सन्धाय ‘‘दुविधा उपपरिक्खितब्बा’’ति वुत्तं, तं दस्सेति ‘‘लोकवट्टानुसारी च लोकविवट्टानुसारी चा’’ति। तस्सत्थो – लोको एव वट्टं लोकवट्टम्। लोकवट्टभावेन अनुसरति पवत्ततीति लोकवट्टानुसारी, संकिलेसधम्मोति अत्थो। लोकस्स, लोकतो वा विवट्टं लोकविवट्टं, निब्बानम्। तं अनुसरति अनुलोमनवसेन गच्छतीति लोकविवट्टानुसारी, वोदानधम्मोति अत्थो। तेनेवाह – ‘‘वट्टं नाम संसारो, विवट्टं निब्बान’’न्ति।&lt;br&gt;&#xA;तं कथं दट्ठब्बन्ति तं कथं केन पकारेन दट्ठब्बन्ति चे? उपचयेन। यथा कतं कम्मं फलदानसमत्थं होति, तथा कतं उपचितन्ति वुच्चति। एवं उपचितभावे कम्मं नाम होति, विपाकवट्टस्स कारणं होतीति अत्थो। सब्बेपि किलेसा चतूहि विपल्लासेहि निद्दिसितब्बा, दसन्नम्पि किलेसानं विपल्लासहेतुभावतो। ते कत्थ दट्ठब्बाति ते पन विपल्लासा कत्थ पस्सितब्बाति आह – ‘‘दस वत्थुके किलेसपुञ्जे’’ति। दसविधकारणे किलेससमूहेति अत्थो। तत्थ किलेसापि किलेसवत्थु, किलेसानं पच्चयधम्मापि किलेसवत्थु। तेसु कारणभावेन पुरिमसिद्धा किलेसा परतो परेसं किलेसानं पच्चयभावतो किलेसापि किलेसवत्थु। अयोनिसोमनसिकारो, अयोनिसोमनसिकारपरिक्खता च धम्मा किलेसुप्पत्तिहेतुभावतो किलेसप्पच्चयापि किलेसवत्थूति दट्ठब्बम्।&lt;br&gt;&#xA;चत्तारो आहाराति एत्थ आहारसीसेन तब्बिसया किलेसापि अधिप्पेता। चतस्सो विञ्ञाणट्ठितियोति एत्थापि एसेव नयो। ‘‘पठमे आहारे’’तिआदिना दसवत्थुके किलेसपुञ्जे पुरिमं पुरिमं पच्छिमस्स पच्छिमस्स कारणन्ति दस्सेति। तत्थ पठमे आहारेति विसयभूते पठमे आहारे पठमो विपल्लासो पवत्ततीति अत्थो। सेसाहारेसुपि एसेव नयो। पठमे विपल्लासेति पठमे विपल्लासे अप्पहीने सति पठमं उपादानं पवत्ततीति अत्थो। सेसपदेसुपि एसेव नयो। यं पनेत्थ वत्तब्बं, तं निद्देसेयेव कथयिस्साम।&lt;br&gt;&#xA;८३. इदानि दसवत्थुकं किलेसपुञ्जं तण्हाविज्जावसेन द्वे कोट्ठासे करोन्तो ‘‘यो च कबळीकारो आहारो’’तिआदिमाह। तत्थ कबळीकाराहारं फस्साहारञ्च अपरिजानन्तस्स तण्हाचरितस्स यथाक्कमं कायवेदनासु तिब्बो छन्दरागो होति, इति उपक्किलेसस्स छन्दरागस्स हेतुभावतो यो च कबळीकारो आहारो, यो च फस्सो आहारो, इमे तण्हाचरितस्स पुग्गलस्स उपक्किलेसाति वुत्ता। तथा मनोसञ्चेतनाहारं विञ्ञाणाहारञ्च अपरिजानन्तो दिट्ठिचरितो तेसु अत्तसञ्ञी निच्चसञ्ञी च होतीति वुत्तनयेनेव ते दिट्ठिचरितस्स पुग्गलस्स उपक्किलेसाति वुत्ता। तथा पुरिमका द्वे विपल्लासा पुरिमकानि एव च द्वे द्वेउपादानयोगगन्थासवओघसल्लविञ्ञाणट्ठितिअगतिगमनानि तण्हापधानत्ता तण्हासभावत्ता तण्हाविसयत्ता च तण्हाचरितस्स उपक्किलेसाति वुत्ता। पच्छिमकानि पन तानि दिट्ठिपधानत्ता दिट्ठिसभावत्ता दिट्ठिविसयत्ता च दिट्ठिचरितस्स उपक्किलेसाति वुत्ताति दट्ठब्बा।&lt;br&gt;&#xA;८४. कबळीकारे आहारे ‘‘असुभे सुभ’’न्ति विपल्लासोति चतूसु आहारेसु कबळीकारे आहारे चतूसु च विपल्लासेसु ‘‘असुभे सुभ’’न्ति विपल्लासो दट्ठब्बो कबळीकाराहारस्स असुभसभावत्ता असुभसमुट्ठानत्ता च। तथा फस्साहारस्स दुक्खसभावत्ता दुक्खपच्चयत्ता च विसेसतो तत्थ ‘‘दुक्खे सुख’’न्ति विपल्लासो। तथा येभुय्येन सत्ता विञ्ञाणे निच्चसञ्ञिनो, सङ्खारेसु च अत्तसञ्ञिनो, चेतनापधाना च सङ्खाराति वुत्तं – ‘‘विञ्ञाणे आहारे…पे॰… अत्ताति विपल्लासो’’ति। पठमे विपल्लासे ठितो कामे उपादियतीति ‘‘असुभे सुभ’’न्ति विपरियेसग्गाही किलेसकामेन वत्थुकामे दळ्हं गण्हाति । इदं वुच्चति कामुपादानन्ति यं तथा कामानं गहणं, इदं वुच्चति कामुपादानम्। ‘‘दुक्खे सुख’’न्ति विपरियेसग्गाही ‘‘सीलब्बतेहि अनागते भवविसुद्धीति तं निब्बुतिसुख’’न्ति दळ्हं गण्हाति। ‘‘अनिच्चे निच्च’’न्ति विपरियेसग्गाही ‘‘सब्बे भवा निच्चा धुवा सस्सता अविपरिणामधम्मा’’ति संसाराभिनन्दिनिं भवदिट्ठिं दळ्हं गण्हाति। ‘‘अनत्तनि अत्ता’’ति विपरियेसग्गाही ‘‘असति अत्तनि कस्सिदं कम्मफलं, तस्मा सो करोति, सो पटिसंवेदेती’’ति अत्तदिट्ठिं दळ्हं गण्हातीति इममत्थं दस्सेति ‘‘दुतिये विपल्लासे ठितो’’तिआदिना।&lt;br&gt;&#xA;अयं वुच्चति कामयोगोति येन कामरागसङ्खातेन कामुपादानेन वत्थुकामेहि सह सत्तो संयोजीयति, अयं कामरागो ‘‘कामयोगो’’ति वुच्चति। अयं वुच्चति भवयोगोति यतो सीलब्बतुपादानसङ्खातेन भवुपादानेन भवेन सह सत्तो संयोजीयति, अयं भवरागो ‘‘भवयोगो’’ति वुच्चति। अयं वुच्चति दिट्ठियोगोति याय अहेतुकदिट्ठिआदिसङ्खाताय पापिकाय दिट्ठिया, सक्कायदिट्ठिआदिअवसिट्ठदिट्ठिया च सत्तो दुक्खेन सह संयोजीयति, अयं पापिका दिट्ठि ‘‘दिट्ठियोगो’’ति वुच्चति। अयं वुच्चति अविज्जायोगोति याय अत्तवादुपादानेन सकलवट्टदुक्खेन च सह सत्तो संयोजीयति, अयं अविज्जा ‘‘अविज्जायोगो’’ति वुच्चति।&lt;br&gt;&#xA;यस्मा पन कामयोगादयो अभिज्झाकायगन्थादीनं पच्चया होन्ति, तस्मा ‘‘पठमे योगे ठितो अभिज्झाय कायं गन्थती’’तिआदि वुत्तम्। तत्थ अभिज्झाय कायं गन्थतीति पराभिज्झायनलक्खणाय अभिज्झाय नामकायं गन्थति घट्टेतीति अत्थो। तथा भवपत्थनाय अप्पहीनत्ता भवदिट्ठिभवरागवसेन आघातवत्थूसु सत्ता चित्तानि पदूसेन्तीति आह – ‘‘दुतिये योगे ठितो ब्यापादेन कायं गन्थती’’ति। तथा दिट्ठिवसेन अविज्जावसेन च सीलब्बतेहि सुज्झति, इदमेव सच्चं मोघमञ्ञन्ति च अभिनिविसतीति आह – ‘‘ततिये…पे॰… इदंसच्चाभिनिवेसेन कायं गन्थती’’ति।&lt;br&gt;&#xA;तस्साति तस्स अभिज्झादीहि समन्नागतस्स पुग्गलस्स। एवं गन्थिताति एवं अभिज्झायनादिवसेन नामकायं गन्थित्वा ठिता। आसवन्तीति आसवभावेन पवत्तन्ति। कुतो च वुच्चति आसवन्तीति कुतो पन हेतुतो ते किलेसा आसवन्तीति आसवहेतुं पुच्छति। यस्मा पन किलेसा कुसलप्पवत्तिं निवारेत्वा चित्तं परियादाय तिट्ठन्ता, मग्गेन असमुच्छिन्ना एव वा आसवानं उप्पत्तिहेतु होन्ति, तस्मा ‘‘अनुसयतो वा परियुट्ठानतो वा’’ति वुत्तम्। अभिज्झाकायगन्थेन कामासवोति अभिज्झाकायगन्थेन सिद्धेन कामरागसभावत्ता कामासवो सिद्धो होति। कत्थचिदेव विसये दोमनस्सितो तप्पटिपक्खे विसये तब्बिसयबहुले च भवे पत्थेतीति आह – ‘‘ब्यापादकायगन्थेन भवासवो’’ति। परामासकायगन्थेन दिट्ठासवोति सीलब्बतपरामासकायगन्थेन सिद्धेन तंसभावत्ता अपरापरं वा दिट्ठियो गन्थेन्तस्स दिट्ठासवो सिद्धो होति। इदंसच्चाभिनिवेसकायगन्थेन अविज्जासवोति ‘‘इदमेव सच्चं मोघमञ्ञ’’न्ति अभिनिविसन्तस्स अयोनिसोमनसिकारतो अनेकेहि अकुसलेहि धम्मेहि सद्धिं अविज्जासवो उप्पज्जति, सब्बेसं वा अकुसलधम्मानं अविज्जापुब्बङ्गमत्ता इदंसच्चाभिनिवेसकायगन्थेन सिद्धेन तस्स हेतुभूतो अविज्जासवो सिद्धो होति।&lt;br&gt;&#xA;यस्मा पन आसवा एव परिबुद्धा वट्टस्मिं ओहनन्ति ओसादेन्तीति ‘‘ओघा’’ति वुच्चन्ति, तस्मा वुत्तं – ‘‘तस्स इमे चत्तारो आसवा’’तिआदि।&lt;br&gt;&#xA;अनुसयसहगताति अनुसयभावं अप्पटिक्खिपित्वा गता पवत्ता, अनुसयभूता वा। अज्झासयन्ति चित्तम्। अनुपविट्ठाति ओगाळ्हा। हदयं आहच्च तिट्ठन्तीति चित्तस्स अब्भन्तरसङ्खातं हदयं आहन्त्वा तिट्ठन्ति। तथा हि वुत्तं अट्ठसालिनियं (ध॰ स॰ अट्ठ॰ ५) ‘‘अब्भन्तरट्ठेन हदय’’न्ति। तेन वुच्चन्ति सल्लाति यस्मा अज्झासयं अनुपविट्ठा हदयं आहच्च तिट्ठन्ति, तेन वुच्चन्ति ‘‘सल्ला’’ति। पीळाजननं दुरुद्धरणता च सल्लट्ठो। ‘‘एसो मे अत्ता’’ति गहणमुखेन ‘‘एसोहमस्मी’’ति गहणं होतीति दिट्ठिं निस्सायपि मानं जप्पेन्तीति आह ‘‘दिट्ठोघेन मानसल्लो’’ति।&lt;br&gt;&#xA;परियादिन्नन्ति अञ्ञस्स ओकासं अदत्वा समन्ततो गहितम्। चतूसु धम्मेसु सण्ठहतीति आरम्मणपच्चयताय आरम्मणभूतेसु चतूसु धम्मेसु पतिट्ठहति। तानि सरूपतो दस्सेति ‘‘रूपे वेदनाय सञ्ञाय सङ्खारेसू’’ति। नन्दूपसेचनेनाति लोभसहगतस्स सम्पयुत्ता नन्दी सहजातकोटिया , इतरस्स उपनिस्सयकोटिया उपसेचनन्ति नन्दूपसेचनं, तेन नन्दूपसेचनेन। केन पन तं नन्दूपसेचनन्ति आह – ‘‘रागसल्लेन नन्दूपसेचनेन विञ्ञाणेना’’ति।&lt;br&gt;&#xA;तत्थ रागसल्लेनाति रागसल्लेन हेतुभूतेन नन्दूपसेचनेन विञ्ञाणेनाति इत्थम्भूतलक्खणे करणवचनम्। रूपूपगा विञ्ञाणट्ठितीति रूपमेव आरम्मणकरणवसेन उपगन्तब्बतो, विञ्ञाणस्स पतिट्ठाभावतो च रूपूपगा विञ्ञाणट्ठिति। तिट्ठति एत्थाति ठिति। पञ्चवोकारभवस्मिञ्हि अभिसङ्खारविञ्ञाणं रूपक्खन्धं निस्साय तिट्ठति। दोससल्लेनाति सहजातेन दोससल्लेन। यदा वेदनूपगा विञ्ञाणट्ठिति वुच्चति, तदा उपनिस्सयकोटियाव नन्दिया उपसित्तं विञ्ञाणं दट्ठब्बम्। वेदनापि दोमनस्सवेदनाव। यदा च उपनिस्सयपच्चयभूतेन दोससल्लेन वेदनूपगा विञ्ञाणट्ठिति वुच्चति, तदा सहजातकोटिया, उपनिस्सयकोटिया वा नन्दिया उपसित्तं विञ्ञाणं दट्ठब्बम्। वेदना पन तिस्सोपि तिस्सन्नं वेदनानं आरम्मणूपनिस्सयभावतो। तत्थ पठमनयो दोमनस्सारम्मणस्स अभिसङ्खारविञ्ञाणस्स वसेन वुत्तो। दुतियो सब्बवेदनारम्मणस्स वसेनापि दट्ठब्बम्।&lt;br&gt;&#xA;मानसल्लेनाति मानसल्लेन सहजातेन, उपनिस्सयभूतेन वा। मोहसल्लेनाति एत्थापि एसेव नयो। एत्थ च अनादिमतिसंसारे इत्थिपुरिसा रूपाभिरामाति रागसल्लवसेन पठमा विञ्ञाणट्ठिति योजिता। सब्बायपि वेदनाय दुक्खपरियायसब्भावतो दुक्खाय च दोसो अनुसेतीति दोससल्लवसेन दुतिया, सञ्ञावसेन ‘‘सेय्योहमस्मी’’ति मञ्ञना होतीति मानसल्लवसेन ततिया, सङ्खारेसु समूहघनं दुब्बिनिब्भोगन्ति मोहसल्लवसेन चतुत्थी विञ्ञाणट्ठिति योजिताति दट्ठब्बा।&lt;br&gt;&#xA;उपत्थद्धन्ति ओलुब्भारम्मणभूताहि विञ्ञाणट्ठितीहि उपत्थम्भितम्। तञ्च कम्मन्ति यं ‘‘चेतना चेतसिक’’न्ति पुब्बे (नेत्ति॰ ८२) वुत्तम्। इमे च किलेसाति इमे च दसवत्थुका किलेसा। सेसं सुविञ्ञेय्यमेव।&lt;br&gt;&#xA;८५. इदानि आहारादयो नयानं संकिलेसपक्खे दिसाभावेन ववत्थपेतुं ‘‘इमा चतस्सो दिसा’’तिआदि आरद्धं, तं उत्तानमेव। पुन कबळीकारो आहारोतिआदि आहारादीसुयेव यस्स पुग्गलस्स उपक्किलेसा, तं विभजित्वा दस्सेतुं आरद्धम्। तत्थ दसन्नं सुत्तानन्ति एकदेसेसु समुदायवोहारेन वुत्तम्। समुदायेसु हि पवत्ता समञ्ञा अवयवेसुपि दिस्सति , ‘‘यथा पटो दड्ढो, समुद्दो दिट्ठो’’ति च। एको अत्थोति एकस्स अत्थस्स निप्फादनतो वुत्तम्। ब्यञ्जनमेव नानन्ति एत्थ ब्यञ्जनग्गहणेन ब्यञ्जनत्थोपि गहितोति दट्ठब्बम्। दसहिपि सुत्तपदेहि सवत्थुका तण्हा वुत्ता। तण्हा च रागचरितं पुग्गलं खिप्पं दूसेतीति आह – ‘‘इमे रागचरितस्स पुग्गलस्स उपक्किलेसा’’ति। यथा च पठमदिसाभावेन वुत्तधम्मा रागचरितस्स उपक्किलेसा, एवं दुतियदिसाभावेन वुत्तधम्मा दोसचरितस्स। ततियचतुत्थदिसाभावेन वुत्तधम्मा यथाक्कमं दिट्ठिचरितस्स मन्दस्स तिक्खस्स च उपक्किलेसा वुत्ता। तेसं उपक्किलेसभावो वुत्तनयानुसारेन वेदितब्बो।&lt;br&gt;&#xA;आहारविपल्लासादयो यदिपि सब्बेहि तीहि विमोक्खमुखेहि पुब्बभागे यथारहं परिञ्ञेय्या पहातब्बा च। यस्स पन दुक्खानुपस्सना पुरिमे आहारद्वये दुक्खाकारेन बहुलं पवत्तति, तस्स वसेन यो च कबळीकारो आहारो, यो च फस्सो आहारो, इमे अप्पणिहितेन विमोक्खमुखेन परिञ्ञं गच्छन्तीति वुत्तम्। एस नयो सेसेसु। एवञ्चेतं, न अञ्ञथा। न हि अरियमग्गानं विय पहातब्बेसु विमोक्खमुखानं परिञ्ञेय्यपहातब्बेसु कोचि नियमो सम्भवति। इति सब्बे लोकवट्टानुसारिनो धम्मा निय्यन्ति, ते लोका तीहि विमोक्खमुखेहीति निगमनम्। तस्सत्थो – इति एवं वुत्तप्पकारा सब्बे आहारादयो लोकसङ्खातवट्टानुसारिनो धम्मा ते लोकभूता वट्टतो निय्यन्ति अनिच्चानुपस्सनादीहि तीहि विमोक्खमुखेहीति।&lt;br&gt;&#xA;८६. एवं संकिलेसपक्खे दिसाभूतधम्मे निद्दिसित्वा इदानि वोदानपक्खे दिसाभूतधम्मे दस्सेतुं ‘‘चतस्सो पटिपदा’’तिआदि वुत्तम्। तत्थ दिब्बब्रह्मअरियआनेञ्जविहारोति चत्तारो विहारा। मानप्पहानआलयसमुग्घातअविज्जापहानभवूपसमा चत्तारो अच्छरिया अब्भुता धम्मा। सच्चाधिट्ठानादीनि चत्तारि अधिट्ठानानि। छन्दसमाधिभावनादयो चतस्सो समाधिभावना। इन्द्रियसंवरो तपसङ्खातो पुञ्ञधम्मो बोज्झङ्गभावना सब्बूपधिपटिनिस्सग्गसङ्खातं निब्बानञ्चाति चत्तारो सुखभागिया धम्मा वेदितब्बाति।&lt;br&gt;&#xA;पठमा पटिपदातिआदि पटिपदासतिपट्ठानादीनं अभेदसन्दस्सनम्। यदि एवं कस्मा विसुं गहणं कतन्ति? दसवत्थुकस्स किलेसपुञ्जस्स पटिपक्खभावदस्सनत्थं पटिपदादिदसकनिद्देसो। तथा हि वक्खति – ‘‘चत्तारो आहारा तेसं पटिपक्खो चतस्सो पटिपदा’’तिआदि (नेत्ति॰ ८७)। किञ्चापि चतूसु सतिपट्ठानेसु ‘‘इदं नाम सतिपट्ठानं इमाय एव पटिपदाय इज्झती’’ति नियमो नत्थि, तथापि पठमाय पटिपदाय पठमं सतिपट्ठानं सम्भवतीति सम्भववसेन एवं वुत्तं – ‘‘पठमा पटिपदा, पठमं सतिपट्ठान’’न्ति। यस्मा पन आहारविपल्लासादीनं विय पटिपदासतिपट्ठानादीनं अत्थतो नानत्तं नत्थि। सतिपट्ठानानियेव हि तथा तथा पटिपज्जमानानि दुक्खापटिपदादन्धाभिञ्ञादिनामकानि होन्ति, तस्मा यथा संकिलेसपक्खे ‘‘पठमे आहारे पठमो विपल्लासो’’तिआदिना अधिकरणभेदेन वुत्तं, एवं अधिकरणभेदं अकत्वा ‘‘पठमा पटिपदा, पठमं सतिपट्ठान’’न्तिआदि वुत्तम्। सेसेसुपि एसेव नयो।&lt;br&gt;&#xA;अन्धस्स पब्बतारोहनं विय कदाचिदेव उप्पज्जनकं अच्छरियं, अच्छरायोग्गं अच्छरियन्ति पोराणा। अभूतपुब्बं भूतन्ति अब्भुतम्। उभयम्पेतं विम्हयावहस्स अधिवचनम्। न हि मानप्पहानादितो अञ्ञं दुरभिसम्भवतरं विम्हनीयञ्च उपलब्भतीति अधितिट्ठति एतेन, एत्थ वा अधिट्ठानमत्तमेव वा तन्ति अधिट्ठानम्। सच्चञ्च तं अधिट्ठानञ्च, सच्चस्स वा अधिट्ठानं, सच्चं अधिट्ठानं एतस्साति वा सच्चाधिट्ठानम्। सेसेसुपि एसेव नयो। समाधि एव भावेतब्बताय समाधिभावना। सुखं भजतीति सुखभागियो, सुखभागस्स वा सुखकोट्ठासस्स हितोति सुखभागियो। एकस्सपि सत्तस्स असुभभावनादयो विय एकदेसे अवत्तित्वा अनवसेसपरियादानतो नत्थि एतिस्सा पमाणन्ति अप्पमञ्ञा।&lt;br&gt;&#xA;पठमा पटिपदा भाविता बहुलीकता पठमं सतिपट्ठानं परिपूरेतीति पठमाय पटिपदाय भावनाबहुलीकारो पठमस्स सतिपट्ठानस्स भावनापारिपूरीति अत्थो। सेसपदेसुपि एसेव नयो। यथा हि अरियमग्गे भाविते सतिपट्ठानादयो बोधिपक्खियधम्मा सब्बेपि भाविता एव होन्ति, एवंसम्पदमिदं दट्ठब्बम्।&lt;br&gt;&#xA;कायानुपस्सनाय कामरागस्स उजुविपच्चनीकभावतो ‘‘पठमो सतिपट्ठानो भावितो बहुलीकतो कामपटिपक्खं पठमं झानं परिपूरेती’’ति वुत्तम्। तथा पीतिपटिसंवेदनादिवसेन पवत्तमानं दुतियं सतिपट्ठानं, सप्पीतिकस्स दुतियज्झानस्स चित्तस्स अभिप्पमोदनवसेन पवत्तमानं ततियं सतिपट्ठानं उक्कंसगतसुखस्स ततियज्झानस्स अनिच्चविरागादिवसेन पवत्तिया सङ्खारेसु उपेक्खकं चतुत्थं सतिपट्ठानं उपेक्खासतिपारिसुद्धिभावतो चतुत्थज्झानस्स पारिपूरिया संवत्तति।&lt;br&gt;&#xA;यस्मा पन रूपावचरपठमज्झानं रूपावचरसमापत्तीनं, दुतियज्झानं ब्यापादवितक्कादिदूरीभावेन ब्रह्मविहारानं, ततियज्झानं पीतिविरागेन सुखेन विपस्सनाय अधिट्ठानभूतं अरियविहारानं, चतुत्थज्झानं उपेक्खासतिपारिसुद्धिआनेञ्जप्पत्तं आनेञ्जविहारानं विसेसतो पच्चयो होति, तस्मा ‘‘पठमं झानं भावितं बहुलीकतं पठमं विहारं परिपूरेती’’तिआदि वुत्तम्। इति यो यस्स विसेसपच्चयो, सो तं परिपूरेतीति वुत्तोति दट्ठब्बम्।&lt;br&gt;&#xA;८७. इदानि पटिपदादयो वोदानपक्खे दिसाभावेन ववत्थपेतुं ‘‘तत्थ इमा चतस्सो दिसा’’तिआदि वुत्तम्। तं सुविञ्ञेय्यमेव। पुन ‘‘पठमा पटिपदा’’तिआदि पटिपदाचतुक्कादीसु येन यस्स पुग्गलस्स वोदानं, तं विभजित्वा दस्सेतुं आरद्धम्। तं हेट्ठा वुत्तनयमेव। यदिपि तीसु विमोक्खमुखेसु ‘‘इदं नाम विमोक्खमुखं इमाय एव पटिपदाय इज्झती’’ति नियमो नत्थि। येसं पन पुग्गलानं पुरिमाहि द्वीहि पटिपदाहि अप्पणिहितेन विमोक्खमुखेन अरियमग्गाधिगमो। तथा यस्स ततियाय पटिपदाय सुञ्ञतविमोक्खमुखेन, यस्स च चतुत्थाय पटिपदाय अनिमित्तविमोक्खमुखेन अरियमग्गाधिगमो, तेसं पुग्गलानं वसेन अयं पटिपदाविमोक्खमुखसंसन्दना। सतिपट्ठानादीहि विमोक्खमुखसंसन्दनायपि एसेव नयो।&lt;br&gt;&#xA;तेसं विक्कीळितन्ति तेसं असन्तासनजवपरक्कमादिविसेसयोगेन सीहानं बुद्धानं पच्चेकबुद्धानं बुद्धसावकानञ्च विक्कीळितं विहरणम्। यदिदं आहारादिकिलेसवत्थुसमतिक्कमनमुखेन सपरसन्ताने पटिपदादिसम्पादना। इदानि आहारादीनं पटिपदादीहि येन समतिक्कमनं, तं नेसं पटिपक्खभावं दस्सेन्तो ‘‘चत्तारो आहारा तेसं पटिपक्खो चतस्सो पटिपदा’’तिआदिमाह। तत्थ तेसं पटिपक्खभावो पहातब्बभावो पहायकभावो च आहारविञ्ञाणट्ठितीनञ्चेत्थ पहातब्बभावो तप्पटिबन्धछन्दरागवसेन दट्ठब्बो। तत्थ ‘‘विक्कीळितं भावना सच्छिकिरिया चा’’तिआदि तस्सायं सङ्खेपत्थो – तेसं विक्कीळितन्ति एत्थ यदेतं विक्कीळितं नाम भावेतब्बानं बोधिपक्खियधम्मानं भावना, सच्छिकातब्बानं फलनिब्बानानं सच्छिकिरिया च। तथा पहातब्बस्स दसवत्थुकस्स किलेसपुञ्जस्स तदङ्गादिवसेन पहानं ब्यन्तीकिरिया अनवसेसनन्ति। इदानि तं सङ्खेपेन दस्सेन्तो ‘‘इन्द्रियाधिट्ठानं विक्कीळितं विपरियासानधिट्ठान’’न्ति आह।&lt;br&gt;&#xA;इन्द्रियाधिट्ठानन्ति इन्द्रियानं पवत्तनं भावना सच्छिकिरिया च। विपरियासानधिट्ठानन्ति विपल्लासानं अपवत्तनं पहानं अनुप्पादनम्। इन्द्रियानि सद्धम्मगोचरोति इन्द्रियानि चेत्थ सद्धम्मस्स गोचरभूतानि पवत्तिहेतूति अधिप्पेतानि सद्धिन्द्रियादीनीति अत्थो। विपरियासा किलेसगोचरोति विपल्लासा संकिलेसपक्खस्स पवत्तिट्ठानं पवत्तिहेतूति। अयं वुच्चति सीहविक्कीळितस्स नयस्स भूमीति यायं ‘‘चत्तारो आहारा’’तिआदिना संकिलेसपक्खे दसन्नं चतुक्कानं, ‘‘चतस्सो पटिपदा’’तिआदिना वोदानपक्खेपि दसन्नं चतुक्कानं तण्हाचरितादीनं उपक्किलेसवोदानविभावनामुखेन निद्धारणा, अयं सीहविक्कीळितस्स नयस्स भूमि नाम।&lt;br&gt;&#xA;८८. इदानि उग्घटितञ्ञुआदिपुग्गलत्तयवसेन तिपुक्खलनयस्स भूमिं विभावेतुकामो यस्मा पन नयानं अञ्ञमञ्ञानुप्पवेसस्स इच्छितत्ता सीहविक्कीळितनयतो तिपुक्खलनयो निग्गच्छति, तस्मा पटिपदाविभागतो चत्तारो पुग्गले सीहविक्कीळितनयस्स भूमिं निद्दिसित्वा ततो एव उग्घटितञ्ञुआदिपुग्गलत्तये निद्धारेतुं ‘‘तत्थ ये दुक्खाय पटिपदाया’’तिआदि आरद्धम्। तत्थ इमे द्वे पुग्गलाति इमे पुरिमानं द्विन्नं पटिपदानं वसेन द्वे पुग्गला। एस नयो इतरत्थापि। पुन ‘‘तत्थ ये दुक्खाय पटिपदाया’’तिआदि यथावुत्तपुग्गलचतुक्कतो उग्घटितञ्ञुआदिपुग्गलत्तयं निद्धारेतुं वुत्तम्। तत्थ यो साधारणायाति दुक्खापटिपदाय खिप्पाभिञ्ञाय, सुखापटिपदाय दन्धाभिञ्ञाय च निय्यातीति सम्बन्धो। कथं पन पटिपदाद्वयं एकस्स सम्भवतीति? नयिदमेवं दट्ठब्बम्। एकस्स पुग्गलस्स एकस्मिं द्वे पटिपदा सम्भवन्तीति। यथावुत्तासु पन द्वीसु पटिपदासु यो याय कायचि निय्याति, अयं विपञ्चितञ्ञूति अयमेत्थ अधिप्पायो। यस्मा पन अट्ठसालिनियं (ध॰ स॰ अट्ठ॰ ३५०) पटिपदा चलति न चलतीति विचारणायं ‘‘चलती’’ति वुत्तं, तस्मा एकस्सपि पुग्गलस्स झानन्तरमग्गन्तरेसु पटिपदाभेदो इच्छितोवाति।&lt;br&gt;&#xA;‘‘तत्थ भगवा’’तिआदिना देसनाविभागेहिपि तमेव पुग्गलविभागं विभावेति। तं हेट्ठा वुत्तनयमेव। तत्थ अधिचित्तन्ति अधिचित्तसिक्खञ्चाति च-सद्दो लुत्तनिद्दिट्ठो। तेन अधिचित्तसिक्खञ्च अधिपञ्ञासिक्खञ्च विपञ्चितञ्ञुस्स पञ्ञपेतीति अत्थो। अधिसीलन्ति एत्थापि एसेव नयो। अधिसीलसिक्खं अधिचित्तसिक्खं अधिपञ्ञासिक्खञ्चाति योजेतब्बम्।&lt;br&gt;&#xA;चत्तारि हुत्वा तीणि भवन्तीति लिङ्गविपल्लासेन वुत्तं, चत्तारो पुग्गला हुत्वा तयो पुग्गला होन्तीति अत्थो।&lt;br&gt;&#xA;अयं संकिलेसोति अयं अकुसलमूलादिद्वादसत्तिकसङ्गहो संकिलिस्सति एतेनाति संकिलेसोति कत्वा। इदं वोदानन्ति एत्थापि एसेव नयो।&lt;br&gt;&#xA;तीणि हुत्वा द्वे भवन्तीति नन्दियावट्टनयस्स दिसाभूतधम्मदस्सनत्थं वुत्तम्। तेनेवाह – ‘‘तण्हा च अविज्जा चा’’तिआदि, तं सब्बं सुविञ्ञेय्यमेव।&lt;br&gt;&#xA;कस्मा पनेत्थ नयानं उद्देसानुक्कमेन निद्देसो न कतोति? नयानं नयेहि सम्भवदस्सनत्थम्। पठमनयतो हि पुग्गलाधिट्ठानवसेन ततियनयस्स, ततियनयतो च दुतियनयस्स सम्भवोति इमस्स विसेसस्स दस्सनत्थं पठमनयानन्तरं ततियनयो, ततियनयानन्तरञ्च दुतियनयो निद्दिट्ठो। धम्माधिट्ठानवसेन पन ततियनयतो दुतियनयो, दुतियनयतो पठमनयोपि सम्भवतीति इमस्स विसेसस्स दस्सनत्थं अन्ते ‘‘तण्हा च अविज्जा चा’’तिआदिना पठमनयस्स भूमि दस्सिता। तेनेव हि ‘‘चत्तारि हुत्वा तीणि भवन्ति, तीणि हुत्वा द्वे भवन्ती’’ति वुत्तम्। यदि एवं ‘‘द्वे हुत्वा चत्तारि भवन्ति, द्वे हुत्वा तीणि भवन्ति, तीणि हुत्वा चत्तारि भवन्ती’’ति अयम्पि नयो वत्तब्बो सियाति? सच्चमेतं, अयं पन नयो अत्थतो दस्सितो एवाति कत्वा न वुत्तो। यस्मा तिण्णं अत्थनयानं अञ्ञमञ्ञं अनुप्पवेसो इच्छितो, सति च अनुप्पवेसे ततो विनिग्गमोपि सम्भवति एवाति। अयञ्च अत्थो पेटकोपदेसेन विभावेतब्बो।&lt;br&gt;&#xA;तत्थायं आदितो पट्ठाय विभावना – चत्तारो पुग्गला तण्हाचरितो दुविधो मुदिन्द्रियो तिक्खिन्द्रियो च। तथा दिट्ठिचरितोति। तत्थ तण्हाचरितो मुदिन्द्रियो दुक्खाय पटिपदाय दन्धाभिञ्ञाय निय्याति, तिक्खिन्द्रियो दुक्खाय पटिपदाय खिप्पाभिञ्ञाय निय्याति, दिट्ठिचरितो पन मुदिन्द्रियो सुखाय पटिपदाय दन्धाभिञ्ञाय निय्याति, तिक्खिन्द्रियो सुखाय पटिपदाय खिप्पाभिञ्ञाय निय्याति। इति इमासु पटिपदासु यथारहं ठितेहि तण्हाचरितदिट्ठिचरितेहि चत्तारो आहारा तप्पटिबन्धछन्दरागप्पहानेन पहातब्बा। चत्तारो सतिपट्ठाने भावेत्वा चत्तारो विपल्लासा दट्ठब्बाति सब्बो यथावुत्तनयो अनुगन्तब्बो।&lt;br&gt;&#xA;तत्थायं पाळि – तत्थ ये दिट्ठिचरिता सत्ता, ते कामेसु दोसदिट्ठी, न च ये कामेसु अनुसया समूहता, ते अत्तकिलमथानुयोगमनुयुत्ता विहरन्ति। तेसं सत्था वा धम्मं देसेति अञ्ञतरो वा गरुट्ठानियो सब्रह्मचारी ‘‘कामेहि नत्थि अत्थो’’ति, ते च पुब्बेयेव कामेहि अनत्थिका , इति कामे अप्पकसिरेन पटिनिस्सज्जन्ति, ते चेतसिकेन दुक्खेन अनज्झोसिता। तेन वुच्चति ‘‘सुखा पटिपदा’’ति। ये पन तण्हाचरिता सत्ता, ते कामेसु अज्झोसिता, तेसं सत्था वा धम्मं देसेति अञ्ञतरो वा भिक्खु ‘‘कामेहि नत्थि अत्थो’’ति, ते पियरूपं दुक्खेन पटिनिस्सज्जन्ति। तेन वुच्चति ‘‘दुक्खा पटिपदा’’ति। इति इमे सब्बे सत्ता द्वीसु पटिपदासु समोसरणं गच्छन्ति दुक्खायञ्च सुखायञ्च।&lt;br&gt;&#xA;तत्थ ये दिट्ठिचरिता सत्ता, ते द्विधा तिक्खिन्द्रिया च मुदिन्द्रिया च। तत्थ ये दिट्ठिचरिता सत्ता तिक्खिन्द्रिया, ते सुखेन पटिनिस्सज्जन्ति, खिप्पञ्च अभिसमेन्ति। तेन वुच्चति – ‘‘सुखा पटिपदा खिप्पाभिञ्ञा’’ति। तत्थ ये दिट्ठिचरिता सत्ता मुदिन्द्रिया पठमं तिक्खिन्द्रियं उपादाय दन्धतरं अभिसमेन्ति, ते सुखेन पटिनिस्सज्जन्ति, दन्धञ्च अभिसमेन्ति। तेन वुच्चति – ‘‘सुखा पटिपदा दन्धाभिञ्ञा’’ति। तत्थ तण्हाचरिता सत्ता दुविधा तिक्खिन्द्रिया च मुदिन्द्रिया च। तत्थ ये तण्हाचरिता सत्ता तिक्खिन्द्रिया, ते दुक्खेन पटिनिस्सज्जन्ति, खिप्पञ्च अभिसमेन्ति। तेन वुच्चति – ‘‘दुक्खा पटिपदा खिप्पाभिञ्ञा’’ति। तत्थ ये तण्हाचरिता सत्ता मुदिन्द्रिया पठमं तिक्खिन्द्रियं उपादाय दन्धतरं अभिसमेन्ति, ते दुक्खेन पटिनिस्सज्जन्ति, दन्धञ्च अभिसमेन्ति। तेन वुच्चति – ‘‘दुक्खा पटिपदा दन्धाभिञ्ञा’’ति। इमा चतस्सो पटिपदायो अपञ्चमा अछट्ठा। ये हि केचि निब्बुता निब्बायन्ति निब्बायिस्सन्ति वा इमाहि चतूहि पटिपदाहि अनञ्ञाहि, अयं पटिपदा चतुक्कमग्गेन किलेसे निद्दिसति। या चतुक्कमग्गेन अरियधम्मेसु निद्दिसितब्बा, अयं वुच्चति सीहविक्कीळितो नाम नयो।&lt;br&gt;&#xA;तत्रिमे चत्तारो आहारा, चत्तारो विपल्लासा उपादाना योगा गन्था आसवा ओघा सल्ला विञ्ञाणट्ठितियो अगतिगमनानीति एवं इमानि सब्बानि दस पदानि। अयं सुत्तस्स संसन्दना।&lt;br&gt;&#xA;चत्तारो आहारा, तत्थ यो च कबळीकारो आहारो, यो च फस्सो आहारो, इमे तण्हाचरितेन पहातब्बा। तत्थ यो च मनोसञ्चेतनाहारो, यो च विञ्ञाणाहारो, इमे दिट्ठिचरितेन पहातब्बा।&lt;br&gt;&#xA;तत्थ पठमो आहारो पठमो विपल्लासो, दुतियो आहारो दुतियो विपल्लासो, ततियो आहारो ततियो विपल्लासो, चतुत्थो आहारो चतुत्थो विपल्लासो, इमे चत्तारो विपल्लासा अपञ्चमा अछट्ठा। इदञ्च पमाणा चत्तारो आहारा।&lt;br&gt;&#xA;तत्थ पठमे विपल्लासे ठितो कामे उपादियति, इदं कामुपादानम्। दुतिये विपल्लासे ठितो अनागतं भवं उपादियति, इदं सीलब्बतुपादानम्। ततिये विपल्लासे ठितो विपरीतदिट्ठिं उपादियति, इदं दिट्ठुपादानम्। चतुत्थे विपल्लासे ठितो खन्धे अत्ततो उपादियति, इदं अत्तवादुपादानम्।&lt;br&gt;&#xA;तत्थ कामुपादाने ठितो कामे अभिज्झाय गन्थति, अयं अभिज्झाकायगन्थो। सीलब्बतुपादाने ठितो ब्यापादं गन्थति, अयं ब्यापादकायगन्थो। दिट्ठुपादाने ठितो परामासं गन्थति, अयं परामासकायगन्थो। अत्तवादुपादाने ठितो पपञ्चेन्तो गन्थति, अयं इदंसच्चाभिनिवेसकायगन्थो।&lt;br&gt;&#xA;तस्स गन्थगन्थिता किलेसा आसवन्ति। किं पन वुच्चति आसवन्तीति? विप्पटिसारा। ये विप्पटिसारा, ते अनुसया। तत्थ अभिज्झाकायगन्थेन कामासवो, ब्यापादकायगन्थेन भवासवो, परामासकायगन्थेन दिट्ठासवो, इदंसच्चाभिनिवेसकायगन्थेन अविज्जासवो।&lt;br&gt;&#xA;ते चत्तारो आसवा वेपुल्लं गता ओघा होन्ति, तेन वुच्चन्ति ‘‘ओघा’’ति। तत्थ कामासवो कामोघो, भवासवो भवोघो, अविज्जासवो अविज्जोघो, दिट्ठासवो दिट्ठोघो।&lt;br&gt;&#xA;ते चत्तारो ओघा आसयमनुपविट्ठा अनुसयसहगता वुच्चन्ति सल्लाति हदयमाहच्च तिट्ठन्ति। तत्थ कामोघो रागसल्लं, भवोघो दोससल्लं, अविज्जोघो मोहसल्लं, दिट्ठोघो दिट्ठिसल्लम्।&lt;br&gt;&#xA;इमेहि चतूहि सल्लेहि परियादिन्नं विञ्ञाणं चतूसु धम्मेसु तिट्ठति रूपे वेदनाय सञ्ञाय सङ्खारेसु। इमा चतस्सो विञ्ञाणट्ठितियो। तत्थ रागसल्लेन नन्दूपसेचनं रूपूपगं विञ्ञाणं तिट्ठति। दोससल्लेन वेदनूपगम्। मोहसल्लेन सञ्ञूपगम्। दिट्ठिसल्लेन नन्दूपसेचनं सङ्खारूपगं विञ्ञाणं तिट्ठति।&lt;br&gt;&#xA;चतूहि विञ्ञाणट्ठितीहि चतुब्बिधं अगतिं गच्छन्ति छन्दा दोसा भया मोहा। रागेन छन्दा अगतिं गच्छति, दोसेन दोसा अगतिं गच्छति, मोहेन मोहा अगतिं गच्छति, दिट्ठिया भया अगतिं गच्छति, इति इमानि च कम्मानि इमे च किलेसा अयं संसारहेतु।&lt;br&gt;&#xA;तत्थिमा चतस्सो दिसा कबळीकारो आहारो ‘‘असुभे सुभ’’न्ति विपल्लासो कामुपादानं कामयोगो अभिज्झाकायगन्थो कामासवो कामोघो रागसल्लं रूपूपगा विञ्ञाणट्ठिति छन्दा अगतिगमनं, अयं पठमा दिसा।&lt;br&gt;&#xA;फस्सो आहारो ‘‘दुक्खे सुख’’न्ति विपल्लासो सीलब्बतुपादानं भवयोगो ब्यापादकायगन्थो भवासवो भवोघो दोससल्लं वेदनूपगा विञ्ञाणट्ठिति दोसा अगतिगमनं, अयं दुतिया दिसा।&lt;br&gt;&#xA;मनोसञ्चेतनाहारो ‘‘अनत्तनि अत्ता’’ति विपल्लासो दिट्ठुपादानं दिट्ठियोगो परामासकायगन्थो दिट्ठासवो दिट्ठोघो दिट्ठिसल्लं सञ्ञूपगा विञ्ञाणट्ठिति भया अगतिगमनं, अयं ततिया दिसा।&lt;br&gt;&#xA;विञ्ञाणाहारो ‘‘अनिच्चे निच्च’’न्ति विपल्लासो अत्तवादुपादानं अविज्जायोगो इदंसच्चाभिनिवेसोकायगन्थो अविज्जासवो अविज्जोघो मोहसल्लं सङ्खारूपगा विञ्ञाणट्ठिति मोहा अगतिगमनं, अयं चतुत्थी दिसा। इति इमेसं दसन्नं सुत्तानं पठमेन पदेन पठमाय दिसाय आलोकनं, दुतियेन पदेन दुतियाय दिसाय, ततियेन पदेन ततियाय दिसाय, चतुत्थेन पदेन चतुत्थिया दिसाय आलोकनं, अयं वुच्चति दिसा आलोकना। इमिना नयेन सब्बे किलेसा चतूसु पदेसु पक्खिपितब्बा। अयं अकुसलपक्खो।&lt;br&gt;&#xA;चतस्सो पटिपदा, चत्तारि झानानि, चत्तारो सतिपट्ठाना, चत्तारो विहारा दिब्बो ब्रह्मा अरियो आनेञ्जो, चत्तारो सम्मप्पधाना, चत्तारो अच्छरिया अब्भुता धम्मा, चत्तारो अधिट्ठाना, चत्तारो समाधयो छन्दसमाधि वीरियसमाधि चित्तसमाधि वीमंसासमाधि, चत्तारो धम्मा सुखभागिया नाञ्ञत्र बोज्झङ्गा नाञ्ञत्र तपसा नाञ्ञत्र इन्द्रियसंवरा नाञ्ञत्र सब्बनिस्सग्गा, चत्तारि अप्पमाणानि।&lt;br&gt;&#xA;तत्थ दुक्खा पटिपदा दन्धाभिञ्ञा भावियमाना बहुलीकरियमाना पठमं झानं परिपूरेति, पठमं झानं परिपुण्णं पठमं सतिपट्ठानं परिपूरेति, पठमं सतिपट्ठानं परिपुण्णं पठमं विहारं परिपूरेति, पठमो विहारो परिपुण्णो पठमं सम्मप्पधानं परिपूरेति, पठमं सम्मप्पधानं परिपुण्णं पठमं अच्छरियं अब्भुतं धम्मं परिपूरेति, पठमो अच्छरियो अब्भुतो धम्मो परिपुण्णो पठमं अधिट्ठानं परिपूरेति, पठमं अधिट्ठानं परिपुण्णं छन्दसमाधिं परिपूरेति, छन्दसमाधि परिपुण्णो इन्द्रियसंवरं परिपूरेति, इन्द्रियसंवरो परिपुण्णो पठमं अप्पमाणं परिपूरेति। एवं याव सब्बनिस्सग्गा चतुत्थं अप्पमाणं परिपूरेति।&lt;br&gt;&#xA;तत्थ पठमा च पटिपदा पठमञ्च झानं पठमञ्च सतिपट्ठानं दिब्बो च विहारो पठमञ्च सम्मप्पधानं पठमो च अच्छरियो अब्भुतो धम्मो सच्चाधिट्ठानञ्च छन्दसमाधि च इन्द्रियसंवरो च मेत्ता च अप्पमाणम्। अयं पठमा दिसा।&lt;br&gt;&#xA;दुतिया च पटिपदा खिप्पाभिञ्ञा दुतियञ्च झानं दुतियञ्च सतिपट्ठानं ब्रह्मा च विहारो दुतियञ्च सम्मप्पधानं दुतियो च अच्छरियो अब्भुतो धम्मो चागाधिट्ठानञ्च चित्तसमाधि च तपो च करुणा च अप्पमाणम्। अयं दुतिया दिसा।&lt;br&gt;&#xA;ततिया च पटिपदा दन्धाभिञ्ञा ततियञ्च झानं ततियञ्च सतिपट्ठानं अरियो च विहारो ततियञ्च सम्मप्पधानं ततियो च अच्छरियो अब्भुतो धम्मो सच्चाधिट्ठानञ्च वीरियसमाधि च बोज्झङ्गा च मुदिता च अप्पमाणम्। अयं ततिया दिसा।&lt;br&gt;&#xA;चतुत्थी च पटिपदा खिप्पाभिञ्ञा चतुत्थञ्च झानं चतुत्थञ्च सतिपट्ठानं आनेञ्जो च विहारो चतुत्थञ्च सम्मप्पधानं चतुत्थो च अच्छरियो अब्भुतो धम्मो उपसमाधिट्ठानञ्च वीमंसासमाधि च सब्बनिस्सग्गो च उपेक्खा च अप्पमाणम्। अयं चतुत्थी दिसा। इमासं चतुन्नं दिसानं या आलोकना, अयं वुच्चति दिसालोचनो नाम नयो।&lt;br&gt;&#xA;तत्थायं योजना – चत्तारो च आहारा, चतस्सो च पटिपदा, चत्तारो च विपल्लासा, चत्तारो च सतिपट्ठाना, चत्तारि च उपादानानि, चत्तारि च झानानि, चत्तारो च योगा, चत्तारो च विहारा, चत्तारो च गन्था, चत्तारो च सम्मप्पधाना, चत्तारो च आसवा, चत्तारो च अच्छरिया अब्भुता धम्मा, चत्तारो च ओघा, चत्तारि च अधिट्ठानानि, चत्तारि च सल्लानि, चत्तारो च समाधयो, चतस्सो च विञ्ञाणट्ठितियो, चत्तारो च सुखभागिया धम्मा, चत्तारि च अगतिगमनानि चत्तारि च अप्पमाणानि। इति कुसलाकुसलानं पक्खपटिपक्खवसेन योजना। अयं सीहविक्कीळिते दिसालोचनो नयो।&lt;br&gt;&#xA;तस्स चत्तारि सामञ्ञफलानि परियोसानं, तत्थ पठमाय दिसाय सोतापत्तिफलं परियोसानं, दुतियाय सकदागामिफलं, ततियाय अनागामिफलं, चतुत्थिया अरहत्तफलं परियोसानन्ति।&lt;br&gt;&#xA;तत्थ कतमो तिपुक्खलनयो? पटिपदाविभागेन चतूसु पुग्गलेसु यो सुखाय पटिपदाय खिप्पाभिञ्ञाय निय्याति, अयं उग्घटितञ्ञू। यो सुखाय वा पटिपदाय, दन्धाभिञ्ञाय, दुक्खाय वा पटिपदाय खिप्पाभिञ्ञाय निय्याति, अयं विपञ्चितञ्ञू। यो दुक्खाय पटिपदाय दन्धाभिञ्ञाय निय्याति, अयं नेय्यो। इति चत्तारो हुत्वा तयो होन्ति। तत्थ उग्घटितञ्ञुस्स समथपुब्बङ्गमा विपस्सना सप्पाया । नेय्यस्स विपस्सनापुब्बङ्गमो समथो, विपञ्चितञ्ञुस्स समथविपस्सना युगनद्धा। उग्घटितञ्ञुस्स मुदुका देसना, नेय्यस्स तिक्खा देसना, विपञ्चितञ्ञुस्स तिक्खमुदुका देसना।&lt;br&gt;&#xA;उग्घटितञ्ञुस्स अधिपञ्ञासिक्खा, विपञ्चितञ्ञुस्स अधिचित्तसिक्खा च अधिपञ्ञासिक्खा च, नेय्यस्स अधिसीलसिक्खा च अधिचित्तसिक्खा च अधिपञ्ञासिक्खा च। इति इमेसं पुग्गलानं चतूहि पटिपदाहि निय्यानम्।&lt;br&gt;&#xA;तत्थायं संकिलेसपक्खो, तीणि अकुसलमूलानि, तयो फस्सा, तिस्सो वेदना, तयो उपविचारा, तयो किलेसा, तयो वितक्का, तयो परिळाहा, तीणि सङ्खतलक्खणानि, तिस्सो दुक्खता।&lt;br&gt;&#xA;तीणि अकुसलमूलानीति लोभो अकुसलमूलं, दोसो अकुसलमूलं, मोहो अकुसलमूलम्। तयो फस्साति सुखवेदनीयो फस्सो, दुक्खवेदनीयो फस्सो, अदुक्खमसुखवेदनीयो फस्सो। तिस्सो वेदनाति सुखा वेदना, दुक्खा वेदना, अदुक्खमसुखा वेदना। तयो उपविचाराति सोमनस्सूपविचारो, दोमनस्सूपविचारो, उपेक्खूपविचारो। तयो किलेसाति लोभो, दोसो, मोहो। तयो वितक्काति कामवितक्को, ब्यापादवितक्को, विहिंसावितक्को। तयो परिळाहाति रागजो, दोसजो, मोहजो। तीणि सङ्खतलक्खणानीति उप्पादो, ठिति, वयो। तिस्सो दुक्खताति दुक्खदुक्खता, विपरिणामदुक्खता, सङ्खारदुक्खता।&lt;br&gt;&#xA;तत्थ लोभो अकुसलमूलं मनापिकेन आरम्मणेन समुट्ठहति। तदेव मनापिकारम्मणं पटिच्च उप्पज्जति सुखवेदनीयो फस्सो, सुखवेदनीयं फस्सं पटिच्च उप्पज्जति सुखा वेदना, सुखं वेदनं पटिच्च उप्पज्जति सोमनस्सूपविचारो, सोमनस्सूपविचारं पटिच्च उप्पज्जति रागो, रागं पटिच्च उप्पज्जति कामवितक्को, कामवितक्कं पटिच्च उप्पज्जति रागजो परिळाहो, रागजं परिळाहं पटिच्च उप्पज्जति उप्पादो सङ्खतलक्खणं, उप्पादं सङ्खतलक्खणं पटिच्च उप्पज्जति विपरिणामदुक्खता।&lt;br&gt;&#xA;दोसो अकुसलमूलं अमनापिकेन आरम्मणेन समुट्ठहति। तदेव अमनापिकारम्मणं पटिच्च उप्पज्जति दुक्खवेदनीयो फस्सो, दुक्खवेदनीयं फस्सं पटिच्च उप्पज्जति दुक्खा वेदना, दुक्खं वेदनं पटिच्च उप्पज्जति दोमनस्सूपविचारो, दोमनस्सूपविचारं पटिच्च उप्पज्जति दोसो, दोसं पटिच्च उप्पज्जति ब्यापादवितक्को, ब्यापादवितक्कं पटिच्च उप्पज्जति दोसजो परिळाहो, दोसजं परिळाहं पटिच्च उप्पज्जति ठितस्स अञ्ञथत्तं सङ्खतलक्खणं, ठितस्स अञ्ञथत्तं सङ्खतलक्खणं पटिच्च उप्पज्जति दुक्खदुक्खता।&lt;br&gt;&#xA;मोहो अकुसलमूलं उपेक्खाठानियं आरम्मणेन समुट्ठहति। तदेव उपेक्खाठानियं आरम्मणं पटिच्च उप्पज्जति अदुक्खमसुखवेदनीयो फस्सो, अदुक्खमसुखवेदनीयं फस्सं पटिच्च उप्पज्जति अदुक्खमसुखा वेदना, अदुक्खमसुखं वेदनं पटिच्च उप्पज्जति उपेक्खूपविचारो, उपेक्खूपविचारं पटिच्च उप्पज्जति मोहो, मोहं पटिच्च उप्पज्जति विहिंसावितक्को, विहिंसावितक्कं पटिच्च उप्पज्जति मोहजो परिळाहो, मोहजं परिळाहं पटिच्च उप्पज्जति वयो सङ्खतलक्खणं, वयं सङ्खतलक्खणं पटिच्च उप्पज्जति सङ्खारदुक्खता। इति अयं तीहि आकारेहि किलेसानं निद्देसो। यो कोचि अकुसलपक्खो, सब्बो सो तीसु अकुसलमूलेसु समोसरतीति।&lt;br&gt;&#xA;तत्थ कतमो कुसलपक्खो? तीणि कुसलमूलानि अलोभो, अदोसो, अमोहो। तिस्सो पञ्ञा सुतमयी, चिन्तामयी, भावनामयी। तयो समाधी सवितक्कसविचारो, अवितक्कविचारमत्तो, अवितक्कअविचारो। तिस्सो सिक्खा अधिसीलसिक्खा, अधिचित्तसिक्खा , अधिपञ्ञासिक्खा। तीणि निमित्तानि समथनिमित्तं, पग्गहनिमित्तं, उपेक्खानिमित्तम्। तयो वितक्का नेक्खम्मवितक्को, अब्यापादवितक्को, अविहिंसावितक्को। तीणि इन्द्रियानि अनञ्ञातञ्ञस्सामीतिन्द्रियं, अञ्ञिन्द्रियं, अञ्ञाताविन्द्रियम्। तयो उपविचारा नेक्खम्मूपविचारो, अब्यापादूपविचारो, अविहिंसूपविचारो तिस्सो एसना कामेसना, भवेसना, ब्रह्मचरियेसना। तयो खन्धा सीलक्खन्धो, समाधिक्खन्धो, पञ्ञाक्खन्धो।&lt;br&gt;&#xA;तत्थ अलोभो कुसलमूलं सुतमयिपञ्ञं परिपूरेति। सुतमयि पञ्ञा परिपुण्णा सवितक्कसविचारं समाधिं परिपूरेति, सवितक्कसविचारो समाधि परिपुण्णो अधिसीलसिक्खं परिपूरेति, अधिसीलसिक्खा परिपुण्णा समथनिमित्तं परिपूरेति, समथनिमित्तं परिपुण्णं नेक्खम्मवितक्कं परिपूरेति, नेक्खम्मवितक्को परिपुण्णो अनञ्ञातञ्ञस्सामीतिन्द्रियं परिपूरेति, अनञ्ञातञ्ञस्सामीतिन्द्रियं परिपुण्णं नेक्खम्मसितूपविचारं परिपूरेति, नेक्खम्मूपविचारं परिपुण्णो कामेसनं पजहति। कामेसनप्पहानं सीलक्खन्धं परिपूरेति।&lt;br&gt;&#xA;अदोसो कुसलमूलं चिन्तामयिपञ्ञं परिपूरेति, चिन्तामयिपञ्ञा परिपुण्णा अवितक्कविचारमत्तं समाधिं परिपूरेति, अवितक्कविचारमत्तो समाधि परिपुण्णो अधिचित्तसिक्खं परिपूरेति, अधिचित्तसिक्खा परिपुण्णा उपेक्खानिमित्तं परिपूरेति, उपेक्खानिमित्तं परिपुण्णं अब्यापादवितक्कं परिपूरेति, अब्यापादवितक्को परिपुण्णो अञ्ञिन्द्रियं परिपूरेति, अञ्ञिन्द्रियं परिपुण्णं अब्यापादूपविचारं परिपूरेति, अब्यापादूपविचारो परिपुण्णो भवेसनं पजहति, भवेसनप्पहानं समाधिक्खन्धं परिपूरेति।&lt;br&gt;&#xA;अमोहो कुसलमूलं भावनामयिपञ्ञं परिपूरेति, भावनामयिपञ्ञा परिपुण्णा अवितक्कअविचारं समाधिं परिपूरेति, अवितक्कअविचारो समाधि परिपुण्णो अधिपञ्ञासिक्खं परिपूरेति, अधिपञ्ञासिक्खा परिपुण्णा पग्गहनिमित्तं परिपूरेति, पग्गहनिमित्तं परिपुण्णं अविहिंसावितक्कं परिपूरेति, अविहिंसावितक्को परिपुण्णो अञ्ञाताविन्द्रियं परिपूरेति, अञ्ञाताविन्द्रियं परिपुण्णं अविहिंसूपविचारं परिपूरेति, अविहिंसूपविचारो परिपुण्णो ब्रह्मचरियेसनं परिपूरेति, ब्रह्मचरियेसना परिपुण्णा पञ्ञाक्खन्धं परिपूरेति।&lt;br&gt;&#xA;इति इमे तयो धम्मा अकुसलपक्खिका कुसलपक्खिका च तिकनिद्देसेहि निद्दिट्ठा तिपुक्खलनयस्स दिसा नाम। तस्स परियोसानं तयो विमोक्खा अप्पणिहितो सुञ्ञतो अनिमित्तो, अयं तिपुक्खलो नाम दुतियो नयो।&lt;br&gt;&#xA;तत्थ ये इमे तयो पुग्गला उग्घटितञ्ञू विपञ्चितञ्ञू नेय्योति इमेसं तिण्णं पुग्गलानं द्वे पुग्गला सुखाय पटिपदाय खिप्पाभिञ्ञाय, सुखाय पटिपदाय दन्धाभिञ्ञाय च निय्यन्ति, द्वेयेव पुग्गला दुक्खाय पटिपदाय खिप्पाभिञ्ञाय, दुक्खाय पटिपदाय दन्धाभिञ्ञाय च निय्यन्ति, इमे चत्तारो। ते विसेसेन द्वे होन्ति दिट्ठिचरितो च तण्हाचरितो च। इमे चत्तारो हुत्वा तयो होन्ति, तयो हुत्वा द्वे होन्ति। इमेसं द्विन्नं पुग्गलानं अयं संकिलेसो – अविज्जा च तण्हा च अहिरीकञ्च अनोत्तप्पञ्च असति च असम्पजञ्ञञ्च नीवरणानि च संयोजनानि च अज्झोसानञ्च अभिनिवेसो च अहंकारो च ममंकारो च अस्सद्धियञ्च दोवचस्सता च कोसज्जञ्च अयोनिसोमनसिकारो च विचिकिच्छा च अविज्जा च असद्धम्मस्सवनञ्च असमापत्ति च।&lt;br&gt;&#xA;तत्थ अविज्जा च अहिरीकञ्च असति च नीवरणानि च अज्झोसानञ्च अहंकारो च अस्सद्धियञ्च कोसज्जञ्च विचिकिच्छा च असद्धम्मस्सवनञ्च, अयं एका दिसा।&lt;br&gt;&#xA;तण्हा च अनोत्तप्पञ्च असम्पजञ्ञञ्च संयोजनानि च अभिनिवेसो च ममंकारो च दोवचस्सता च अयोनिसोमनसिकारो च अविज्जा च असमापत्ति च, अयं दुतिया दिसा। दसन्नं दुकानं दस पदानि पठमा दिसाति कातब्बानि। संखित्तेन अत्थं ञापेन्ति पटिपक्खे कण्हपक्खस्स दसन्नं दुकानं दस पदानि दुतियकानि, अयं दुतिया दिसा।&lt;br&gt;&#xA;तत्थ कतमो कुसलपक्खो? समथो च विपस्सना च विज्जा च चरणञ्च सति च सम्पजञ्ञञ्च हिरी च ओत्तप्पञ्च अहंकारप्पहानञ्च ममंकारप्पहानञ्च सम्मावायामो च योनिसोमनसिकारो च सम्मासति च सम्मासमाधि च पञ्ञा च निब्बिदा च समापत्ति च सद्धम्मस्सवनञ्च सोमनस्सञ्च धम्मानुधम्मपटिपत्ति च।&lt;br&gt;&#xA;दसन्नं दुकानं समथादीनि सोमनस्सपरियोसानानि पठमानि दस पदानि पठमा दिसा, विपस्सनादीनि धम्मानुधम्मपटिपत्तिपरियोसानानि दुतियानि दस पदानि दुतिया दिसा। इति अकुसलपक्खे कुसलपक्खे च नन्दियावट्टस्स नयस्स चतस्सो दिसा।&lt;br&gt;&#xA;तासु कुसलपक्खे समथादीहि अकुसलपक्खे तण्हादयो पहानं गच्छन्ति, तेसं पहाना रागविरागा चेतोविमुत्ति, कुसलपक्खे विपस्सनादीहि अकुसलपक्खे अविज्जादयो पहानं गच्छन्ति, तेसं पहाना अविज्जाविरागा पञ्ञाविमुत्ति। इति इमा द्वे विमुत्तियो नन्दियावट्टनये परियोसानम्।&lt;br&gt;&#xA;तत्थ तण्हा अविज्जा समथो विपस्सनाति चत्तारि पदानि, तेसु अट्ठारस मूलपदानि समोसरन्ति। कथं? समथो च अलोभो च अदोसो च असुभसञ्ञा च दुक्खसञ्ञा चाति इमानि पञ्च पदानि समथं भजन्ति, विपस्सना च अमोहो च अनिच्चसञ्ञा च अनत्तसञ्ञा चाति इमानि चत्तारि पदानि विपस्सनं भजन्ति। एवं नव पदानि कुसलानि द्वीसु पदेसु समोसरन्ति। तण्हा च लोभो च दोसो च सुभसञ्ञा च सुखसञ्ञा चाति इमानि पञ्च पदानि तण्हं भजन्ति, अविज्जा च मोहो च निच्चसञ्ञा च अत्तसञ्ञा चाति इमानि चत्तारि पदानि अविज्जं भजन्ति। एवं नव पदानि अकुसलानि द्वीसु पदेसु समोसरन्ति। इति तिपुक्खलो च सीहविक्कीळितो च नन्दियावट्टनयं अनुप्पविसन्ति।&lt;br&gt;&#xA;कथं तिपुक्खले नये इतरे द्वे नया अनुप्पविसन्ति? विपस्सना च अमोहो च अनिच्चसञ्ञा च अनत्तसञ्ञा चाति इमानि चत्तारि पदानि अमोहो, समथो च अलोभो च असुभसञ्ञा च दुक्खसञ्ञा चाति इमानि चत्तारि पदानि अलोभो, अदोसो अदोसो एव। एवं नव पदानि कुसलानि तीसु पदेसु समोसरन्ति। तण्हा च लोभो च सुभसञ्ञा च सुखसञ्ञा चाति इमानि चत्तारि पदानि लोभो, अविज्जा च मोहो च निच्चसञ्ञा च अत्तसञ्ञा चाति इमानि चत्तारि पदानि मोहो, दोसो दोसो एव। एवं नव पदानि अकुसलानि तीसु पदेसु समोसरन्ति। इति तिपुक्खले नये इतरे द्वे नया अनुप्पविसन्ति।&lt;br&gt;&#xA;कथं चतूसु पदेसु अट्ठारस मूलपदानि समोसरन्ति? तण्हा च सुभसञ्ञा च, अयं पठमो विपल्लासो। लोभो च सुखसञ्ञा च, अयं दुतियो विपल्लासो। अविज्जा च निच्चसञ्ञा च, अयं ततियो विपल्लासो। मोहो च अत्तसञ्ञा च, अयं चतुत्थो विपल्लासो। इति नव पदानि अकुसलानि चतूसु पदेसु समोसरन्ति। समथो च असुभसञ्ञा च पठमं सतिपट्ठानं, अलोभो च दुक्खसञ्ञा च दुतियं सतिपट्ठानं, विपस्सना च अनिच्चसञ्ञा च ततियं सतिपट्ठानं, अमोहो च अनत्तसञ्ञा च चतुत्थं सतिपट्ठानम्। इति नव पदानि कुसलानि चतूसु पदेसु समोसरन्ति। एवं सीहविक्कीळितनये इतरे द्वे नया अनुप्पविसन्ति। तिण्णञ्हि नयानं या भूमियो गोचरो, सो एकेकं नयं अनुप्पविसति। तस्मा एकेकस्स नयस्स अकुसले वा धम्मे विञ्ञाते कुसले वा पटिपक्खो अन्वेसितब्बो। पटिपक्खं अन्वेसित्वा सो नयो निद्दिसितब्बो। तम्हि नये निद्दिट्ठे यथा एकम्हि नये इतरेसं नयानं मूलपदानि अनुप्पविट्ठानि, ततो ततो नीहरित्वा निद्दिसितब्बानि। एकेकस्मिञ्हि नये अट्ठारस मूलपदानि अनुप्पविट्ठानि।&lt;br&gt;&#xA;तत्थ एकेकस्मिं धम्मे विञ्ञाते सब्बे धम्मा विञ्ञाता होन्ति। इमेसं तिण्णं नयानं सीहविक्कीळितस्स नयस्स चत्तारि फलानि परियोसानं पठमाय दिसाय पठमं फलं, दुतियाय दिसाय दुतियं फलं, ततियाय दिसाय ततियं फलं, चतुत्थाय दिसाय चतुत्थं फलं परियोसानम्।&lt;br&gt;&#xA;तिपुक्खलस्स नयस्स तयो विमोक्खा परियोसानं पठमाय दिसाय अप्पणिहितो, दुतियाय सुञ्ञतो, ततियाय अनिमित्तो विमोक्खो परियोसानम्।&lt;br&gt;&#xA;नन्दियावट्टस्स नयस्स द्वे विमुत्तियो परियोसानं पठमाय दिसाय तण्हाविरागा चेतोविमुत्ति, दुतियाय दिसाय अविज्जाविरागा पञ्ञाविमुत्ति परियोसानम्। इमेसु तीसु नयेसु या अट्ठारसन्नं पदानं आलोचना, अयं दिसालोचनो नयो। या आलोकेत्वा कुसलपक्खे अकुसलपक्खे च ‘‘अयं धम्मो इमं धम्मं भजती’’ति जानन्तेन सम्मा योजना, अयं अङ्कुसो नयोति इमे पञ्च नया।&lt;br&gt;&#xA;नयसमुट्ठानवारवण्णना निट्ठिता।&lt;/p&gt;</description>
    </item>
    <item>
      <title>६ सासनपट्ठानवारवण्णना</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/24_nettippakaraNa-aTThakathA/6_sAsanapaTThAnavAravaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/24_nettippakaraNa-aTThakathA/6_sAsanapaTThAnavAravaNNanA/</guid>
      <description>&lt;p&gt;सासनपट्ठानवारवण्णना&lt;br&gt;&#xA;८९.&lt;br&gt;&#xA;एवं सब्बथा नयसमुट्ठानं विभजित्वा इदानि सासनपट्ठानं विभजन्तो यस्मा सङ्गहवारादीसु मूलपदेहेव पट्ठानं सङ्गहेत्वा सरूपतो न दस्सितं, तस्मा यथा मूलपदेहि पट्ठानं निद्धारेतब्बं, एवं पट्ठानतोपि मूलपदानि निद्धारेतब्बानीति दस्सनत्थं ‘‘अट्ठारस मूलपदा कुहिं दट्ठब्बा? सासनपट्ठाने’’ति आह। मूलपदसासनपट्ठानानञ्हि अञ्ञमञ्ञसङ्गहो पुब्बे दस्सितो एवाति। अथ सासनपट्ठानन्ति को वचनत्थो? सासनस्स पट्ठानन्ति सासनपट्ठानं , सासनं देसना, तस्सा वेनेय्यज्झासयानुरूपं तेसं हितसुखनिप्फादनत्थं पकारेहि ठानं पवत्ति सासनपट्ठानम्। इध पन तस्स तथाभावदीपनं ‘‘सासनपट्ठान’’न्ति वेदितब्बम्। अथ वा सासनं अधिसीलसिक्खादयो। तेसं पवत्तनुपायभावतो पतिट्ठहन्ति एतेहीति पट्ठानानि, संकिलेसादिधम्मा। तेसं पवेदनतो तदुपचारेन सुत्तानि पट्ठानानि। तेसं पन समूहभावतो अयं पकरणप्पदेसो पट्ठानं नाम।&lt;br&gt;&#xA;अपरो नयो – केनट्ठेन पट्ठानं? पट्ठितट्ठेन गमनट्ठेनाति अत्थो। ‘‘ये ते गोट्ठा पट्ठितगावो’’ति (म॰ नि॰ १.१५६) आगतट्ठानस्मिञ्हि येन पट्ठानेन ते ‘‘गोट्ठा पट्ठितगावो’’ति वुत्ता, तं अत्थतो गमनं होति। इति नातिवित्थारितनयेसु हारनयेसु अनिस्सङ्गगमनस्स देसनाञाणस्स संकिलेसभागियादिलोकियादिभेदेसु तदुभयवोमिस्सकभेदेसु च वित्थारितनयलाभतो निस्सङ्गवसेन पवत्तगमनत्ता ते संकिलेसभागियादयो लोकियादयो च विसुं विसुं वोमिस्सा च अधिकरणवसेन पट्ठानं नाम। तेसं पकासनतो अयं पकरणप्पदेसो पट्ठानन्ति वेदितब्बम्।&lt;br&gt;&#xA;‘‘संकिलेसभागिय’’न्तिआदीसु संकिलिस्सति एतेनाति संकिलेसो। संकिलेसभागे संकिलेसकोट्ठासे पवत्तं संकिलेसभागियम्। वासना पुञ्ञभावना, वासनाभागे पवत्तं वासनाभागियं, वासनं भजापेतीति वा वासनाभागियम्। निब्बिज्झनं लोभक्खन्धादीनं पदालनं निब्बेधो। निब्बेधभागे पवत्तं, निब्बेधं भजापेतीति वा निब्बेधभागियम्। परिनिट्ठितसिक्खाधम्मा असेक्खा, असेक्खभावे पवत्तं, असेक्खे भजापेतीति वा असेक्खभागियम्। तेसु यत्थ तण्हादिसंकिलेसो विभत्तो, इदं संकिलेसभागियम्। यत्थ दानादिपुञ्ञकिरियवत्थु विभत्तं, इदं वासनाभागियम्। यत्थ सेक्खा सीलक्खन्धादयो विभत्ता, इदं निब्बेधभागियम्। यत्थ पन असेक्खा सीलक्खन्धादयो विभत्ता, इदं असेक्खभागियम्। इतरानि तेसं वोमिस्सकनयवसेन वुत्तानि।&lt;br&gt;&#xA;तानि पन छ दुका चत्तारो तिका एकं चतुक्कं अपरम्पि एकं चतुक्कन्ति द्वादस होन्ति। तेसु चत्तारो दुका द्वे च तिका उद्धटा, इतरे न उद्धटा, अनुद्धरणे कारणं नत्थि। इमिना नयेन तेपि गहेतुं सक्काति पाळियं संखित्ताति दट्ठब्बम्। तथा हि वक्खति – ‘‘इमानि चत्तारि सुत्तानि, साधारणानि कतानि अट्ठ भवन्ती’’तिआदि। तत्थ यस्मा कत्थचि सुत्ते तण्हासंकिलेसोव निद्दिसीयति, कत्थचि दिट्ठिसंकिलेसोव, कत्थचि दुच्चरितसंकिलेसोव निद्दिसीयति, तस्मा संकिलेसभागियं सुत्तं तिधा विभजित्वा उद्दिट्ठं ‘‘तण्हासंकिलेसभागियं सुत्त’’न्तिआदिना। तथा वोदानं नाम संकिलेसे सति होतीति वोदानभागियं सुत्तं संकिलेसविभागेन तिधाव उद्दिट्ठं ‘‘तण्हावोदानभागियं सुत्त’’न्तिआदिना। तं पन अत्थतो वासनाभागियादि एव होति। अयञ्च नयो केसुचि पोत्थकेसु नत्थि।&lt;br&gt;&#xA;‘‘तत्थ संकिलेसो तिविधो’’तिआदि संकिलेसपटिपक्खतो समथादिनिद्धारणवसेन वासनाभागियादिसुत्तानं विसयदस्सनत्थं आरद्धम्। तत्थ यदि आसत्ति उप्पज्जति भवेसूति भवेसु छन्दरागं पजहितुं असक्कोन्तस्स यदि भवपत्थना उप्पज्जति। एवं सायन्ति एवमस्स पुग्गलस्स अयं समथविपस्सनाभावनामयं पुञ्ञकिरियवत्थु भवति पुज्जभवफलनिब्बत्तनतो। तत्रूपपत्तिया संवत्ततीति तत्र तत्र भवे उपपत्तिया संवत्तति। इमानि चत्तारि सुत्तानीति इमानि संकिलेसभागियादीनि चत्तारि सुत्तानि। साधारणानि कतानीति संकिलेसभागियञ्च वासनाभागियञ्च, संकिलेसभागियञ्च निब्बेधभागियञ्च, संकिलेसभागियञ्च असेक्खभागियञ्च, वासनाभागियञ्च निब्बेधभागियञ्चाति एवं पदन्तरसंयोजनवसेन मिस्सितानि कतानि। अट्ठ भवन्तीति पुरिमानि चत्तारि इमानि चत्तारीति एवं अट्ठ भवन्ति।&lt;br&gt;&#xA;तानियेव अट्ठ सुत्तानि साधारणानि कतानि सोळस भवन्तीति तानियेव यथावुत्तानि अट्ठ सुत्तानि वासनाभागियञ्च असेक्खभागियञ्च निब्बेधभागियञ्च, असेक्खभागियञ्च संकिलेसभागियञ्च वासनाभागियञ्च, निब्बेधभागियञ्च संकिलेसभागियञ्च वासनाभागियञ्च, असेक्खभागियञ्च संकिलेसभागियञ्च निब्बेधभागियञ्च, असेक्खभागियञ्च वासनाभागियञ्च निब्बेधभागियञ्च, असेक्खभागियञ्च संकिलेसभागियञ्च वासनाभागियञ्च, निब्बेधभागियञ्च असेक्खभागियञ्च नेवसंकिलेसभागियञ्च, नवासनाभागियञ्च ननिब्बेधभागियञ्च न असेक्खभागियञ्चाति एवं साधारणानि कतानि पुरिमानि अट्ठ इमानि अट्ठाति सोळस भवन्ति। तेसु चत्तारो एकका, छ दुका, चत्तारो तिका, एको चतुक्को, अपरोपि एको चतुक्कोति अयम्पि विभागो वेदितब्बो। तत्थापि द्वे दुका, द्वे तिका, द्वे चतुक्का च पाळियं अनागताति वेदितब्बा।&lt;br&gt;&#xA;इदानि इमस्स पट्ठानस्स सकलसासनसङ्गहितभावं विभावेतुं ‘‘इमेहि सोळसहि सुत्तेहि भिन्नेहि नवविधं सुत्तं भिन्नं भवती’’ति वुत्तम्। तस्सत्थो – इमेहि संकिलेसभागियादीहि सोळसहि सुत्तेहि पट्ठाननयेन विभत्तेहि सुत्तगेय्यादिनवविधं परियत्तिसासनसङ्खातं सुत्तं भिन्नं सोळसधा विभत्तं होति। इमिना सोळसविधेन पट्ठानेन असङ्गहितो परियत्तिसासनस्स पदेसो नत्थीति अधिप्पायो। कथं पन संकिलेसभागियादिभावो गहेतब्बोति? आह ‘‘गाथाय गाथा अनुमिनितब्बा’’तिआदि। तत्थ गाथाय गाथा अनुमिनितब्बाति अयं गाथा विय गाथा संकिलेसभागियाति वा वासनाभागियाति वा निब्बेधभागियाति वा असेक्खभागियाति वा अनुमिनितब्बा, अनु अनु मिनित्वा तक्केत्वा जानितब्बाति अत्थो। सेसपदेसुपि एसेव नयो। एत्थ च गाथावेय्याकरणविनिमुत्ता सब्बा परियत्ति ‘‘सुत्तेना’’तिपदेन सङ्गहिताति दट्ठब्बा।&lt;br&gt;&#xA;९०.&lt;br&gt;&#xA;इदानि संकिलेसभागियादीनि सुत्तानि यथानिद्दिट्ठानि उदाहरणवसेन विभावेतुं ‘‘तत्थ कतमं संकिलेसभागियं सुत्त’’न्तिआदि आरद्धम्। तत्थ ‘‘कामन्धा जालसञ्छन्ना’’ति गाथाय अत्थो हेट्ठा वुत्तोयेव। यथा इमस्स, एवं इतो परानम्पि हेट्ठा वुत्तत्थानं उत्तानपदानञ्च अत्थं न वण्णयिस्साम।&lt;br&gt;&#xA;अगतिगमनानीति कायादीहि अयुत्तगमनानि, अकत्तब्बकरणानीति अत्थो। छन्दाति छन्दहेतु इच्छापच्चया। अगतिं गच्छतीति अगन्तब्बं गतिं गच्छति, अकत्तब्बं करोतीति अत्थो। धम्मन्ति साधूनं अरियानं धम्मम्। अतिवत्ततीति अतिमद्दित्वा वीतिक्कमति। निहीयतीति हायति। यसोति कित्ति च परिवारो च।&lt;br&gt;&#xA;‘‘मनोपुब्बङ्गमा धम्मा’’ति गाथायं मनोति यदिपि कामावचरकुसलादिभेदं सब्बम्पि चतुभूमकचित्तं मनो, इमस्मिं पन ठाने चक्खुपालत्थेरस्स (ध॰ प॰ १-२; थेरगा॰ ९५) पुरिमजातियं वेज्जभूतस्स उप्पन्नवसेन नियमियमानं पटिघसम्पयुत्तचित्तमेव लब्भति। सो मनो पुब्बङ्गमो एतेसन्ति मनोपुब्बङ्गमा, मनसा पठमगामिना समन्नागताति अत्थो। धम्माति निस्सत्तनिज्जीवट्ठेन धम्मा, ते पन वेदनादयो तयो अरूपिनो खन्धा। एते हि मनोपुब्बङ्गमा। कथं पनेतेहि सद्धिं एकस्मिं वत्थुस्मिं एकस्मिञ्च आरम्मणे एकक्खणे उप्पज्जमानो मनो पुब्बङ्गमो नाम होतीति? उप्पादपच्चयट्ठेन। यथा हि बहूसु एकतो गामघातादिकम्मानि करोन्तेसु ‘‘को एतेसं पुब्बङ्गमो’’ति वुत्ते यो तेसं पच्चयो होति, यं यं निस्साय ते तं कम्मं करोन्ति, सो दत्तो वा मित्तो वा तेसं पुब्बङ्गमोति वुच्चति, एवंसम्पदमिदं दट्ठब्बम्। इति उप्पादपच्चयट्ठेन मनो पुब्बङ्गमो एतेसन्ति मनोपुब्बङ्गमा। न हि ते मने अनुप्पज्जन्ते उप्पज्जितुं सक्कुणन्ति, मनो पन एकच्चेसु चेतसिकेसु अनुप्पज्जन्तेसुपि उप्पज्जति एव।&lt;br&gt;&#xA;अधिपतिवसेन मनो सेट्ठो एतेसन्ति मनोसेट्ठा। यथा हि चोरादीनं चोरजेट्ठकादयो अधिपतिनो सेट्ठा, तथा तेसम्पि मनो सेट्ठो। यथा पन दारुआदीहि निप्फन्नानि भण्डानि दारुमयादीनि नाम होन्ति, तथा एतेपि मनतो निप्फन्नत्ता मनोमया नाम। पदुट्ठेनाति अभिज्झादीहि दोसेहि पदुट्ठेन दूसितेन भासति वा करोति वा। सो हि भासन्तो चतुब्बिधं वचीदुच्चरितमेव भासति, करोन्तोपि तिविधं कायदुच्चरितमेव करोति, अभासन्तो अकरोन्तो तेहि अभिज्झादीहि पदुट्ठमनताय तिविधं मनोदुच्चरितं पूरेति। एवमस्स दस अकुसलकम्मपथा पारिपूरिं गच्छन्ति। ततो नं दुक्खमन्वेतीति ततो तिविधदुच्चरिततो तं पुग्गलं दुक्खं अन्वेति दुच्चरितानुभावेन चतूसु अपायेसु दुक्खं अनुगच्छति। यथा किं? चक्कंव वहतो पदन्ति, यथा नाम सकटं वहतो बलीबद्दस्स पदं पहरन्तं चक्कं अनुगच्छति, एवं नं पुग्गलं दुक्खमनुगच्छतीति।&lt;br&gt;&#xA;‘‘मिद्धी यदा होती’’ति गाथायं मिद्धीति थिनमिद्धाभिभूतो। महग्घसोति महाभोजनो आहरहत्थकअलंसाटकतत्रवट्टककाकमासकभुत्तवमितकानं अञ्ञतरो विय। निद्दायिताति सुपनसीलो। सम्परिवत्तसायीति सेय्यसुखपस्ससुखानं अनुयुञ्जनवसेन सम्परिवत्तकसयनसीलो । निवापपुट्ठोति कुण्डकादिना सूकरभत्तेन पुट्ठो। घरसूकरो हि बालकालतो पट्ठाय पोसियमानो थूलसरीरकाले गेहतो बहि निक्खमितुं अलभन्तो हेट्ठामञ्चादीसु सम्परिवत्तित्वा सम्परिवत्तित्वा अस्ससन्तो पस्ससन्तो सयतेव। इदं वुत्तं होति – यदा पुरिसो मिद्धी च होति महग्घसो च, निवापपुट्ठो महावराहो विय अञ्ञेन इरियापथेन यापेतुं असक्कोन्तो निद्दासीलो संपरिवत्तसायी, तदा सो ‘‘अनिच्चं दुक्खं अनत्ता’’ति तीणि लक्खणानि मनसि कातुं न सक्कोति। तेसं अमनसिकारा मन्दपञ्ञो पुनप्पुनं गब्भं उपेति, गब्भवासतो न परिमुच्चतीति।&lt;br&gt;&#xA;‘‘अयसाव मल’’न्ति गाथायं अयसाति अयतो। समुट्ठितन्ति जातम्। ततुट्ठायाति ततो उट्ठहित्वा। अतिधोनचारिनन्ति धोना वुच्चति चत्तारो पच्चये इदमत्थिताय अलमेतेनाति पच्चवेक्खित्वा परिभुञ्जनपञ्ञा, तं अतिक्कमित्वा चरन्तो अतिधोनचारी नाम। इदं वुत्तं होति – यथा अयतो मलं समुट्ठाय यतो तं समुट्ठितं, तमेव खादति विनासेति, एवमेवं चत्तारो पच्चये अप्पच्चवेक्खित्वा परिभुञ्जन्तं अतिधोनचारिनं सानि कम्मानि अत्तनो सन्ताने उट्ठितत्ता अत्तनो सन्तकानेव तानि कम्मानि दुग्गतिं नयन्तीति।&lt;br&gt;&#xA;‘‘चोरो यथा’’ति गाथायं चोरो यथा सन्धिमुखे गहीतोति यथा चोरो घरसन्धिं छिन्दित्वा गेहं पविसन्तो घरसन्धिमुखे एव राजपुरिसेहि गहितो। सकम्मुना हञ्ञति बज्झते चाति तेन अत्तना कतकम्मेन कसाभिताळनादिना हञ्ञति चेव अद्दुबन्धनादिना बज्झति च। एवं अयं पेच्च पजा परत्थाति एवम्पि अयं पापकारिनी पजा इतो चवित्वा परलोके। सकम्मुना हञ्ञति बज्झते चाति अत्तनाव कतेन पापकम्मेन निरयादीसु नानप्पकारेहि कम्मकारणादीहि हञ्ञति चेव परिबज्झति चाति।&lt;br&gt;&#xA;‘‘सुखकामानी’’ति गाथायं यो दण्डेन विहिंसतीति यो पुग्गलो दण्डेन वा लेड्डुआदीहि वा विबाधति। पेच्च सो न लभे सुखन्ति सो पुग्गलो परलोके मनुस्ससुखं वा दिब्बसुखं वा न लभति, निब्बानसुखे पन वत्तब्बमेव नत्थि।&lt;br&gt;&#xA;गुन्नं चे तरमानानन्ति गावीसु महोघं तरन्तीसु। जिम्हं गच्छति पुङ्गवोति यदि यूथपति उसभो कुटिलं गच्छति। सब्बा ता जिम्हं गच्छन्तीति सब्बापि ता गावियो कुटिलमेव गच्छन्ति। कस्मा? नेत्ते जिम्हं गते सतीति नेत्तरि कुटिलं गते सति, नेत्तस्स कुटिलं गतत्ताति अत्थो। सो हि तासं पच्चयिको उपद्दवहरो च।&lt;br&gt;&#xA;‘‘एवमेव’’न्ति गाथायं यथा चेतं, एवमेवं यो मनुस्सेसु पधानसम्मतो, यदि सो अधम्मचारी सिया। ये तस्स अनुजीविनो, सब्बेपि अधम्मिकाव होन्ति। सामिसम्पदा हि पकतिसम्पदं सम्पादेति। यस्मा च एतदेव, तस्मा सब्बं रट्ठं दुक्खं सेति, राजा चे होति अधम्मिको। सुकिच्छरूपा वताति सुट्ठु किच्छापन्नरूपा वत। उपधीसूति कामगुणूपधीसु। रत्ताति रागाभिभूता। कटुकन्ति दुक्खम्।&lt;br&gt;&#xA;कुक्कुच्चजनकेनेव पत्तवट्टिप्पभवस्स उपच्छिन्नत्ता फलुप्पत्ति कदलिया पराभवाय होतीति आह – ‘‘फलं वे कदलिं हन्ती’’ति। तथा फलपरियोसानत्ता ओसधीनं ‘‘फलं वेळुं फलं नळ’’न्ति वुत्तम्। वळवाय कुच्छिस्मिं गद्रभस्स जाता अस्सतरी नाम, सा गब्भं गण्हित्वा काले सम्पत्ते विजायितुं न सक्कोति। पादेहि भूमिं पहरन्ती तिट्ठति, अथस्स चत्तारो पादे चतूसु खाणुकेसु बन्धित्वा कुच्छिं फालेत्वा पोतकं नीहरन्ति, सा तत्थेव मरति। तेन वुत्तं – ‘‘गब्भो अस्सतरिं यथा’’ति। इदं वुत्तं होति – यथा अत्तनो फलं कदलिवेळुनळेपि विनासेति, गब्भो च अस्सतरिं, एवं अत्तनो कम्मफलभूतो सक्कारो असप्पुरिसं विनासेतीति।&lt;br&gt;&#xA;कोधमक्खगरूति कुज्झनलक्खणं कोधं, परगुणमक्खनलक्खणं मक्खञ्च गरुं कत्वा उद्धं कत्वा उक्खिपित्वा चरन्तो। सुखेत्तेति सुखेत्तेपि। पूतिबीजंवाति पूतिभावं गतं बीजं विय। छकणरसादिपरिभावनसुक्खापनसुखसयादीनि अकरणेन बीजदोसदुट्ठन्ति अत्थो।&lt;br&gt;&#xA;९१.&lt;br&gt;&#xA;चेतसाति अत्तनो चित्तेन। चेतोति तस्स पुग्गलस्स चित्तम्। परिच्चाति परिच्छिन्दित्वा। इरियतीति पवत्तति। यथाभतन्ति यथा किञ्चि आहरित्वा ठपितम्।&lt;br&gt;&#xA;माकत्थाति मा अकत्थ। न पमुत्यत्थीति पमोक्खो नत्थि। उपेच्चापीति सञ्चिच्चापि, बुद्धिपुब्बेनापीति अत्थो।&lt;br&gt;&#xA;‘‘अधम्मेना’’ति वत्वापि ‘‘मुसावादेना’’ति वचनं मुसावादस्स महासावज्जभावदस्सनत्थम्। तेनेवाह – ‘‘एकं धम्मं अतीतस्सा’’तिआदि (ध॰ प॰ १७६), तथा ‘‘एवं परित्तं खो, राहुल, तेसं सामञ्ञं, येसं नत्थि सम्पजानमुसावादे लज्जा’’तिआदि (म॰ नि॰ २.१०८)। तं कथं नु भविस्सतीति तं धनं केन नु पकारेन तेसं भविस्सति। अधम्मेन तेसं सम्भतत्ता तेसु नचिरट्ठितिकं होतीति अत्थो। अन्तराया सु भविस्सन्तीति अधम्मियवोहारादितो राजन्तरायादयो भविस्सन्ति। सूति निपातमत्तम्। सम्भतस्स विनस्सतीति इमस्स सम्भतं सज्जितं विनस्सति। सग्गन्ति सुगतिम्। सा हि रूपादीहि सोभनेहि अग्गोति सग्गोति अधिप्पेता। एत्तावताति दिट्ठधम्मिकसम्परायिकानं अत्थानं हानिया। हताति विनट्ठा।&lt;br&gt;&#xA;विवट्टतेति निवट्टति। लोभा खणति अत्तानन्ति लोभहेतु अपुञ्ञानि करोन्तो कायविसमादियोगेन अत्तानं खणति नाम। मित्तेहि जीरतीति मित्तभावेहि हायति।&lt;br&gt;&#xA;चरन्तीति चतूहि इरियापथेहि अकुसलमेव करोन्ता विचरन्ति। बालाति इधलोकत्थं परलोकत्थञ्च अजानन्ता इध बाला नाम। दुम्मेधाति निप्पञ्ञा। न हि पञ्ञाय दुट्ठत्तं नाम अत्थि। अमित्तेनेवाति अमित्तभूतेन विय वेरिना विय हुत्वा। कटुकप्फलन्ति तिखिणफलं, दुक्खफलन्ति अत्थो। न तं कम्मं कतं साधु, यं कत्वा अनुतप्पतीति यं कम्मं निरयादीसु निब्बत्तनसमत्थं दुक्खुदयं कत्वा अनुस्सरितानुस्सरितक्खणे अनुतप्पति अनुसोचति, तं कतं न साधु न सुन्दरं न भद्दकम्। यस्स अस्सुमुखोति यस्स अस्सूहि तिन्तमुखो रोदन्तो विपाकं पटिसेवति अनुभोति।&lt;br&gt;&#xA;दुक्करन्ति वत्तपटिवत्तपूरणादिवसेन आभिसमाचारिकसीलस्स कातुं असक्कुणेय्यताय दुक्करम्। समादानतो पट्ठाय खण्डं अकत्वा विसेसतो आदिब्रह्मचरियकस्स चरिमकचित्तं पापेतब्बताय दुत्तितिक्खं, सीलसंवरादयो वा अपरिक्खते कत्वा सम्पादेतुं असक्कुणेय्यताय दुक्करम्। अधिवासेतब्बानं पन दुस्सहनतो खन्तिसंवरंवसेन दुत्तितिक्खम्। अब्यत्तेनाति मन्दपञ्ञेन। सामञ्ञन्ति समणभावो। तत्थाति तस्स सामञ्ञस्स। सम्बाधाति दुन्निवत्थदुप्पारुतमातुगामादिसम्मद्दा। यत्थाति सीलसंवरादीनं परिबन्धभूतेसु सम्बाधसङ्खातेसु विसभागारम्मणादीसु । अथ वा दुक्करन्तिपदस्स अत्थं दस्सेतुं दुत्तितिक्खन्ति वुत्तम्। दुत्तितिक्खन्ति दुक्खमं दुरधिवासियम्। अब्यत्तेनाति बालेन। सामञ्ञन्ति समणधम्मो। इदं वुत्तं होति – यं पण्डिता कुलपुत्ता दसपि वस्सानि वीसतिपि…पे॰… सट्ठिपि वस्सानि दन्तेभि दन्तमाधाय जिव्हाय तालुं आहच्च चेतसा चित्तं अभिनिग्गण्हित्वा एकासनं एकभत्तं पटिसेवमाना आपाणकोटिकं ब्रह्मचरियं चरन्ता सामञ्ञं करोन्ति, तं बाला अब्यत्ता कातुं न सक्कोन्तीति। बहूहि तत्थ सम्बाधाति तस्मिं सामञ्ञसङ्खाते अरियमग्गे बहू सम्बाधा, मग्गाधिगमाय पटिपन्नस्स बहू परिस्सयाति अत्थो।&lt;br&gt;&#xA;अप्पमेय्यं पमिनन्तोति अप्पमेय्यं खीणासवपुग्गलं ‘‘एत्तकसीलो अयं एत्तकसमाधि एत्तकपञ्ञो’’ति एवं मिनन्तो। कोध विद्वा विकप्पयेति को इध विद्वा मेधावी विकप्पेय्य, खीणासवोव खीणासवं मिनन्तो विकप्पेय्याति दीपेति। निवुतं मञ्ञेति यो पन पुथुज्जनो मिनेतुं आरभति, तं निवुतं अवकुज्जपञ्ञं मञ्ञामि। अकिस्सवन्ति किस्सवा वुच्चति पञ्ञा, निप्पञ्ञन्ति अत्थो।&lt;br&gt;&#xA;कुठारीति अत्तच्छेदकट्ठेन कुठारिसदिसी फरुसवाचा। छिन्दतीति कुसलमूलसङ्खाते मूलेयेव निकन्तति। विसं हलाहलं इवाति हलाहलसङ्खातं विसं इव। एवं विरद्धं पातेतीति विरद्धं अपरद्धं खलितपुग्गलं एवं अपायेसु विनिपातेति। वाचा दुब्भासिता यथाति यथा वाचा अरियूपवादनवसेन दुब्भासिता।&lt;br&gt;&#xA;९२.&lt;br&gt;&#xA;निन्दियन्ति निन्दनीयम्। तं वा निन्दति यो पसंसियोति यो गुणविसिट्ठताय पसंसारहो पुग्गलो, तं वा सो पापिच्छतादीनि आरोपेत्वा गरहति। विचिनातीति उपचिनाति। कलिन्ति अपराधम्। अयं कलीति अयं अपराधो। अक्खेसूति जूतकीळनक्खेसु। सब्बस्सापि सहापि अत्तनाति सब्बेन अत्तनो धनेनापि अत्तनापि सद्धिम्। सुगतेसूति सोभनगमनत्ता, सुन्दरं ठानं गतत्ता, सम्मा गतत्ता, सम्मा च गदत्ता सुगतसङ्खातेसु बुद्धादीसु। मनं पदोसयेति यो मनं पदोसेय्य, तस्स अयं मनोपदोसो एव महत्तरो कलीति वुत्तं होति। कस्मा? यस्मा सतं सहस्सानं…पे॰… पापकन्ति। तत्थ सतं सहस्सानन्ति निरब्बुदगणनाय सतसहस्सम्। छत्तिंसतीति अपरानि छत्तिंसति निरब्बुदानि। पञ्च चाति अब्बुदगणनाय पञ्च च अब्बुदानि। तस्मा वस्सगणनाय एत्तको सो कालो, यं कालं अरियगरहिवाचं मनञ्च पणिधाय पापकं निरयं उपेति, तत्थ पच्चतीति वुत्तं होति। इदञ्च सङ्खेपेन पदुमनिरये आयुप्पमाणं, वित्थारेन पन परतो आगमिस्सति।&lt;br&gt;&#xA;लोभगुणेति ‘‘गुणो’’ति बालेहि दिट्ठत्ता, अनेकक्खत्तुं पवत्तितत्ता च लोभोयेव लोभगुणो, तस्मिं लोभगुणे, तण्हायाति अत्थो। अनुयुत्तोति अनु अनु युत्तो। अवदञ्ञूति अवचनञ्ञू, बुद्धानम्पि ओवादस्स अग्गहणतो। मच्छरीति पञ्चविधमच्छरियेन मच्छरी। पेसुणियं अनुयुत्तोति पेसुणियस्मिं अनुयुत्तो अग्गसावकानं भेदनेन। कोकालिकञ्हि मीयमानं ओवदन्तेन आयस्मता महामोग्गल्लानेन भासिता इमा गाथाति। मुखदुग्गाति मुखविसम। विभूताति विगतभूत अलिकवादि। अनरियाति असप्पुरिस। भूनहूति भूतिहनक अत्तनो बुद्धिविनासक। पुरिसन्ताति पुरिसाधम। कलीति अलक्खिपुरिस। अवजातकपुत्ताति बुद्धस्स भगवतो अवजातपुत्त। मा बहुभाणिध नेरयिकोसीति इदानि बहुभाणी मा होहि, नेरयिको असि जातो। रजमाकिरसीति किलेसरजं अत्तनि पक्खिपसि। सन्तेति समितकिलेसे खीणासवे। किब्बिसकारीति पापकारि। पपतन्ति नरकम्।&lt;br&gt;&#xA;इदं संकिलेसभागियन्ति इदं तण्हादीनं सभावभेदतो अवत्थाभेदतो च अनेकभेदकं दस्सेतुं अनेकेहि सुत्तपदेहि उदाहरणवसेन दस्सितं संकिलेसभागियं सुत्तन्ति वेदितब्बम्।&lt;br&gt;&#xA;पसन्नेनाति कम्मकम्मफलादीनि सद्दहन्तेन।&lt;br&gt;&#xA;९३.&lt;br&gt;&#xA;इद्धन्ति हत्थूपगसीसूपगादिअलङ्कारेहि मणिकनकादीहि च समिद्धम्। फीतन्ति तेलमधुफाणितादीहि च धनधञ्ञादीहि च विपुलम्। आकिण्णमनुस्सन्ति निरन्तरमनुस्सम्। सम्बाधब्यूहन्ति ब्यूहा वुच्चन्ति अनिब्बिद्धरच्छायो। येसु पविट्ठमग्गेनेव निग्गच्छन्ति, ते सम्बाधा ब्यूहका एत्थाति सम्बाधब्यूहम्। इमिनापि तस्स नगरस्स घनवासमेव दीपेति। भन्तेनाति दमथं अनुपगतेन, इतो चितो च परिब्भमन्तेन वा। अपापकन्ति अलामकम्। अवेच्चप्पसादेनाति अचलप्पसादेन, सच्चप्पटिवेधतो आगतेन पसादेन।&lt;br&gt;&#xA;पेच्च सो लभतेति यो भूते दण्डेन न हिंसति, सो पुग्गलो परलोके मनुस्सभूतो मनुस्ससुखं देवभूतो दिब्बसुखं उभयं अतिक्कन्तो निब्बानसुखं लभतीति अत्थो।&lt;br&gt;&#xA;९४.&lt;br&gt;&#xA;चारिकं पक्कमिस्सतीति जनपदचारिकं गमिस्सति। कस्मा पन भगवा जनपदचारिकं चरतीति? सत्तहि कारणेहि बुद्धा भगवन्तो जनपदचारिकं चरन्ति – देसन्तरगतानं वेनेय्यानं विनयनत्तं, तत्र ठितानं उस्सुक्कसमुप्पादनं, भावकानं एकस्मिं ठाने निबद्धवासपरिहरणं अत्तनो च तत्थ अनासङ्गदस्सनं, सम्बुद्धवसितट्ठानताय देसानं चेतियभावसम्पादनं, बहूनं सत्तानं दस्सनूपसङ्कमनादीहि पुञ्ञोघप्पसवनं, अवुट्ठिआदिउपद्दवूपसमनञ्चाति इमेहि सत्तहि कारणेहि बुद्धा भगवन्तो जनपदचारिकं चरन्तीति वेदितब्बम्।&lt;br&gt;&#xA;इसिदत्तपुराणाति इसिदत्तो च पुराणो च, तेसु इसिदत्तो सकदागामी। पुराणो सोतापन्नो। साकेतेति ‘‘साकेतो’’ति लद्धनामे अत्तनो भोगगामके। मग्गे पुरिसं ठपेसुन्ति तेसं किर गामद्वारेन भगवतो गमनमग्गो, तस्मा ‘‘सचे भगवा अम्हाकं सुत्तानं वा पमत्तानं वा गच्छेय्य, अथ पस्सितुं न लभेय्यामा’’ति मग्गमज्झे पुरिसं ठपेसुम्। अनुबन्धिंसूति न दूरतोव, पिट्ठितो पिट्ठितो अनुबन्धिंसु। भगवा हि सकटमग्गस्स मज्झे जङ्घमग्गेन अगमासि, इतरे उभोसु पस्सेसु अनुगच्छन्ता अगमंसु। मग्गा ओक्कम्माति बुद्धा हि केनचि सद्धिं गच्छन्ताव पटिसन्थारं करोन्ति केनचि सद्धिं ठिता केनचि सद्धिं दिवसभागम्पि निसिन्ना, तस्मा भगवा चिन्तेसि – ‘‘इमे मय्हं सासने वल्लभा आगतफला, इमेहि सद्धिं निसीदित्वा दिवसभागं पटिसन्थारं करिस्सामी’’ति। मग्गतो ओक्कमित्वा येनञ्ञतरं रुक्खमूलं तेनुपसङ्कमि। पञ्ञत्ते आसने निसीदीति ते किर छत्तुपाहनकत्तरदण्डपादब्भञ्जनतेलानि चेव अट्ठविधञ्च पानकं सरभपादपल्लङ्कञ्च गाहापेत्वा आगमंसु। अथ नं पल्लङ्कं पञ्ञपेत्वा अदंसु। सत्था तत्थ निसीदि। एकमन्तं निसीदिंसूति ‘‘छत्तुपाहनादीनि भिक्खुसङ्घस्स देथा’’ति वत्वा भगवन्तं वन्दित्वा एकमन्तं निसीदिंसु।&lt;br&gt;&#xA;सावत्थिया कोसलेसु चारिकं पक्कमिस्सतीतिआदि सब्बं मज्झिमदेसवसेनेव वुत्तम्। कस्मा? नियताचिण्णत्ता। भगवतो हि चारिकचरणं मज्झिमदेसेयेव। सचेपि पच्चन्तदेसे गच्छति, मज्झिमदेसेयेव अरुणं उट्ठापेतीति नियताचिण्णं, तस्मा मज्झिमदेसवसेनेव वुत्तम्। कासीसूति कासिरट्ठतो। तथा मगधेसूति मगधरट्ठतो। आसन्ने नो भगवा भविस्सतीति एत्थ न केवलं आसन्नत्ता एव तेसं सोमनस्सं होति, अथ खो ‘‘इदानि दानं दातुं गन्धमालादिपूजं कातुं धम्मं सोतुं पञ्हं पुच्छितुं लभिस्सामा’’ति नेसं सोमनस्सं होति।&lt;br&gt;&#xA;तस्मातिह थपतयो सम्बाधो घरावासोति थपतयो यस्मा तुम्हाकं मयि दूरीभूते अनप्पकं दोमनस्सं आसन्ने अनप्पकं सोमनस्सं होति, तस्मापि वेदितब्बमेतं ‘‘सम्बाधो घरावासो’’ति। घरावासस्स हि दोसेन तुम्हाकं एवं होति। सचे पन घरावासं पहाय पब्बजिता अस्सथ, एवं वो मया सद्धिंयेव गच्छन्तानञ्च आगच्छन्तानञ्च तं न भवेय्याति इममत्थं दीपेन्तो एवमाह। तत्थ सकिञ्चनसपलिबोधट्ठेन सम्बाधता वेदितब्बा। महाघरे वसन्तस्सापि हि सकिञ्चनसपलिबोधट्ठेन घरावासो सम्बाधोव। रजोपथोति रागादिरजानं आगमनपथो, आगमनट्ठानन्ति अत्थो। अब्भोकासो पब्बज्जाति पब्बज्जा पन अकिञ्चनअपलिबोधट्ठेन अब्भोकासो। चतुरतनिकेपि हि गब्भे द्विन्नं भिक्खूनं पल्लङ्केन पल्लङ्कं घट्टेत्वा निसिन्नानम्पि अकिञ्चनापलिबोधट्ठेन पब्बज्जा अब्भोकासो नाम होति। अलञ्च पन वो थपतयो अप्पमादायाति एवं सम्बाधघरावासे वसन्तानं तुम्हाकं अप्पमादमेव कातुं युत्तन्ति अत्थो।&lt;br&gt;&#xA;नागाति हत्थिनो। ओपवय्हाति रञ्ञो आरोहनयोग्गा। एकं पुरतो एकं पच्छतो निसीदापेमाति ते किर द्वेपि जना सब्बालङ्कारपटिमण्डिता द्वीसु नागेसु ता इत्थियो एवं निसीदापेत्वा रञ्ञो नागं मज्झे कत्वा उभोसु पस्सेसु गच्छन्ति, तस्मा एवमाहंसु। नागोपि रक्खितब्बोति यथा किञ्चि विसेसितं न करोति, एवं रक्खितब्बो होति। तापि भगिनियोति यथा पमादं नापज्जन्ति, एवं रक्खितब्बा होन्ति। अत्तापीति सितकथितविक्खेपितादीनि अकरोन्तेहि अत्तापि रक्खितब्बो होति । एवं करोन्तो हि ‘‘सामिदुब्भको एसो’’ति निग्गहेतब्बो होति।&lt;br&gt;&#xA;तस्मातिह थपतयोति यस्मा तुम्हे राजा निच्चं राजभण्डं पटिच्छापेति, तस्मापि सम्बाधो घरावासो रजोपथो। यस्मा पन पंसुकूलिकं भिक्खुं एवं पटिच्छापेन्तो नत्थि, तस्मा अब्भोकासो पब्बज्जा, एवं सब्बत्थापि। अलञ्च खो थपतयो अप्पमादाय, अप्पमादमेव करोथाति दस्सेति।&lt;br&gt;&#xA;मुत्तचागोति विस्सट्ठचागो। पयतपाणीति आगतागतानं दानत्थाय धोतहत्थो। वोसग्गरतोति वोसग्गसङ्खाते चागे रतो। याचयोगोति याचितब्बयुत्तो। ‘‘याजयोगो’’तिपि पाठो, दानयुत्तोति अत्थो। दानसंविभागरतोति एतेन अप्पमत्तकम्पि किञ्चि लभित्वा ततोपि संविभागे रतो। अप्पटिविभत्तन्ति ‘‘इदं अम्हाकं भविस्सति, इदं अय्यान’’न्ति एवं अकतविभागं, सब्बं दातब्बमेव हुत्वा ठितन्ति अत्थो। इमेहि खो थपतयो चतूहि धम्मेहि समन्नागतो अरियसावको सोतापन्नो होतीति सोतापन्नो इमेहि धम्मेहि समन्नागतो होतीति अत्थो। एतेन सोतापन्नेन इमेसं चतुन्नं धम्मानं एकन्ततो लब्भमानतं दस्सेति।&lt;br&gt;&#xA;एवं तेसं थपतीनं इमेहि चतूहि धम्मेहि समन्नागतं परियायेन दस्सेत्वा इदानि निप्परियायेन तं दस्सेतुं ‘‘तुम्हे खो थपतयो’’तिआदि वुत्तम्।&lt;br&gt;&#xA;९५.&lt;br&gt;&#xA;सहस्सं कप्पकोटियोति सहस्सं अत्तभावा अहेसुन्ति अत्थो। ‘‘असीति कप्पकोटियो’’तिपि पाठो, असीतिआयुकप्पकोटियो अहेसुन्ति अत्थो। कत्थ पन ते अहेसुन्ति? आह ‘‘देवे चेव मनुस्से चा’’ति, देवेसु चेव मनुस्सेसु चाति अत्थो। संविरुळ्हम्हीति समन्ततो पल्लवग्गहणेन विरुळ्हे। अलभिंहन्ति अलभिं अहम्। अज्ज तिंसं ततो कप्पाति ततो कप्पतो अज्ज सम्पति अयं कप्पो तिंसतिमो। तस्सा सञ्ञाय वासनाति तस्स बुद्धगताय सञ्ञाय वासनतो।&lt;br&gt;&#xA;तण्हानिघातकोति तण्हाय समुच्छेदको। वटंसकोति पुप्फमयकण्णिको। सब्बपुप्फेहिलङ्कतोति नानापुप्फेहि अलङ्कतो। लपनन्तराति उत्तराधरोट्ठानं अन्तरतो। ओक्काति पभा। मुद्धनन्तरधायथाति मुद्धनि अन्तरधायथ। कङ्खं वितराति विमतिं विनोदेहि। यस्स तं सब्बधम्मेसु , सदा ञाणं पवत्ततीति तन्ति निपातमत्तम्। यस्स सब्बधम्मेसु आकङ्खप्पटिबद्धत्ता सदा ञाणं पवत्तति। सो सब्बञ्ञू भगवा थेरं आनन्दं एतदब्रवीति सम्बन्धो। राजा रट्ठे भविस्सतीति सब्बस्मिं रट्ठे राजा भविस्सति। चरिमन्ति चरिमभवम्। सच्छिकत्वाति पच्चक्खं कत्वा। धम्मतन्ति चतुसच्चधम्मं, पच्चेकबोधिं वा।&lt;br&gt;&#xA;९६.&lt;br&gt;&#xA;सुवण्णच्छदनं नावन्ति उभोसु पस्सेसु सुवण्णालङ्कारेहि पटिमण्डितवसेन छादितं सुवण्णनावम्। पञ्हं पुट्ठा वियाकासि, सक्कस्स इति मे सुतन्ति यथा सा देवता पञ्हं पुट्ठा सक्कस्स ब्याकासि, एवं मयापि सुतन्ति आयस्मा महामोग्गल्लानो अत्तना यथासुतं तं भगवतो वदति।&lt;br&gt;&#xA;पंसुथूपेसूति सरीरधातुं अब्भन्तरे ठपेत्वा पंसूहि कतथूपेसु। एवञ्हि ते भगवन्तं उद्दिस्सकता नाम होन्ति, तेनेवाह – ‘‘उद्दिस्सकतेसु दसबलधरान’’न्ति।&lt;br&gt;&#xA;९७.&lt;br&gt;&#xA;देवपुत्तसरीरवण्णाति देवपुत्तसरीरसदिसवण्णा। सुभगसण्ठितीति सोभग्गयुत्तसण्ठाना। उळारं वत तं आसीति तं मया कतं पुञ्ञं उळारं वत अहोसि। याहन्ति या अहम्। सतसहस्सं कप्पे, मुदितो थूपं अपूजेसीति थूपं पूजेत्वा सतसहस्सं आयुकप्पे अहं मुदितोति अत्थो। अनागन्तुन विनिपातन्ति अपायुपपत्तिं अनुपगन्त्वा। यं चक्खुन्ति यं पञ्ञाचक्खुम्। पणिहितन्ति ठपितम्। विमुत्तचित्तम्हीति विमुत्तचित्तो अम्हि। विधूतलतोति विधूततण्हालतो, समुच्छिन्नतण्होति अत्थो।&lt;br&gt;&#xA;९८.&lt;br&gt;&#xA;सामाकपत्थोदनमत्तन्ति सामाकतिणानं नाळिकोदनमत्तम्। अखिलेति पञ्चन्नं चेतोखिलानं अभावेन अखिले। तस्मिञ्च ओकप्पयि धम्ममुत्तमन्ति तस्मिं पच्चेकबुद्धे उत्तमधम्मं पच्चेकबोधिं ‘‘उत्तमधम्मेन नाम इमस्मिं भवितब्ब’’न्ति सद्दहिम्। ‘‘तस्मिञ्च धम्मे पणिधेसिं मानस’’न्ति इमिना पटिलद्धधम्मं अहम्पि सच्छिकरेय्यन्ति चित्तं पणिदहिम्। भवे कुदासुपि च मा अपेक्खवाति कत्थचि भवे अपेक्खवा मा भवेय्यन्ति च पणिधेसिं मानसन्ति सम्बन्धो।&lt;br&gt;&#xA;कुरूसूति उत्तरकुरूसु। दीघायुकेसूति तेसं वस्ससहस्सायुकताय वुत्तम्। अममेसूति अपरिग्गहेसु। पाणीसूति सत्तेसु। अहीनगामीसूति यथालद्धसम्पत्तीहि यावतायुकं अपरिहीनसभावेसु । तिदसोपपज्जथाति तावतिंसो हुत्वा उपपज्जिं, तिदसे वा तावतिंसभवने उपपज्जिम्। विसिट्ठकायूपगतोति विसिट्ठकायेसु नानावण्णकायेसु उपगतो। यसस्सिसूति परिवारवन्तेसु। हिताहितासिहीति कुसलाकुसले वीतिवत्तीहि। पच्चक्खं ख्विमन्ति पच्चक्खं खो इमं वचनन्ति अधिप्पायो।&lt;br&gt;&#xA;सकासीति सो अकासि। बलिमाभिहारीति पूजाबलिं अभिहरि। पतितस्स एकन्ति तस्स हत्थतो एकपुप्फं पतितम्।&lt;br&gt;&#xA;उपरिट्ठन्ति उपरि वेहासे ठितम्। अरिट्ठन्ति अरिट्ठं नाम पच्चेकसम्बुद्धम्। अज्झत्तञ्च बहिद्धा चाति अज्झत्तविसया च बहिद्धविसया च। ये मे विज्जिंसूति ये मे पुब्बे विज्जमाना अहेसुम्। जातिमरणसंसारो, नत्थि दानि पुनब्भवोति पुनप्पुनं जायनमीयनभूतो संसारो पुनब्भवोति च वुच्चति, सो च दानि नत्थीति अत्थो।&lt;br&gt;&#xA;इदं वासनाभागियं सुत्तन्ति इदं वासनाभागपुञ्ञविभावनानं नानासुत्तपदानं उदाहरणवसेन दस्सितं वासनाभागियं सुत्तन्ति वेदितब्बम्।&lt;br&gt;&#xA;९९.&lt;br&gt;&#xA;‘‘उद्धं अधो…पे॰… अपुनब्भवाया’’ति इदं निब्बेधभागियं सुत्तन्ति वुत्तं ओघतरणस्स अरियमग्गकिच्चत्ता। न चेतना करणीयाति न चित्तं उप्पादेतब्बम्। धम्मताति धम्मसभावो।&lt;br&gt;&#xA;१००.&lt;br&gt;&#xA;यदा हवेति यस्मिं हवे काले। पातुभवन्तीति उप्पज्जन्ति। धम्माति अनुलोमपच्चयाकारपटिवेधसाधका बोधिपक्खियधम्मा। पातुभवन्तीति वा पकासेन्ति, अभिसमयवसेन पाकटा होन्ति। धम्माति चतुअरियसच्चधम्मा। आतापो वुच्चति किलेससन्तापनट्ठेन वीरियम्। आतापिनोति सम्मप्पधानवीरियवतो। झायतोति आरम्मणूपनिज्झानलक्खणेन लक्खणूपनिज्झानलक्खणेन च झानेन झायन्तस्स। ब्राह्मणस्साति बाहितपापस्स खीणासवस्स। अथस्स कङ्खा वपयन्ति सब्बाति अथस्स एवं पातुभूतधम्मस्स या ता ‘‘को नु खो, भन्ते, फुसतीति? नो कल्लो पञ्होति भगवा अवोचा’’तिआदिना (सं॰ नि॰ २.१२) नयेन ‘‘कतमं नु खो, भन्ते, जरामरणं, कस्स पनिदं जरामरणन्ति? नो कल्लो पञ्होति भगवा अवोचा’’तिआदिना (सं॰ नि॰ २.३५) च नयेन पच्चयाकारकङ्खा वुत्ता। या च पच्चयाकारस्सेव अप्पटिविद्धत्ता ‘‘अहोसिं नु खो अहमतीतमद्धान’’न्तिआदिका (म॰ नि॰ १.१८; सं॰ नि॰ २.२०) सोळसकङ्खा ‘‘बुद्धे कङ्खति धम्मे कङ्खती’’तिआदिका (ध॰ स॰ १००८) अट्ठ च कङ्खा आगता, ता सब्बा वपयन्ति अपगच्छन्ति निरुज्झन्ति, कस्मा? यतो पजानाति सहेतुधम्मं, यस्मा अविज्जादिकेन हेतुना सहेतुकं इमं सङ्खारादिं केवलं दुक्खक्खन्धधम्मं पजानाति अञ्ञासि पटिविज्झति।&lt;br&gt;&#xA;यतो खयं पच्चयानं अवेदीहि यस्मा पच्चयानं खयसङ्खातं निब्बानं अवेदि अञ्ञासि पटिविज्झि, तस्मा यदास्स आतापिनो झायतो ब्राह्मणस्स वुत्तप्पकारा धम्मा पातुभवन्ति। अथस्स या निब्बानस्स अविदितत्ता कङ्खा उप्पज्जेय्युं, सब्बापि ता कङ्खा वपयन्तीति।&lt;br&gt;&#xA;आरञ्ञन्ति आरञ्ञकम्। अञ्ञातुञ्छेन यापेन्तन्ति कुलेसु अञ्ञातो निच्चनवोयेव हुत्वा उञ्छेन पिण्डचरियाय यापेन्तम्। अथ वा अभिलक्खितेसु इस्सरजनगेहेसु कटुकभण्डसम्भारं सुगन्धभोजनं परियेसन्तस्स उञ्छनं ञातुञ्छनं नाम, घरपटिपाटिया पन द्वारे ठितेन लद्धमिस्सकभोजनं अञ्ञातुञ्छनं नाम। इदं इध अधिप्पेतम्। तेन यापेन्तम्। कामेसु अनपेक्खिनन्ति वत्थुकामकिलेसकामेसु निरपेक्खम्।&lt;br&gt;&#xA;छेत्वाति वधित्वा। सुखं सेतीति कोधपरिळाहेन अपरिदय्हमानत्ता सुखं सयति। न सोचतीति कोधविनासेन विनट्ठदोमनस्सत्ता न सोचति। विसमूलस्साति दुक्खविपाकस्स। मधुरग्गस्साति यं अक्कुट्ठस्स पच्चक्कोसित्वा पहटस्स पटिप्पहरित्वा सुखं उप्पज्जति, तं सन्धाय सो ‘‘मधुरग्गो’’ति वुत्तो। इमस्मिञ्हि ठाने परियोसानं ‘‘अग्ग’’न्ति वुत्तम्। अरियाति बुद्धादयो।&lt;br&gt;&#xA;हनेति हनेय्य। उप्पतितन्ति असमुग्घाटितं अविक्खम्भितुप्पन्नवसेन समुदाचारुप्पन्नवसेन समुदाचरन्तम्। विनोदयेति अत्तनो सन्तानतो नीहरेय्य।&lt;br&gt;&#xA;१०१.&lt;br&gt;&#xA;सत्तियाति देसनासीसमेतं, एकतोधारादिना सत्थेनाति अत्थो। ओमट्ठोति पहटो। चत्तारो हि पहारा ओमट्ठो उम्मट्ठो मट्ठो विमट्ठोति। तत्थ उपरि ठत्वा अधोमुखं दिन्नप्पहारो ओमट्ठो नाम, अधो ठत्वा उद्धं मुखं दिन्नप्पहारो उम्मट्ठो नाम, अग्गळसूचि विय विनिविज्झित्वा कतो मट्ठो नाम, सेसो सब्बोपि विमट्ठो नाम। इमस्मिं पन ठाने ओमट्ठो गहितो। सो हि सब्बदारुणो दुरुद्धरणसल्लो दुत्तिकिच्छो अन्तोदोसो अन्तोपुब्बलोहितो च होति। पुब्बलोहितं अनिक्खमित्वा वणमुखं परियोनन्धित्वा तिट्ठति। पुब्बलोहितं नीहरितुकामेहि मञ्चेन सद्धिं बन्धित्वा अधोसिरो कातब्बो होति, मरणं वा मरणमत्तं वा दुक्खं पापुणाति। परिब्बजेति विहरेय्य।&lt;br&gt;&#xA;इमाय गाथाय किं कथितं? यथा सत्तिया ओमट्ठपुरिसो सल्लुब्बाहनवणतिकिच्छनानं अत्थाय वीरियं आरभति पयोगं करोति परक्कमति। यथा च दय्हमाने मत्थके आदित्तसिरो तस्स निब्बापनत्थाय वीरियं आरभति पयोगं करोति परक्कमति, एवमेवं भिक्खु कामरागप्पहानाय सतो अप्पमत्तो हुत्वा विहरेय्य भगवाति कथेसि।&lt;br&gt;&#xA;एवं देवताय कथिते अथ भगवा चिन्तेसि – ‘‘इमाय देवताय उपमा दळ्हं कत्वा आनीता, अत्थं पन परित्तकं गहेत्वा ठिता। पुनप्पुनं कथेन्तीपि हि एसा कामरागस्स विक्खम्भनप्पहानमेव कथेय्य, याव च कामरागो मग्गेन न समुग्घाटिय्यति, ताव अनुबन्धोव होती’’ति तमेव उपमं गहेत्वा पठममग्गवसेन देवताय विनिवट्टेत्वा दस्सेन्तो ‘‘सत्तिया विय ओमट्ठो’’ति दुतियगाथमाह। तस्सत्थो पुरिमनयानुसारेन वेदितब्बो।&lt;br&gt;&#xA;लोकामिसन्ति कामगुणो। सन्तिपेक्खोति सब्बसङ्खारूपसमं निब्बानं अपेक्खमानो। पञ्ञवाति पञ्ञवन्तो। पहितत्तोति निब्बानं पतिपेसितचित्तो। विरतो कामसञ्ञायाति याय कायचि सब्बतो कामसञ्ञाय चतुत्थमग्गसम्पयुत्ताय समुच्छेदविरतिया विरतो। ‘‘विरत्तो’’तिपि पाठो। कामसञ्ञायाति पन भुम्मवचनं होति। सगाथावग्गे (सं॰ नि॰ १.९६) ‘‘कामसञ्ञासू’’ति पाठो। चतूहि मग्गेहि दसन्नम्पि संयोजनानं अतीतत्ता सब्बसंयोजनातीतो। चतुत्थमग्गेनेव वा उद्धम्भागियसंयोजनातीतो तत्र तत्राभिनन्दनतो नन्दिसङ्खाताय तण्हाय तिण्णञ्च भवानं परिक्खीणत्ता नन्दिभवपरिक्खीणो। सो तादिसो खीणासवो भिक्खु गम्भीरे संसारण्णवे न सीदति।&lt;br&gt;&#xA;सद्दहानोति येन पुब्बभागे कायसुचरितादिभेदेन, अपरभागे च सत्तत्तिंसबोधिपक्खियभेदेन धम्मेन अरहन्तो बुद्धपच्चेकबुद्धबुद्धसावका निब्बानं पत्ता। तं सद्दहानो अरहतं धम्मं निब्बानप्पत्तिया लोकियलोकुत्तरपञ्ञं लभति, तञ्च खो न सद्धामत्तकेनेव। यस्मा पन सद्धाजातो उपसङ्कमति, उपसङ्कमन्तो पयिरुपासति, पयिरुपासन्तो सोतं ओदहति, ओदहितसोतो धम्मं सुणाति, तस्मा उपसङ्कमनतो पट्ठाय याव धम्मस्सवनेन सुस्सूसं लभते पञ्ञम्।&lt;br&gt;&#xA;किं वुत्तं होति? तं धम्मं सद्दहित्वापि आचरियुपज्झाये कालेन कालं उपसङ्कमित्वापि वत्तकरणेन पयिरुपासित्वा यदा पयिरुपासनाय आराधितचित्ता किञ्चि वत्तुकामा होन्ति। अथ अधिगताय सोतुकामताय सोतं ओदहित्वा सुणन्तो लभतीति एवं सुस्सूसम्पि च सतिअविप्पवासेन अप्पमत्तो सुभासितदुब्भासितञ्ञुताय विचक्खणो एव लभति, न इतरो। तेनाह – ‘‘अप्पमत्तो विचक्खणो’’ति।&lt;br&gt;&#xA;पतिरूपकारीति देसकालादीनि अहापेत्वा लोकियस्स लोकुत्तरस्स धम्मस्स पतिरूपं अधिगमूपायं करोतीति पतिरूपकारी। धुरवाति चेतसिकवीरियवसेन अनिक्खित्तधुरो। उट्ठाताति कायिकवीरियवसेन उट्ठानसम्पन्नो असिथिलपरक्कमो। विन्दते धनन्ति लोकियलोकुत्तरधनं अधिगच्छति। सच्चेनाति वचीसच्चेन परमत्थसच्चेन च। बुद्धपच्चेकबुद्धअरियसावका निब्बुतिं पापुणन्ता कित्तिम्पि पापुणन्तियेव। ददन्ति परेसं यं किञ्चि इच्छितं पत्थितं देन्तो मित्तानि गन्थति सम्पादेति करोतीति अत्थो। दुद्ददं वा ददन्तो गन्थति, दानमुखेन चत्तारिपि सङ्गहवत्थूनि गहितानीति वेदितब्बानि। तेहि मित्तानि करोन्ति। अस्मा लोका परं लोकं, स वे पेच्च न सोचतीति यस्स पुग्गलस्स इमे सद्धादयो धम्मा विज्जन्ति, सो इमस्मा लोका परं लोकं गन्त्वा न सोचति, सोककारणं तस्स नत्थीति अत्थो।&lt;br&gt;&#xA;‘‘यस्सेते चतुरो धम्मा, सद्धस्स घरमेसिनो।&lt;br&gt;&#xA;सच्चं धम्मो धिति चागो, स वे पेच्च न सोचती’’ति॥ (सं॰ नि॰ १.२४६; सु॰ नि॰ १९०) –&lt;br&gt;&#xA;गाथं अवसेसं कत्वा उदाहटम्। आळवकसुत्ते हि इमा गाथा आळवकेन ‘‘कथं सु लभते पञ्ञ’’न्तिआदिना (सं॰ नि॰ १.२४६; सु॰ नि॰ १८७) पुट्ठेन भगवता भासिताति।&lt;br&gt;&#xA;येन केनचि वण्णेनाति येन केनचि कारणेन, पकारेन वा। संवासोति एकस्मिं ठाने सहवासो समागमो। तन्ति तथा समागतं अनुकम्पितब्बं पुरिसम्। मनसा चे पसन्नेनाति करुणासमुस्साहितेन पसादेन पसन्नेन मनसा। न तेन होति संयुत्तोति तेन यथावुत्तेन अनुसासनेन कामच्छन्दादीनं संयोजनवसेन संयुत्तो नाम न होति। यानुकम्पा अनुद्दयाति या अरियमग्गसम्पापनवसेन करुणायना, मेत्तायना चाति अत्थो।&lt;br&gt;&#xA;१०२.&lt;br&gt;&#xA;रागो च दोसो चाति रागदोसा हेट्ठा वुत्तनयाव। कुतोनिदानाति किंनिदाना किंहेतुका। पच्चत्तवचनस्स हि अयं तो-आदेसो, समासे चस्स लोपाभावो वेदितब्बो। अरती रती लोमहंसो कुतोजाति यायं पन्तेसु सेनासनेसु, अधिकुसलेसु च धम्मेसु अरति उक्कण्ठिता, या च पञ्चसु कामगुणेसु रति अभिरति आसत्ति कीळनादि, यो च लोमहंससमुट्ठानतो लोमहंससङ्खातो चित्तुत्रासो, इमे तयो धम्मा कुतो जाता कुतो निब्बत्ताति पुच्छा। कुतो समुट्ठायाति कुतो उप्पज्जित्वा। मनोति कुसलचित्तम्। वितक्काति कामवितक्कादयो। कुमारका धङ्कमिवोसजन्तीति यथा कुमारका कीळन्ता काकं सुत्तेन पादे बन्धित्वा ओसजन्ति खिपन्ति, एवं कुसलमनं अकुसलवितक्का कुतो समुट्ठाय ओसजन्तीति पुच्छा।&lt;br&gt;&#xA;रागो चाति दुतियगाथा तस्सा विस्सज्जनम्। तत्थ इतोति अत्तभावं सन्धायाह। अत्तभावनिदाना हि रागदोसा, अरति रति लोमहंसा च अत्तभावतो जाता। कामवितक्कादयो अत्तभावतो एव समुट्ठाय कुसलमनं ओसजन्ति। तेन तदञ्ञं पकतिआदिकारणं पटिक्खिपन्तो आह – ‘‘इतोनिदाना इतो समुट्ठाया’’ति। पुरिमगाथाय वुत्तनयेनेत्थ सद्दसिद्धि वेदितब्बा।&lt;br&gt;&#xA;इदानि य्वायं ‘‘इतोनिदाना’’तिआदीसु अत्तभावनिदाना अत्तभावतो जाता अत्तभावतो समुट्ठायाति अत्थो वुत्तो, तं साधेन्तो आह – ‘‘स्नेहजा अत्तसम्भूता’’ति। एते हि रागादयो वितक्कपरियोसाना तण्हास्नेहेन जाता। तथा जायन्ता च पञ्चुपादानक्खन्धभेदे अत्तभावसङ्खाते अत्तनि सम्भूता। तेनाह – ‘‘स्नेहजा अत्तसम्भूता’’ति। इदानि तदत्थजोतिकं उपमं दस्सेति ‘‘निग्रोधस्सेव खन्धजा’’ति। तत्थ खन्धजाति खन्धेसु जाता पारोहा। इदं वुत्तं होति – यथा निग्रोधस्स खन्धजसङ्खाता पारोहा आपोरससङ्खाते स्नेहे सति जायन्ति, जायन्ता च तस्मिंयेव निग्रोधे तेसु तेसु साखप्पदेसेसु सम्भवन्ति, एवं एते रागादयो अज्झत्तं तण्हास्नेहे सति जायन्ति, जायन्ता च तस्मिंयेव अत्तभावे तेसु तेसु चक्खादिप्पदेसेसु इट्ठारम्मणेसु सम्भवन्ति। तेन वुत्तं – ‘‘स्नेहजा अत्तसम्भूता’’ति। पुथु विसत्ता कामेसूति यस्मा रागोपि पञ्चकामगुणिकादिवसेन, दोसोपि आघातवत्थुआदिवसेन अरतिआदयोपि तस्स तस्स भेदस्स वसेनाति सब्बथा सब्बेपिमे किलेसा पुथु अनेकप्पकारा हुत्वा वत्थुद्वारारम्मणादिवसेन तेसु तेसु कामेसु तथा तथा विसत्ता लग्गा संसिब्बित्वा ठिता। किमिव? मालुवाव वितता वने यथा वने वितता मालुवा तेसु तेसु रुक्खसाखप्पसाखादिभेदेसु विसत्ता होति लग्गा संसिब्बित्वा ठिता, एवं एते किलेसा धम्मा, तस्मा एत्थ पुथुपभेदेसु वत्थुकामेसु विसत्तं किलेसगहनम्।&lt;br&gt;&#xA;ये नं पजानन्ति यतोनिदानं, ते नं विनोदेन्ति सुणोहि यक्ख। तस्सत्थो – ये सत्ता नं किलेसगहनं ‘‘इतोनिदानं एस उप्पज्जती’’ति जानन्ति, ते नं तण्हासिनेहसिनेहिते अत्तभावे उप्पज्जतीति ञत्वा तं तण्हासिनेहं आदीनवानुपस्सनादिभावनाञाणग्गिना विसोसेन्ता विनोदेन्ति पजहन्ति, एवं अम्हाकं भासितं सुणोहि यक्खाति। ते दुत्तरं ओघमिमं तरन्ति, अतिण्णपुब्बं अपुनब्भवायाति ये हि संकिलेसगहनं विनोदेन्ति, ते एकन्तेन मग्गं भावेन्ति। न हि मग्गभावनं विना किलेसविनोदनं अत्थि। एवं मग्गं भावेन्ता ते पकतिञाणेन दुत्तरं कामोघादिं चतुब्बिधं ओघं इमिना दीघेन अद्धुना सुपिनन्तेनपि अतिण्णपुब्बं अनतिक्कन्तपुब्बं अपुनब्भवाय निब्बानाय तरन्ति।&lt;br&gt;&#xA;दुक्करं भगवाति एको किर देवपुत्तो पुब्बयोगावचरो बहलकिलेसताय सप्पयोगेन किलेसे विक्खम्भेन्तो समणधम्मं कत्वा पुब्बहेतुमन्दताय अरियभूमिं अप्पत्वाव कालं कत्वा देवलोके निब्बत्तो, सो तथागतं उपसङ्कमित्वा दुक्करभावं आरोचेन्तो एवमाह। तत्थ दुक्करन्ति दसपि वस्सानि…पे॰… सट्ठिपि वस्सानि एकन्तपरिसुद्धस्स समणधम्मस्स करणं नामेतं दुक्करम्। सेक्खाति सत्त सेक्खा। सीलसमाहिताति सीलेन समाहिता समुपेता। ठितत्ताति पतिट्ठितसभावा। एवं पुच्छितपञ्हं विस्सज्जित्वा उपरिपञ्हं समुट्ठापनत्थं ‘‘अनगारियुपेतस्सा’’तिआदिमाह। तत्थ अनगारियुपेतस्साति अनगारियं निग्गेहभावं उपगतस्स, पब्बजितस्साति अत्थो। तुट्ठीति चतुपच्चयसन्तोसो।&lt;br&gt;&#xA;भावनायाति चित्तवूपसमभावनाय। ते छेत्वा मच्चुनो जालन्ति ये रत्तिन्दिवं इन्द्रियूपसमे रता, ते दुस्समादहं चित्तं समादहन्ति। ये समाहितचित्ता, ते चतुपच्चयसन्तोसं पूरेन्ता न किलमन्ति। ये सन्तुट्ठा, ते सीलं पूरेन्ता न किलमन्ति। ये सीले पतिट्ठिता सत्त सेक्खा, ते अरिया मच्चुनो जालसङ्खातं किलेसजालं छिन्दित्वा गच्छन्ति।&lt;br&gt;&#xA;दुग्गमोति सच्चमेतं, भन्ते, ये इन्द्रियूपसमे रता, ते दुस्समादहं चित्तं समादहन्ति। ये समाहितचित्ता, ते चतुपच्चयसन्तोसं पूरेन्ता न किलमन्ति। ये सन्तुट्ठा, ते सीलं पूरेन्ता न किलमन्ति। ये सीले परमग्गाहिनो सत्त सेक्खा, ते अरिया मच्चुनो जालसङ्खातं किलेसजालं छिन्दित्वा गच्छन्ति। किं न गमिस्सन्ति, अयं पन दुग्गमो ‘‘भगवा विसमो मग्गो’’ति आह। तत्थ किञ्चापि अरियमग्गो नेव दुग्गमो न विसमो, पुब्बभागपटिपदाय पनस्स बहू परिस्सया होन्ति, तस्मा एवं वुत्तो। अवंसिराति ञाणसिरेन अधोसिरा हुत्वा पपतन्ति। अरियमग्गं आरोहितुं असमत्थताय एव ते मग्गे पपतन्तीति वुच्चन्ति। अरियानं समो मग्गोति स्वेव मग्गो अरियानं समो होति। विसमे समाति विसमेपि सत्तकाये समा एव।&lt;br&gt;&#xA;१०३.&lt;br&gt;&#xA;इदञ्हि तं जेतवनन्ति अनाथपिण्डिको देवपुत्तो जेतवनस्स चेव बुद्धादीनञ्च वण्णभणनत्थं आगन्त्वा एवमाह। इसिसङ्घनिसेवितन्ति भिक्खुसङ्घनिवेसितम्। एवं पठमगाथाय जेतवनस्स वण्णं कथेत्वा इदानि अरियमग्गस्स वण्णं कथेन्तो ‘‘कम्मं विज्जा’’तिआदिमाह। तत्थ कम्मन्ति मग्गचेतना। विज्जाति मग्गपञ्ञा। धम्मोति समाधि, समाधिपक्खिका वा धम्मा। सीलं जीवितमुत्तमन्ति सीले पतिट्ठितस्स जीवितञ्च उत्तमन्ति दस्सेति। अथ वा विज्जाति दिट्ठिसङ्कप्पा। धम्मोति वायामसतिसमाधयो। सीलन्ति वाचाकम्मन्ताजीवा। जीवितमुत्तमन्ति एतस्मिं सीले पतिट्ठितस्स जीवितं नाम उत्तमन्ति। ‘‘एतेन मच्चा सुज्झन्ती’’ति एतेन अट्ठङ्गिकेन मग्गेन सत्ता विसुज्झन्ति।&lt;br&gt;&#xA;तस्माति यस्मा मग्गेन सुज्झन्ति, न गोत्तधनेहि, तस्मा। योनिसो विचिने धम्मन्ति उपायेन बोधिपक्खियधम्मं विचिनेय्य। एवं तत्थ विसुज्झतीति एवं तस्मिं अरियमग्गे विसुज्झति। अथ वा योनिसो विचिने धम्मन्ति उपायेन अरियसच्चधम्मं विचिनेय्य। एवं तत्थ विसुज्झतीति एवं तेसु चतूसु अरियसच्चेसु विसुज्झति। इदानि सारिपुत्तत्थेरस्स वण्णं कथेन्तो ‘‘सारिपुत्तोवा’’तिआदिमाह। तत्थ सारिपुत्तोवाति अवधारणवचनं, एतेहि पञ्ञादीहि सारिपुत्तोव सेय्योति वदति। उपसमेनाति किलेसवूपसमेन। पारङ्गतोति निब्बानं गतो, यो कोचि निब्बानपत्तो भिक्खु, न तादिसो। एतावपरमो सिया, न थेरा उत्तरितरो नाम सावको अत्थीति वदति।&lt;br&gt;&#xA;अतीतन्ति अतीते पञ्चक्खन्धे। नान्वागमेय्याति तण्हादिट्ठीहि नानुगच्छेय्य। नप्पटिकङ्खेति तण्हादिट्ठीहि न पत्थेय्य। यदतीतन्ति इदमेत्थ कारणवचनम्। यस्मा यं अतीतं, तं पहीनं निरुद्धं अत्थङ्गतं, तस्मा तं नानुगच्छेय्य। यस्मा च यं तत्थ अनागतं, तं अप्पत्तं अजातं अनिब्बत्तं, तस्मा तम्पि न पत्थेय्य। तत्थ तत्थाति पच्चुप्पन्नम्पि धम्मं यत्थ यत्थेव सो उप्पन्नो, तत्थ तत्थेव नं अनिच्चानुपस्सनादीहि सत्तहि अनुपस्सनाहि विपस्सति, अरञ्ञादीसु वा तत्थ तत्थ विपस्सति। असंहीरं असंकुप्पन्ति इदं विपस्सनापटिविपस्सनादस्सनत्थं वुत्तम्। विपस्सना हि रागादीहि न संहिरति न कुप्पतीति असंहीरा असंकुप्पा, तं अनुब्रूहये वड्ढेय्य पटिविपस्सेय्याति वुत्तं होति। अथ वा निब्बानं रागादीहि न संहिरति न कुप्पतीति असंहीरं असंकुप्पं, तं विद्वा पण्डितो भिक्खु अनुब्रूहये, पुनप्पुनं तदारम्मणं फलसमापत्तिं अप्पेन्तो वड्ढेय्याति अत्थो।&lt;br&gt;&#xA;तस्स पन अनुब्रूहनस्स अत्थाय अज्जेव किच्चमातप्पन्ति किलेसानं आतापनपरितापनेन ‘‘आतप्प’’न्ति लद्धनामं वीरियं अज्जेव कातब्बम्। को जञ्ञा मरणं सुवेति स्वे जीवितं वा मरणं वा को जानाति। अज्जेव दानं दस्सामि, सीलं वा रक्खिस्सामि, अञ्ञतरं वा पन कुसलं करिस्सामि, ‘‘अज्ज ताव पपञ्चो अत्थि, स्वे वा पुनदिवसे वा जानिस्सामी’’ति चित्तं अनुप्पादेत्वा ‘‘अज्जेव करिस्सामी’’ति एवं वीरियं कातब्बन्ति दस्सेति। महासेनेनाति अहिविच्छिकविससत्थादीनि हि अनेकानि मरणकारणानि तस्स सेनाति ताय महतिया सेनाय वसेन महासेनेन एवरूपेन मच्चुना सद्धिं ‘‘कतिपाहं ताव आगमेहि, यावाहं बुद्धपूजादिं अत्तनो अवस्सयं कम्मं करोमी’’ति एवं मित्तसन्थवाकारसङ्खातो वा ‘‘इदं सतं वा सहस्सं वा गहेत्वा कतिपाहं आगमेही’’ति एवं लञ्जानुप्पदानसङ्खातो वा ‘‘इमिना बलरासिना पटिबाहिस्सामी’’ति एवं बलरासिसङ्खातो वा सङ्गरो नत्थि। सङ्गरोति हि मित्तकरणलञ्जदानबलरासिसङ्कड्ढनानं नामं, तस्मा अयमत्थो वुत्तो। अतन्दितन्ति अनलसं उट्ठाहकम्। एवं पटिपन्नत्ता भद्दो एकरत्तो अस्साति भद्देकरत्तो। इतीति एवं पटिपन्नं पुग्गलं ‘‘भद्देकरत्तो अय’’न्ति रागादिसन्तताय सन्तो बुद्धमुनि आचिक्खति।&lt;br&gt;&#xA;चक्खुना पञ्ञाय चाति चक्खुना च पञ्ञाय च। चक्खुभूताय वा पञ्ञाय। सतिया पञ्ञाय चाति सतिया च पञ्ञाय च, सतिविसिट्ठाय वा पञ्ञाय। कायेनाति नामकायेन।&lt;br&gt;&#xA;दिब्बचक्खु सुविसुद्धन्ति दिब्बं चक्खु सुविसुद्धं, यं सच्छिकरोतीति अधिप्पायो। पुब्बेनिवासाति पुरिमासु जातीसु निवुत्थक्खन्धा। इद्धिविधाति इद्धिकोट्ठासा। निरोधोति निब्बानम्। सेसं सुविञ्ञेय्यमेव।&lt;br&gt;&#xA;१०४.&lt;br&gt;&#xA;यस्स सेलूपमं चित्तन्ति एकघनं सेलं विय पकतिवातेहि लोकधम्मवातेहि अकम्पनीयतो यस्स चित्तं सेलूपमम्। तेनाह – ‘‘ठितं नानुपकम्पती’’ति। रजनीयेसूति लाभादीसु। कोपनेय्येति अलाभादिके। कुतो नं दुक्खमेस्सतीति तं एवं भावितचित्तं वीतिक्कन्तलोकधम्मं उत्तमपुरिसं लोकधम्महेतुकं दुक्खं नानुगमिस्सति।&lt;br&gt;&#xA;यो ब्राह्मणोति बाहितपापधम्मताय ब्राह्मणो, न दिट्ठमङ्गलिकताय हुंहुङ्कारकसावादिपापधम्मयुत्तो हुत्वा केवलं जातिमत्तेन ब्राह्मणोति पटिजानाति। सो ब्राह्मणो बाहितपापधम्मत्ता हुंहुङ्कारप्पहानेन निहुंहुङ्को। रागादिकसावाभावेन निक्कभावो। सीलसंवरेन संयतचित्तताय यतत्तो। चतुमग्गञाणसङ्खातेहि वेदेहि अन्तं निब्बानं, वेदानं वा अन्तं गतत्ता वेदन्तगू। मग्गब्रह्मचरियस्स वुसितत्ता वूसितब्रह्मचरियो। धम्मेन सो ब्रह्मवादं वदेय्याति सो ‘‘ब्राह्मणो अह’’न्ति एतं वादं वदेय्य। यस्स सकललोकसन्निवासे कुहिञ्चि एकारम्मणेपि रागुस्सदो दोसुस्सदो मोहुस्सदो मानुस्सदो दिट्ठुस्सदोति इमे उस्सदा नत्थीति अत्थो।&lt;br&gt;&#xA;न गाधतीति न पतिट्ठहति। सुक्काति सुक्कसङ्खाता गहा। यदि चन्दिमसूरियादीनं पभा तत्थ नत्थि, तमो एव च सियाति आसङ्कमाने सन्धायाह ‘‘तमो तत्थ न विज्जती’’ति। यदा च अत्तनावेदीतिआदीसु एवंविधं निब्बानं अत्तपच्चक्खेन ञाणेन यदा विन्दति, अथ रूपारूपधम्मतो सुखदुक्खतो च विप्पमुत्तो होतीति।&lt;br&gt;&#xA;सकेसु धम्मेसूति सकअत्तभावसङ्खातेसु उपादानक्खन्धेसु। येभुय्येन हि अज्झत्तं विपस्सनाभिनिवेसो होतीति। एतं पिसाचन्ति अजकलापक, एतं तया वुत्तं पिसाचं किलेसपिसाचञ्च। पक्कुलन्ति तया कतं अक्कुलं पक्कुलकरणञ्च। अतिवत्ततीति अतिक्कमति।&lt;br&gt;&#xA;नाभिनन्दति आयन्तिन्ति पुराणदुतियिकं आगच्छन्तिं अञ्ञं वा न अभिनन्दति चित्तेन न सम्पटिच्छति। तमेव पक्कमन्तिं न सोचति। सङ्गा सङ्गामजिं मुत्तन्ति पञ्चविधापि सङ्गतो मुत्तं सङ्गामजिं भिक्खुम्।&lt;br&gt;&#xA;बह्वेत्थाति बहु एत्थ न्हायति जनो, न तेन सो सुद्धो नाम होतीति अधिप्पायो।&lt;br&gt;&#xA;जातिबलं निसेधन्ति जातिबलस्स निसेधकम्। सहाया वताति समथविपस्सनाभावनाय सह अयनवसेन सहाया वत। कालेन कालं सप्पायधम्मस्स सवनवसेन चिररत्तं समेति समागमो एतेसन्ति चिररत्तसमेतिका। सिथिलमारब्भाति सिथिलं वीरियं कत्वा।&lt;br&gt;&#xA;१०५.&lt;br&gt;&#xA;तत्र खो, भिक्खवे, को विसेसोति सत्थु सावकस्स च पञ्चस्वेव उपादानक्खन्धेसु निब्बिदादयोति पुब्बभागपटिपत्तियं अनुपादाविमुत्तियञ्च हेट्ठा उपरि च विसेसाभावं दस्सेति। वुत्तञ्हेतं – ‘‘नत्थि विमुत्तिया नानत्त’’न्ति (अ॰ नि॰ ५.३१; कथा॰ ३५५ अत्थतो समानं)। तत्थ विसेसाभावं पच्चामसति ‘‘तत्र को विसेसो’’ति। अधिप्पयासोति अधिकपयोगो। नानाकरणन्ति च विसेसोयेव वुत्तो।&lt;br&gt;&#xA;अयं खो, भिक्खवे, विसेसोति भिक्खवे, यदिपि सावकस्स सत्थु च विमुत्तियं विसेसो नत्थि, सयम्भुञाणेन पन सवासनसब्बकिलेसे खेपेत्वा सम्मासम्बोधिं अभिसम्बुज्झित्वा अनुप्पन्नस्स अरियमग्गस्स परसन्ताने उप्पादनादिसकलसब्बञ्ञुगुणसमायोगो। अयं सम्मासम्बुद्धस्स पञ्ञाविमुत्ततो विसेसोति। तत्थ अनुप्पन्नस्साति अवत्तमानस्स। अरियमग्गञ्हि कस्सपसम्मासम्बुद्धो उप्पादेसि। अन्तरा अञ्ञो सत्था उप्पादेता नाम नाहोसि, तस्मा अयं भगवा अनुप्पन्नस्स मग्गस्स उप्पादेता नाम। असञ्जातस्साति तस्सेव वेवचनम्। अनक्खातस्साति अकथितस्स। मग्गं जानातीति मग्गञ्ञू। मग्गं विदितं पाकटं अकासीति मग्गविदू। मग्गे च अमग्गे च कोविदोति मग्गकोविदो। मग्गानुगाति मग्गं अनुगच्छन्ता। पच्छासमन्नागताति अहं पठमं समन्नागतो, सावका पच्छा समन्नागता।&lt;br&gt;&#xA;१०६.&lt;br&gt;&#xA;‘‘नीचे कुले पच्चाजातो’’तिआदिना (अ॰ नि॰ ४.८५; पु॰ प॰ १६८) तमेन युत्तोति तमो। कायदुच्चरितादीहि पुन निरयतमुपगमनतो तमपरायणो। इति उभयेनपि खन्धतमोव कथितो होति। ‘‘अड्ढे कुले पच्चाजातो’’तिआदिना (अ॰ नि॰ ४.८५; पु॰ प॰ १६८) जोतिना युत्तोति जोति, आलोकभूतोति वुत्तं होति। कायसुचरितादीहि पुन सग्गूपपत्तिभवूपगमनतो जोतिपरायणो। इमिना नयेन इतरेपि द्वे वेदितब्बा।&lt;br&gt;&#xA;न तं दळ्हं बन्धनमाहु धीराति एत्थ धीराति बुद्धादयो पण्डितपुरिसा। यं सङ्खलिकसङ्खातं अयेन निब्बत्तं आयसं अद्दुबन्धनसङ्खातं दारुमयञ्च पब्बजतिणेहि रज्जुं कत्वा कतरज्जुबन्धनञ्च, तं असिआदीहि छिन्दितुं सक्कुणेय्यताय ‘‘थिर’’न्ति न वदन्तीति अत्थो। सारत्तरत्ताति रत्ता हुत्वा रत्ता। बलवरागरत्ताति अत्थो। मणिकुण्डलेसूति मणीसु च कुण्डलेसु च, मणिचित्तेसु वा कुण्डलेसु। एतं दळ्हन्ति ये मणिकुण्डलेसु सारत्तरत्ता, तेसु यो रागो, या च पुत्तदारेसु अपेक्खा तण्हा, एतं किलेसमयं बन्धनं पण्डितपुरिसा ‘‘दळ्ह’’न्ति वदन्ति।&lt;br&gt;&#xA;ओहारिनन्ति आकड्ढित्वा चतूसु अपायेसु पातनतो अवहरति हेट्ठा हरतीति ओहारिनम्। सिथिलन्ति बन्धनट्ठाने छविआदीनि अकोपेत्वा बन्धनभावम्पि अजानापेत्वा जलपथथलपथादीसु कम्मं कातुं देतीति सिथिलम्। दुप्पमुञ्चन्ति लोभवसेन हि एकवारम्पि उप्पन्नं किलेसबन्धनं दट्ठट्ठानतो कच्छपो विय दुम्मोचयं होतीति दुप्पमुञ्चम्। एतम्पि छेत्वानाति एतं दळ्हम्पि किलेसबन्धनं ञाणखग्गेन छिन्दित्वा अनपेक्खिनो हुत्वा कामसुखं पहाय परिब्बजन्ति पक्कमन्ति पब्बजन्ति चाति अत्थो।&lt;br&gt;&#xA;१०७.&lt;br&gt;&#xA;चेतेतीति अकुसलचेतनावसेन चेतेति। पकप्पेतीति तमेव अकुसलचेतनं कायवचीकम्मभावं पापनवसेन कप्पेति। अनुसेतीति रागादिअनुसयोव सन्ताने अप्पहीनभावेन अनुसेति। आरम्मणमेतं होति विञ्ञाणस्स ठितियाति यदेतं चेतनं पकप्पनं अनुसयनञ्च, एतं अभिसङ्खारविञ्ञाणस्स ठितिया पवत्तिया पच्चयो होतीति अत्थो। आरम्मणे सति पतिट्ठा विञ्ञाणस्स होतीति यथावुत्तपच्चये सति अभिसङ्खारविञ्ञाणस्स कम्मं जवापेत्वा पटिसन्धिआकड्ढनसमत्थतासम्पादनतो पतिट्ठा होति। आयतिं पुनब्भवाभिनिब्बत्ति होतीति आयतिं पुनब्भवसङ्खाता विञ्ञाणादीनं अभिनिब्बत्ति होति।&lt;br&gt;&#xA;‘‘नो चे, भिक्खवे, चेतेती’’तिआदिना अकुसलकम्ममेव पटिक्खिपति। अयञ्हेत्थ सङ्खेपत्थो, यदिपि कदाचि योनिसोमनसिकारा अकुसलचेतना नप्पवत्तति, अनुसया पन अप्पहीनाति, ते कुसलस्स अभिसङ्खारविञ्ञाणस्स पतिट्ठा होन्ति येवाति। सति च अभिसङ्खारविञ्ञाणे आयतिं पुनब्भवाभिनिब्बत्ति होतीति वत्तुं वट्टतियेव। ततियवारो वुत्तपटिपक्खनयेन वेदितब्बो।&lt;br&gt;&#xA;१०८.&lt;br&gt;&#xA;‘‘नेसो, भिक्खवे, अरियस्स विनये समुद्दो’’तिआदि यदि दुप्पूरणट्ठेन संसीदनट्ठेन दुरतिक्कमनट्ठेन सागरो ‘‘समुद्दो’’ति वुच्चेय्य, ततो सतभागेनपि सहस्सभागेनपि चक्खुआदीस्वेव अयं नयो लब्भतीति दस्सेतुं वुत्तम्। तेनाह – ‘‘चक्खु, भिक्खवे, पुरिसस्स समुद्दो, तस्स रूपमयो वेगो’’ति, रूपेसु सत्तानं आविञ्छनतो रूपायतनमेव वेगो चक्खुस्स वेगोति अत्थो।&lt;br&gt;&#xA;यो तं रूपमयं वेगं सहतीति यो भिक्खु सह विसयेन चक्खुं अनिच्चतो दुक्खतो अनत्ततो सम्मसन्तो तत्थ च निब्बिन्दन्तो विरज्जन्तो तप्पटिबद्धतो किलेसजालतो विमुच्चन्तो अभिभवति। अयं वुच्चति, भिक्खवे, अतरि चक्खुसमुद्दन्ति अयं भिक्खु चक्खुसङ्खातं समुद्दं तिण्णोति वुच्चति।&lt;br&gt;&#xA;अपरो नयो – चक्खु, भिक्खवे, अरियस्स विनये समुद्दोति यदिपि दुप्पूरणट्ठेन यदि वा समुदनट्ठेन समुद्दो, चक्खुमेव समुद्दो। तस्स हि पथवितो याव अकनिट्ठब्रह्मलोका नीलादिआरम्मणं समोसरन्तं परिपुण्णभावं कातुं न सक्कोति। एवं दुप्पूरणट्ठेनपि समुद्दो। चक्खु च तेसु तेसु नीलादिआरम्मणेसु समुदेति असंवुतं हुत्वा ओसरमानं किलेसुप्पत्तिया कारणभावेन सदोसभावेन गच्छतीति समुदनट्ठेनपि समुद्दो। तथा चक्खुं तण्हासोतादीनं उप्पत्तिद्वारताय तेहि सन्तानस्स समुदनट्ठेन तेमनट्ठेन समुद्दो। तस्स रूपमयो वेगोति समुद्दस्स अप्पमाणो ऊमिमयो वेगो विय तस्सापि चक्खुसमुद्दस्स समोसरन्तस्स नीलादिभेदस्स आरम्मणस्स वसेन अप्पमेय्यो रूपमयो वेगो वेदितब्बो। यो तं रूपमयं वेगं सहतीति यो तं चक्खुसमुद्दे समोसरन्तं रूपमयं वेगं मनापे रूपे रागं, अमनापे दोसं, असमपेक्खने मोहन्ति एवं रागादिकिलेसे अनुप्पादेन्तो उपेक्खकभावेन सहति।&lt;br&gt;&#xA;सऊमिन्तिआदीसु किलेसऊमीहि सऊमिम्। किलेसवट्टेहि सावट्टम्। किलेसगहेहि सगहम्। किलेसरक्खसेहि सरक्खसम्। कोधुपायासस्स वा वसेन सऊमिम्। कामगुणवसेन सावट्टम्। मातुगामवसेन सगहं सरक्खसम्। वुत्तञ्हेतं – ‘‘ऊमिभयन्ति खो, भिक्खवे, कोधुपायासस्सेतं अधिवचनं (इतिवु॰ १०९; म॰ नि॰ २.१६२; अ॰ नि॰ ४.१२२)। तथा आवट्टन्ति खो, भिक्खवे, पञ्चन्नेतं कामगुणानं अधिवचनं (इतिवु॰ १०९; म॰ नि॰ २.१६४; अ॰ नि॰ ४.१२२)। गहरक्खसोति खो, भिक्खवे, मातुगामस्सेतं अधिवचन’’न्ति (इतिवु॰ १०९)। सेसद्वारेसुपि एसेव नयो।&lt;br&gt;&#xA;सऊमिभयं दुत्तरं अच्चतरीति अनिच्चतादिऊमिभयेन सभयं दुरतिक्कमं अतिक्कमि। लोकन्तगूति संसारलोकस्स अन्तं गतो। पारगतोति वुच्चतीति निब्बानं गतोति कथीयति।&lt;br&gt;&#xA;बळिसाति सत्तानं अनत्थहेतुताय बळिसा विय बळिसा। अनयायाति अनत्थाय। ब्याबाधायाति दुक्खाय। इट्ठाति परियिट्ठा वा अपरियिट्ठा वा सुखारम्मणताय इट्ठा। कामनीयट्ठेन कन्ता। मनस्स वड्ढनट्ठेन मनापा। पियसभावताय पियरूपा। किलेसकामसहितत्ता कामूपसंहिता। रागजननट्ठेन चित्तस्स रञ्जनतो रजनीया। तञ्चेति तं रूपारम्मणं, नीलादिवसेन अनेकभेदभिन्नम्पि हि रूपायतनं रूपारम्मणभावेन चक्खुविञ्ञेय्यभावेन च एकविधतं नातिवत्ततीति तंसभावसामञ्ञं गहेत्वा ‘‘तञ्चे’’ति वुत्तम्। अभिनन्दतीति अभिनन्दनभूताय सप्पीतिकतण्हाय अभिमुखो नन्दति। अभिवदतीति ‘‘अहो सुखं, अहो सुख’’न्ति वदापेन्तिया तण्हायनवसेन अभिवदति। अज्झोसाय तिट्ठतीति गिलित्वा परिनिट्ठपेत्वा तिट्ठति। अयं वुच्चति, भिक्खवे, भिक्खु गिलितबळिसो मारस्साति अयं, भिक्खु, किलेसमारस्स बळिसभूतं रूपतण्हं गिलित्वा ठितोति वुच्चति। सेसवारेसुपि इमिना नयेन अत्थो वेदितब्बो। अभेदीति भिन्दि। परिभेदीति सब्बभागेन भिन्दि। सेसं उत्तानमेव।&lt;br&gt;&#xA;१०९.&lt;br&gt;&#xA;अयं लोको सन्तापजातोति अयं सत्तलोको जातसन्तापो ञातिब्यसनादिवसेन उप्पन्नसोकसन्तापो च रागादिवसेन उप्पन्नपरिळाहसन्तापो चाति अत्थो। फस्सपरेतोति अनेकेहि दुक्खफस्सेहि अभिभूतो। रोदं वदति अत्ततोति तं तं अत्तना फुट्ठं दुक्खं अभावितकायताय अधिवासेतुं असक्कोन्तो ‘‘अहो दुक्खं, ईदिसं दुक्खं मय्हं सत्तुनोपि मा होतू’’तिआदिना विलपन्तो वदति। कस्मा? येन येन हि मञ्ञन्ति, ततो तं होति अञ्ञथा, यस्मा एते सत्ता येन येन पकारेन अत्तनो दुक्खस्स पटिकारं मञ्ञन्ति आसीसन्ति, तं दुक्खं ततो अञ्ञेन पकारेन तिकिच्छितब्बं होति। येन वा पकारेन अत्तनो वड्ढिं मञ्ञन्ति, ततो अञ्ञथा अवड्ढि एव पन होति। एवं अञ्ञथाभावितं इच्छाविघातं एव पापुणाति। अयं भवसत्तो कामादिभवेसु सत्तो सत्तलोको, तथापि भवमेवाभिनन्दति, न तत्थ निब्बिन्दति। यदभिनन्दति तं भयन्ति यं कामादिभवं अभिनन्दति, तं जरामरणादिअनेकब्यसनानुबन्धत्ता अतिविय भयानकट्ठेन भयम्। यस्स भायतीति यतो जरामरणादितो भायति, तं दुक्खस्स अधिट्ठानभावतो दुक्खदुक्खताय च दुक्खन्ति।&lt;br&gt;&#xA;भवविप्पहानायाति भवस्स पजहनत्थाय। खोति अवधारणत्थे निपातो। इदं वुत्तं होति – एकन्तेनेव कामादिभवस्स समुदयप्पहानेन पहानत्थं इदं मया अधिगतं मग्गब्रह्मचरियं वुस्सतीति।&lt;br&gt;&#xA;एवं अरियस्स मग्गस्स एकंसेनेव निय्यानिकभावं दस्सेत्वा इदानि अञ्ञमग्गस्स निय्यानिकभावं पटिक्खिपन्तो ‘‘ये हि केची’’तिआदिमाह। तत्थ भवेनाति रूपभवेन वा अरूपभवेन वा। भवस्साति संसारस्स। विप्पमोक्खन्ति भवतो विमुत्तिं, संसारसुद्धिन्ति अत्थो। किञ्चापि ते समणब्राह्मणा तत्थ निब्बानसञ्ञिनो, भवगामिकम्मेन पन रूपारूपज्झानेन , तंनिब्बत्तेन च उपपत्तिभवेन भवविसुद्धिं वदन्ता भवेन भवविप्पमोक्खं वदन्ति नाम। तेनाह – ‘‘सब्बे ते अविप्पमुत्ता भवस्माति वदामी’’ति। अथ वा भवेनाति भवदिट्ठिया, भवति तिट्ठति सस्सतन्ति हि पवत्तनतो सस्सतदिट्ठि ‘‘भवदिट्ठी’’ति वुच्चति। भवदिट्ठि एव उत्तरपदलोपेन ‘‘भवो’’ति वुत्ता भवतण्हातिआदीसु विय। भवदिट्ठिवसेन हि इधेकच्चे भवविसेसंयेव भवविप्पमोक्खं मञ्ञन्ति। यथा तं बको ब्रह्मा आह – ‘‘इदं निच्चं, इदं धुवं, इदं सस्सतं, इदं अविपरिणामधम्म’’न्ति (म॰ नि॰ १.५०१; सं॰ नि॰ १.१७५)। विभवेनाति उच्छेददिट्ठिया। विभवति विनस्सति उच्छिज्जतीति हि पवत्तनतो उच्छेददिट्ठि वुत्तनयेन ‘‘विभवो’’ति वुच्चति। भवस्स निस्सरणमाहंसूति संसारसुद्धिं वदिंसु। उच्छेददिट्ठिवसेन हि इधेकच्चे संसारसुद्धिं वदन्ति। तथा हि वुत्तं –&lt;br&gt;&#xA;‘‘यतो खो, भो, अयं अत्ता रूपी चातुमहाभूतिको…पे॰… नेवसञ्ञानासञ्ञायतनं उपसम्पज्ज विहरति। एत्तावता खो, भो, अयं अत्ता सम्मा समुच्छिन्नो होती’’ति (दी॰ नि॰ १.९१)।&lt;br&gt;&#xA;अनिस्सटाति अनिक्खन्ता। तत्थ कारणमाह – ‘‘उपधिञ्हि पटिच्च दुक्खमिदं सम्भोती’’ति। तत्थ उपधिन्ति खन्धादिउपधिम्। किं वुत्तं होति? यत्थ इमे दिट्ठिगतिका निब्बानसञ्ञिनो, तत्थ खन्धूपधिकिलेसूपधिअभिसङ्खारूपधयो अधिगता ञाता। कुतो तस्स दुक्खनिस्सरणताति। यं पन परमत्थतो दुक्खनिस्सरणं, तं दस्सेतुं ‘‘सब्बुपादानक्खया नत्थि दुक्खस्स सम्भवो’’ति वुत्तम्।&lt;br&gt;&#xA;लोकमिमं पस्साति भगवा अत्तनो चित्तं आलपति। पुथूति विसुं विसुम्। अविज्जाय परेतन्ति मोहेन अभिभूतम्। भूतन्ति खन्धपञ्चकम्। भूतरतन्ति इत्थी पुरिसे, पुरिसो इत्थियाति एवं अञ्ञमञ्ञं सत्तेसु रतं, ततो एव भवा अपरिमुत्ता। ये हि केचि भवाति इत्तरखणा वा दीघायुका वा सातवन्तो वा असातवन्तो वा भवा। सब्बधीति उद्धं अधो तिरियन्ति सब्बत्थ। सब्बत्थतायाति सब्बभावेन। सब्बे ते भवातिआदीसु ‘‘सब्बेपि भवा अनिच्चा’’तिआदिना विपस्सनासहिताय मग्गपञ्ञाय अविपरीतं पस्सतो भवतण्हापि पहीयति निरुज्झति, विभवं उच्छेदम्पि नाभिनन्दति न पत्थेति, तस्स सब्ब तण्हानं अनवसेसतो मग्गेन निरुज्झनतो निब्बानं निब्बुति होति। तस्स एवं निब्बुतस्स भिक्खुनो अनुपादा किलेसाभिसङ्खारानं अनुपादानतो अग्गहणतो पुनब्भवो न होति। एवंभूतेन च अभिभूतो पञ्चविधोपि मारो विजितो अस्स अनेन मारेन सङ्गामो, सब्बेपि भवे समतिक्कन्तो इट्ठानिट्ठादीसु तादिलक्खणप्पत्तोति।&lt;br&gt;&#xA;अनुसोतगामी अन्धपुथुज्जनो पटिसोतगामी कल्याणपुथुज्जनो। ठितत्तो सेक्खो। इतरो असेक्खो।&lt;br&gt;&#xA;११०.&lt;br&gt;&#xA;अभिजातिकोति जातियो। कण्हाभिजातिकोति कण्हे नीचे कुले जातो। कण्हं धम्मं अभिजायतीति काळकं दसविधं दुस्सीलधम्मं पसवति करोति, सो तं अभिजायित्वा निरये निब्बत्तति। सुक्कं धम्मन्ति ‘‘अहं पुब्बेपि पुञ्ञानं अकतत्ता नीचे कुले निब्बत्तो, इदानि पुञ्ञं करिस्सामी’’ति पुञ्ञसङ्खातं सुक्कं पण्डरं धम्मं अभिजायति, सो तेन सग्गे निब्बत्तति। अकण्हं असुक्कं निब्बानन्ति निब्बानञ्हि सचे कण्हं भवेय्य, कण्हविपाकं ददेय्य। सुक्कं, सुक्कविपाकं ददेय्य। द्विन्नम्पि अप्पदानतो पन ‘‘अकण्हं असुक्क’’न्ति वुत्तम्। निब्बानन्ति चेत्थ अरहत्तं अधिप्पेतम्। तञ्हि किलेसनिब्बानन्ते जातत्ता निब्बानं नाम। तं एस अभिजायति पसवति करोति। सुक्काभिजातिकोति सुक्के उच्चे कुले जातो। सेसं वुत्तनयेनेव वेदितब्बम्। ‘‘कण्हं कण्हविपाक’’न्तिआदिकस्स कम्मचतुक्कस्स अत्थो हेट्ठा हारसम्पातवारे विभत्तो एव।&lt;br&gt;&#xA;१११.&lt;br&gt;&#xA;मानुसत्तन्ति मनुस्सभावं, मनुस्सयोनिन्ति अत्थो। द्वेति किच्चं अकिच्चमेव चाति द्वे। किच्चानि त्वेव कत्तब्बानि, न चाकिच्चं किञ्चि कत्तब्बन्ति दस्सेति। सुकिच्चन्तिआदि ‘‘किच्च’’न्ति वुत्तानं तेसं सरूपदस्सनम्।&lt;br&gt;&#xA;पधानानीति उत्तमानि विसिट्ठानि। पुरिमस्मिं पब्बजितेसूति विसये भुम्मम्। दुतिये अधिकरणे। तत्थ निब्बानन्ति अरहत्तं अधिप्पेतम्। कस्मा पनेत्थ आमिसपरिच्चागो अरहत्तेन समधुरो निद्दिट्ठोति? दक्खिणेय्येसु दक्खिणाय महप्फलभावदस्सनत्थम्। येन येन वा पन वत्थुनाति उच्छेदादिवत्थुना। अज्झोसिताति भवतण्हादिवसेन अज्झोसिता। दुतिये येन येन वा पन वत्थुनाति अमराविक्खेपवत्थुआदिना।&lt;br&gt;&#xA;इमिना असुभेन कम्मविपाकेनाति असुभस्स कायदुच्चरितादिकम्मस्स विपाकत्ता असुभेन असिवेन कम्मविपाकेन। इदं बाललक्खणं निब्बत्ततीति पुरिमस्मिं भवे दुच्चरितसमङ्गिताय बालो अयं भवतीति उपलक्खणं जायति। इदं संकिलेसभागियं सुत्तन्ति इदं एवं पवत्तं संकिलेसभागियं नाम सुत्तम्।&lt;br&gt;&#xA;इमिना सुभेनाति एत्थ वुत्तनयानुसारेन अत्थो वेदितब्बो। तत्थ महापुरिसलक्खणन्ति पण्डितलक्खणम्। किलेसभूमीहीति किलेसट्ठानेहि किलेसावत्थाहि वा। सानुसयस्स परियुट्ठानं जायतीति अप्पहीनानुसयस्स पच्चयसमायोगे रागादयो परियुट्ठानवसेन पवत्तन्ति। परियुट्ठितो संयुज्जतीति यो रागादीहि परियुट्ठितचित्तो, सो कामरागादीहि संयुज्जति नाम। संयुज्जन्तो उपादियतीति यो कामरागसंयोजनादीहि संयुत्तो, सो कामुपादानादीनि अकुसलकम्मानि च उपादियति। सेसं सब्बत्थ उत्तानमेव।&lt;br&gt;&#xA;११२.&lt;br&gt;&#xA;एवं सोळसविधेन सासनपट्ठानं नानासुत्तेहि उदाहरणवसेन विभजित्वा इदानि अट्ठवीसतिविधेन सासनपट्ठानं दस्सेन्तेन यस्मा अयम्पि पट्ठानविभागो मूलपदेहि सङ्गहितो, न इमस्सापि तेहि असङ्गहितो पदेसो अत्थि, तस्मा मूलपदं विभजितब्बतञ्च दस्सेतुं ‘‘तत्थ कतमे अट्ठारस मूलपदा’’ति पुच्छाय वसेन मूलपदानि उद्धरित्वा ‘‘लोकियं लोकुत्तर’’न्तिआदिना नवतिका, थवो चाति अट्ठवीसतिविधं सासनपट्ठानं उद्दिट्ठम्। तत्थ लोकियन्ति लोके नियुत्तो, लोके वा विदितो लोकियो। इध पन लोकियो अत्थो यस्मिं सुत्ते वुत्तो, तं सुत्तं लोकियम्। तथा लोकुत्तरम्। यस्मिं पन सुत्ते पदेसेन लोकियो, पदेसेन लोकुत्तरो वुत्तो, तं लोकियञ्च लोकुत्तरञ्च। यञ्च सत्ते अधिट्ठाय सत्तपञ्ञत्तिमुखेन देसितं, तं सत्ताधिट्ठानम्। धम्मवसेनेव देसितं धम्माधिट्ठानम्। उभयवसेन देसितं सत्ताधिट्ठानञ्च धम्माधिट्ठानञ्च। इमिना नयेन सब्बपदेसु अत्थो वेदितब्बो। बुद्धादीनं पन गुणाभित्थवनवसेन पवत्तं सुत्तं थवो नाम।&lt;br&gt;&#xA;तत्थ सज्जुखीरन्ति तङ्खणंयेव धेनुया थनेहि निक्खन्तं अब्भुण्हखीरम्। मुच्चतीति परिणमति। इदं वुत्तं होति – यथा धेनुया थनतो निक्खन्तं खीरं तङ्खणंयेव न मुच्चति न परिणमति न दधिभावं गच्छति, तक्कादिअम्बिलसमायोगतो पन परतो कालन्तरेन पकतिं जहति दधिभावं पापुणाति, एवमेवं पापकम्मम्पि किरियक्खणेयेव न विपच्चति। यदि विपच्चेय्य, नानागतीनं सभावट्ठानं सिया, न कोचि पापकम्मं कातुं विसहेय्य। याव पन कुसलाभिनिब्बत्तक्खन्धा चरन्ति, ताव तं ते रक्खन्ति, तेसं भेदा अपायेसु निब्बत्तापनवसेन विपच्चति। विपच्चमानञ्च डहन्तं बालमन्वेति, किं विय? भस्मच्छन्नोव पावको। यथा हि छारिकाय पटिच्छन्नो वीतच्चितङ्गारो अक्कन्तोपि छारिकाय पटिच्छन्नत्ता न ताव डहति, छारिकं पन तापेत्वा चम्मादीनि डहनवसेन याव मत्थलुङ्गा डहन्तो गच्छति, एवमेवं पापकम्मम्पि येन कतं, तं बालं दुतिये वा ततिये वा अत्तभावे निरयादीसु निब्बत्तं डहन्तं अनुगच्छतीति।&lt;br&gt;&#xA;यस्सिन्द्रियानीति तत्थायं सङ्खेपत्थो – यस्स भिक्खुनो छेकेन सारथिना सुदन्ता अस्सा विय छ इन्द्रियानि समथं दन्तभावं निब्बिसेवनभावं गतानि, तस्स नवविधं मानं पहाय ठितत्ता पहीनमानस्स चतुन्नं आसवानं अभावेन अनासवस्स तादिभावे ठितस्स तथारूपस्स देवापि पिहयन्ति, मनुस्सापि दस्सनञ्च आगमनञ्च पत्थेन्तियेवाति। आहारे सतीति आहारपटिबद्धे छन्दरागे अप्पहीने सति।&lt;br&gt;&#xA;११३.&lt;br&gt;&#xA;सब्बा दिसा अनुपरिगम्म चेतसाति परितो दसपि दिसा चित्तेन अनुगन्त्वा। नेवज्झगाति नेव अधिगच्छेय्य। पियतरन्ति अतिसयेन पियम्। अत्तनाति अत्ततो। एवं पियो पुथु अत्ता परेसन्ति एवं कस्सचिपि अत्तना पियतरस्स अनुपलब्भनवसेन विसुं विसुं परेसं सत्तानं अत्ता पियो। यस्मा च एतदेव, तस्मा न हिंसे परं अत्तकामो अत्तनो सुखकामोति।&lt;br&gt;&#xA;भूताति जाता निब्बत्ता। भविस्सन्तीति निब्बत्तिस्सन्ति। भूताति वा खीणासवा। ते हि पहीनभवत्ता भूता एव। गमिस्सन्तीति परलोकं गमिस्सन्ति। खीणासवा पन अनुपादिसेसं निब्बानम्।&lt;br&gt;&#xA;पियो च होतीति सुपरिसुद्धाय सीलसम्पत्तिया, सुपरिसुद्धाय च दिट्ठिसम्पत्तिया समन्नागतो पियो पियायितब्बो होति। वुत्तञ्हेतं –&lt;br&gt;&#xA;‘‘सीलदस्सनसम्पन्नं , धम्मट्ठं सच्चवादिनम्।&lt;br&gt;&#xA;अत्तनो कम्मकुब्बानं, तं जनो कुरुते पिय’’न्ति॥ (ध॰ प॰ २१७)।&lt;br&gt;&#xA;पासाणच्छत्तं विय गरुकातब्बताय गरु। उत्तरिमनुस्सधम्मवसेन सम्भावेतब्बताय भावनीयो। सीलगुणेन वा पियगरुआदिभावा वेदितब्बा। तथा हि वुत्तं – ‘‘आकङ्खेय्य चे, भिक्खवे, भिक्खु ‘सब्रह्मचारीनं पियो च अस्सं मनापो च गरु च भावनीयो चा’ति, सीलेस्वेवस्स परिपूरकारी’’ति (म॰ नि॰ १.६५)।&lt;br&gt;&#xA;वत्ताति ‘‘कालेन वक्खामी’’तिआदिपञ्चधम्मे अत्तनि उपट्ठापेत्वा सब्रह्मचारीनं उल्लुम्पनभावे ठत्वा वत्ता। वचनक्खमोति सब्रह्मचारीहि येन केनचि वुच्चमानो सुब्बचो हुत्वा पदक्खिणग्गाहिताय तेसं वचनं खमतीति वचनक्खमो। वत्ताति वा धम्मकथावसेन वचनसीलो। वचनक्खमोति धम्मं संवण्णेन्तो परेहि असंहीरो हुत्वा तेसं पुच्छावचनक्खमताय वचनक्खमो। गम्भीरञ्च कथं कत्ताति सच्चपटिच्चसमुप्पादादिं, अञ्ञं वा गम्भीरकथं कत्ता। न चट्ठाने नियोजकोति धम्मविनयादिं अधम्माविनयादिवसेन अवत्वा धम्मविनयादिवसेनेव दीपनतो न च अट्ठाने नियोजको।&lt;br&gt;&#xA;मातरं पितरं हन्त्वाति एत्थ ‘‘तण्हा जनेति पुरिस’’न्ति (सं॰ नि॰ १.५५-५७) वचनतो तीसु भवेसु सत्तानं जननतो तण्हा माता नाम। ‘‘अहं असुकस्स नाम रञ्ञो, राजमहामत्तस्स वा पुत्तो’’ति पितरं निस्साय अस्मिमानस्स उप्पज्जनतो अस्मिमानो पिता नाम। लोको विय राजानं यस्मा सब्बदिट्ठिगतानि द्वे सस्सतुच्छेददिट्ठियो भजन्ति, तस्मा सस्सतुच्छेददिट्ठियो द्वे खत्तिया राजानो नाम। द्वादसायतनानि वित्थतट्ठेन रट्ठसदिसत्ता रट्ठं नाम। आयसाधको आयुत्तकपुरिसो विय तंनिस्सितो नन्दिरागो अनुचरो नाम।&lt;br&gt;&#xA;अनीघोति निद्दुक्खो। ब्राह्मणोति खीणासवो। एतेन हि तण्हादयो अरहत्तमग्गञाणासिना हता बाहिता। यातीति सो ब्राह्मणो निद्दुक्खो हुत्वा यातीति।&lt;br&gt;&#xA;कायेति करजकाये। चित्तन्ति पादकज्झानचित्तम्। समोदहतीति पक्खिपति। यदा दिस्समानेन कायेन गन्तुकामो होति, तदा कायगतिकं पादकज्झानचित्तं अधिट्ठहतीति अत्थो। चित्तेपि कायं समोदहतीति यदा सीघं गन्तुकामो होति, तदा पादकज्झानचित्ते कायं पक्खिपति, चित्तगतिकं कायं अधिट्ठहतीति अत्थो। काये सुखसञ्ञञ्च लहुसञ्ञञ्च ओक्कमित्वाति ‘‘सेय्यथापि नाम बलवा पुरिसो समिञ्जितं वा बाहं पसारेय्य, पसारितं वा बाहं समिञ्जेय्या’’ति वुत्तनयेन (महाव॰ ८, १३७; दी॰ नि॰ २.६६; म॰ नि॰ १.२८२; २.३३८; सं॰ नि॰ १.१७२) इद्धिमा काये सुखसञ्ञञ्च लहुसञ्ञञ्च ओक्कमित्वा परेसं दिस्समानेन कायेन आरामरामणेय्यकादीनि पेक्खमानो चित्तक्खणेनेव इच्छितट्ठानं गच्छति।&lt;br&gt;&#xA;११४.&lt;br&gt;&#xA;यं तं लोकुत्तरं ञाणन्ति सब्बं लोकं उत्तरित्वा अभिभवित्वा ठितत्ता वुत्तं, न पन लोकुत्तरभूमिकत्ता। सब्बकाले पवत्ततीति आवज्जनपटिबद्धवुत्तित्ता वुत्तं, न सततं समितं पवत्ततीति। न हि सब्बञ्ञुतञ्ञाणं भगवतो सब्बस्मिंयेव काले उप्पज्जतीति सक्का वत्तुन्ति।&lt;br&gt;&#xA;कित्तयिस्सामि ते सन्तिन्ति सब्बकिलेसवूपसमहेतुताय सन्तिं निब्बानं दस्सेस्सामि। दिट्ठे धम्मेति दिट्ठे दुक्खादिधम्मे, इमस्मिं एव वा अत्तभावे। अनीतिहन्ति इतिहासाति एवं न इतिकिराय पवत्तं, अत्तपच्चक्खन्ति अत्थो। यं विदित्वा सतो चरन्ति ‘‘सब्बे सङ्खारा अनिच्चा’’तिआदिना (ध॰ प॰ २७७; थेरगा॰ ६७६; नेत्ति॰ ५) नयेन सतो हुत्वा चरन्तो अरियमग्गेन यं सन्तिं विदित्वा। तरे लोके विसत्तिकन्ति सङ्खारलोके विसप्पनतो विसत्तिकसङ्खातं तण्हं तरे तरेय्य समतिक्कमेय्याति अत्थो।&lt;br&gt;&#xA;तञ्चाहं अभिनन्दामीति तं वुत्तप्पकारं सन्तिजोतकं तुम्हाकं वचनं अहं पत्थयामि, तं एव वा सन्तिं उत्तमं अभिनन्दामीति धोतको वदति। उद्धं अधो तिरियञ्चापि मज्झेति एत्थ उद्धन्ति अनागतं उपरि च। अधोति अतीतं हेट्ठा च। तिरियञ्चापि मज्झेति पच्चुप्पन्नं परितो च। एतं विदित्वा सङ्गोतीति एतं अनागतादिं सङ्गजननट्ठानन्ति ञत्वा। भवाभवायाति खुद्दकानञ्चेव महन्तानञ्च भवानं अत्थाय, सस्सतुच्छेदाय वा।&lt;br&gt;&#xA;अरियसच्चानन्ति अरियभावकरानं सच्चानम्। अननुबोधाति अबुज्झनेन अजाननेन। अप्पटिवेधाति अप्पटिविज्झनेन। सन्धावितन्ति भवतो भवस्स गमनेन सन्धावितम्। संसरितन्ति पुनप्पुनं गमनवसेन संसरितम्। ममञ्चेव तुम्हाकञ्चाति मया चेव तुम्हेहि च। अथ वा सन्धावितं संसरितन्ति सन्धावनं संसरणं ममञ्चेव तुम्हाकञ्च अहोसीति अत्थो। भवनेत्तीति भवाभवं नयनसमत्था तण्हारज्जु। संसितन्ति संसरितम्। समूहताति सुट्ठु हता छिन्ना अप्पवत्तिकता।&lt;br&gt;&#xA;सब्बे सङ्खारा अनिच्चाति पच्चयेहि सङ्खरीयन्तीति ‘‘सङ्खारा’’ति लद्धनामा पञ्चक्खन्धा। आदिअन्तवन्ततो अनिच्चन्तिकतो तावकालिकतो खणपरित्ततो च न निच्चाति अनिच्चा। यदा पञ्ञाय पस्सतीति यदा विपस्सनापञ्ञाय पस्सति। अथ इमस्मिं वट्टदुक्खे निब्बिन्दति, निब्बिन्दन्तो दुक्खपरिजाननादिवसेन सच्चानि पटिविज्झति। एस मग्गो विसुद्धियाति य्वायं वुत्तनयेन सच्चप्पटिवेधो, एस विसुद्धत्थाय मग्गो। सब्बे सङ्खारा दुक्खाति सब्बे सङ्खारा अभिण्हसम्पटिपीळनट्ठेन खयट्ठेन च दुक्खाति। सेसं वुत्तनयमेव। सब्बे धम्मा अनत्ताति सब्बेपि तेभूमकधम्मा परतो तुच्छतो सुञ्ञतो असारतो अवसवत्तनतो च अनत्ताति। सेसं पुरिमसदिसमेव।&lt;br&gt;&#xA;सेय्योति विसिट्ठो उत्तमो। सदिसोति समानो। हीनोति लामको। ओमानोपि हि अत्तनो अवङ्करणमुखेनपि संपग्गण्हनवसेनेव पवत्तति। तेन वुत्तं ‘‘हीनोहमस्मी’’ति। किमञ्ञत्र यथाभूतस्स अदस्सनाति सरसपभङ्गुताय एकन्तेनेव अनवट्ठितसभावेहि रूपधम्मेहि सेय्यादिवसेन अत्तनो उक्खिपनस्स तेसं यथाभूतं अदस्सनं अञ्ञाणं विना किं अञ्ञं कारणं सिया, अञ्ञं किञ्चि कारणं तस्स नत्थीति अत्थो। वेदनादीसुपि एसेव नयो। वुत्तविपरियायेन सुक्कपक्खो वेदितब्बो।&lt;br&gt;&#xA;११५.&lt;br&gt;&#xA;ये अरियसच्चानि विभावयन्तीति दुक्खादीनि अरियसच्चानि पञ्ञाओभासेन सच्चप्पटिच्छादककिलेसन्धकारं विधमेत्वा अत्तनो पकासानि पाकटानि करोन्ति। गम्भीरपञ्ञेनाति अप्पमेय्यपञ्ञताय सदेवकस्सपि लोकस्स ञाणेन अलब्भनेय्यपतिट्ठपञ्ञेन सब्बञ्ञुनाति वुत्तं होति। सुदेसितानीति सङ्खेपवित्थारादीहि तेहि तेहि नयेहि सुट्ठु देसितानि। किञ्चापि ते होन्ति भुसं पमत्ताति ते विभावितअरियसच्चा पुग्गला कामं देवरज्जचक्कवत्तिरज्जादिपमादट्ठानं आगम्म भुसं पमत्ता होन्ति, तथापि सोतापत्तिमग्गञाणेन अभिसङ्खारविञ्ञाणस्स निरोधेन ठपेत्वा सत्त भवे अनमतग्गे संसारे ये उप्पज्जेय्युं नामञ्च रूपञ्च, तेसं निरुद्धत्ता न अट्ठमं भवं आदियन्ति, सत्तमभवेयेव पन विपस्सनं आरभित्वा अरहत्तं पापुणन्तीति अत्थो।&lt;br&gt;&#xA;यथिन्दखीलोति एत्थ यथाति उपमावचनम्। इन्दखीलोति नगरद्वारथिरकरणत्थं उम्मारब्भन्तरे अट्ठ वा दस वा हत्थे पथविं खणित्वा आकोटितस्स सारदारुमयस्स थम्भस्सेतं अधिवचनम्। पथविस्सितो सियाति गम्भीरनेमिताय अन्तो पविसित्वा भूमिनिस्सितो सिया भवेय्य। चतुब्भि वातेहीति चतूहि दिसाहि आगतवातेहि। असम्पकम्पियोति कम्पेतुं वा चालेतुं वा असक्कुणेय्यो। तथूपमं…पे॰… पस्सतीति यो चत्तारि अरियसच्चानि पञ्ञाय अज्झोगाहेत्वा पस्सति, तं सप्पुरिसं उत्तमपुरिसं तथा दस्सनतो सब्बतित्थियवादवातेहि असम्पकम्पियताय तथूपमं यथावुत्तइन्दखीलूपमं वदामीति अत्थो।&lt;br&gt;&#xA;सोतापत्तियङ्गेहीति अरियसोतापज्जनस्स अङ्गभूतेहि। अरियसावकोति अरियस्स बुद्धस्स भगवतो सद्धम्मस्सवनन्ते जातत्ता अरियसावको। खीणनिरयोम्हीति खीणनिरयो अम्हि। खीणापायदुग्गतिविनिपातोति इदं निरयादीनंयेव वेवचनवसेन वुत्तम्। निरयादयो हि वड्ढिसङ्खाततो अयतो अपेतत्ता अपाया। दुक्खस्स गति पटिसरणन्ति दुग्गतियो। दुक्कटकारिनो विवसा एत्थ निपतन्तीति विनिपाता। सोतं अरियमग्गं आदितो पत्तो अधिगतोति सोतापन्नो। अकुप्पधम्मताय मग्गफलानं पुथुज्जनभावसङ्खाते विरूपे न निपतनसभावोति अविनिपातधम्मो। ततो एव धम्मनियामेन नियतताय नियतो। उपरिमग्गत्तयसङ्खाता सम्बोधि अवस्सं पत्तब्बताय अस्स परं अयनं गति पटिसरणन्ति सम्बोधिपरायणो।&lt;br&gt;&#xA;निविट्ठातिआदीनि पदानि अञ्ञमञ्ञवेवचनानेव। सहधम्मियाति सब्रह्मचारिनो। अरियकन्तेहीति अरियानं कन्तेहि पियेहि मनापेहि। पञ्च सीलानि हि अरियसावकानं कन्तानि होन्ति, भवन्तरेपि अविजहनतो। तानि सन्धायेतं वुत्तम्। सब्बोपि पनेत्थ संवरो लब्भतियेव। सोतापन्नोहमस्मीति इदं देसनासीसमेव। सकदागामिआदयोपि ‘‘सकदागामीहमस्मी’’तिआदिना नयेन ब्याकरोन्तियेव। यतो सब्बेसम्पि सिक्खापदाविरोधेन युत्तट्ठाने ब्याकरणं अनुञ्ञातमेवाति।&lt;br&gt;&#xA;यस्सिन्द्रियानीति यस्स अरियपुग्गलस्स सद्धादीनि इन्द्रियानि। सुभावितानीति अरियमग्गभावनावसेन सुट्ठु भावितानि। अज्झत्तं बहिद्धा चाति ओरम्भागियानं उद्धम्भागियानञ्च संयोजनानं पजहनवसेन। तेनाह ‘‘सब्बलोके’’ति। निब्बिज्झाति निब्बिज्झित्वा पटिविज्झित्वा।&lt;br&gt;&#xA;धम्मपदानीति धम्मकोट्ठासानि। अनभिज्झा धम्मपदं नाम अलोभो वा अलोभसीसेन अधिगतझानविपस्सनामग्गफलनिब्बानानि वा दसअसुभवसेन वा अधिगतझानादीनि अनभिज्झा धम्मपदम्। चतुब्रह्मविहारवसेन अधिगतानि अब्यापादो धम्मपदम्। दसानुस्सतिआहारेपटिक्कूलसञ्ञावसेन अधिगतानि सम्मासति धम्मपदम्। दसकसिणआनापानवसेन अधिगतानि सम्मासमाधि धम्मपदम्।&lt;br&gt;&#xA;पञ्च छिन्देति हेट्ठा अपायुपपत्तिसंवत्तनिकानि पञ्च ओरम्भागियसंयोजनानि पादे बद्धरज्जुं विय पुरिसो सत्थेन हेट्ठा मग्गत्तयेन छिन्देय्य। पञ्च जहेति उपरिदेवलोकसम्पापकानि पञ्च उद्धम्भागियसंयोजनानि पुरिसो गीवाय बद्धरज्जुं विय अरहत्तमग्गेन जहेय्य छिन्देय्येवाति अत्थो। पञ्च चुत्तरि भावयेति उद्धम्भागियसंयोजनानं पहानत्थाय सद्धादीनि पञ्चिन्द्रियानि उत्तरि भावेय्य। पञ्च सङ्गातिगोति एवं सन्ते पञ्चन्नं रागदोसमोहमानदिट्ठिसङ्गानं अतिक्कमनेन पञ्चसङ्गातिगो हुत्वा भिक्खु ‘‘ओघतिण्णो’’ति वुच्चति, नित्तिण्णचतुरोघोति वुच्चतीति अत्थो।&lt;br&gt;&#xA;अनञ्ञातं अप्पटिविद्धं चतुसच्चधम्मं, अमतपदंयेव वा ञस्सामि जानिस्सामीति पटिपन्नस्स पठममग्गट्ठस्स इन्द्रियन्ति अनञ्ञातञ्ञस्सामीतिन्द्रियम्। पठममग्गञाणञ्हि तंपुब्बभागवसेन एवं वुत्तम्। आजानाति पठममग्गेन ञातमरियादं अनतिक्कमित्वा जानातीति अञ्ञो, तस्स इन्द्रियन्ति अञ्ञिन्द्रियं, हेट्ठा तीसु फलेसु, उपरि तीसु मग्गेसु च ञाणस्सेतं अधिवचनम्। अञ्ञाताविनो चतूसु सच्चेसु निट्ठितकिच्चस्स अरहतो इन्द्रियन्ति अञ्ञाताविन्द्रियं, अग्गफलञाणस्सेतं अधिवचनम्। अनभिसमेतस्साति अप्पटिविद्धस्स। अभिसमयायाति पटिवेधाय।&lt;br&gt;&#xA;११६.&lt;br&gt;&#xA;बाललक्खणानीति बालस्स उपलक्खणकारणानि। बालनिमित्तानीति ‘‘बालो अय’’न्ति गहेतुं निमित्तानि कारणानि। बालापदानानीति बालस्स पोराणानि विरुळ्हानि कम्मानि। ‘‘दुच्चिन्तितचिन्ती’’तिआदीसु दुच्चिन्तितं अभिज्झं ब्यापादं मिच्छादस्सनञ्च चिन्तेतीति दुच्चिन्तितचिन्ती। दुब्भासितं मुसावादादिं भासतीति दुब्भासितभासी। दुक्कटं पाणातिपातादिकम्मं करोतीति दुक्कटकम्मकारी। वुत्तविपरियायेन सुक्कपक्खो वेदितब्बो।&lt;br&gt;&#xA;भिय्योति उपरूपरि। पकुज्झेय्युन्ति विरुज्झेय्युम्। ‘‘पकुप्पेय्यु’’न्तिपि पाठो। भुसेनाति दळ्हेन। दण्डेनाति दण्डदानेन। धीरोति पण्डितो सप्पञ्ञजातिको। निसेधयेति पटिबाहेय्य। पुन किञ्चि कातुं वत्तुं वा असमत्थं करेय्याति अत्थो।&lt;br&gt;&#xA;परन्ति पच्चत्थिकम्। यो सतो उपसम्मतीति यो सतिमा हुत्वा उपसम्मति, तस्स उपसमंयेवाहं बालस्स पटिसेधनं मञ्ञामीति अत्थो।&lt;br&gt;&#xA;वज्जन्ति दोसम्। यदा नं मञ्ञतीति यस्मा नं मञ्ञति। अज्झारुहतीति अज्झोत्थरति। गोव भिय्यो पलायिनन्ति यथा गोयूथे तावदेव द्वे गावो युज्झन्ते गोगणो ओलोकेन्तो तिट्ठति याव न एको पलायति, यदा पन पलायति, अथ तं पलायीनं सब्बो गोगणो भिय्यो अज्झोत्थरति, एवं दुम्मेधो खमन्तं भिय्यो अज्झोत्थरतीति अत्थो।&lt;br&gt;&#xA;सदत्थपरमाति सकत्थपरमा। खन्त्या भिय्यो न विज्जतीति तेसु सकत्थपरमेसु अत्थेसु खन्तितो उत्तरितरो अञ्ञो अत्थो न विज्जति। तमाहु परमं खन्तिन्ति यो बलवा तितिक्खति, तस्स तं खन्तिं परमं आहु। बालबलं नाम अञ्ञाणबलम्। तं यस्स बलं, अबलमेव तं, न तं बलन्ति आहु कथेन्ति दीपेन्ति। धम्मगुत्तस्साति धम्मेन रक्खितस्स धम्मं वा रक्खन्तस्स। पटिवत्ताति पटिप्फरित्वा वत्ता, पटिप्परित्वा वा यं वा तं वा वदेय्यासि। धम्मट्ठं पन चालेतुं समत्थो नाम नत्थि। तस्सेव तेन पापियोति तेन कोधेन तस्सेव पुग्गलस्स पापं होति। कतरस्साति ? यो कुद्धं पटिकुज्झति, तस्स। तत्थ कुद्धन्ति सम्पदाने उपयोगवचनं, कुद्धस्साति अत्थो। तिकिच्छन्तानन्ति एकवचने बहुवचनं, तिकिच्छन्तन्ति अत्थो। जना मञ्ञन्तीति एवरूपं अत्तनो च परस्स चाति उभिन्नं अत्थं तिकिच्छन्तं निप्फादेन्तं पुग्गलं ‘‘बालो अय’’न्ति अन्धबालपुथुज्जना एवं मञ्ञन्ति। ये धम्मस्स अकोविदाति ये चतुसच्चधम्मे अकोविदा अच्छेका, ते एवं मञ्ञन्तीति अत्थो।&lt;br&gt;&#xA;११७.&lt;br&gt;&#xA;पत्तन्ति अधिगतं एतरहि अनुभुय्यमानं कामूपकरणं पत्तब्बन्ति तदेव अनागते अधिगन्तब्बं अनुभवितब्बं, उभयमेतं रजानुकिण्णन्ति तदुभयम्पि रागरजादीहि अवकिण्णम्। आतुरस्साति रागादिकिलेसातुरस्स। अनुसिक्खतोति किलेसबहुलपुग्गले अनुसिक्खतो। ये च सिक्खासाराति ये यथासमादिन्नं सीलवतादिसङ्खातं सिक्खं सारतो गहेत्वा ठिता। तेनाह – ‘‘सीलं वतं जीवितं ब्रह्मचरिय’’न्ति। तत्थ यं ‘‘न करोमी’’ति ओरमति, तं सीलम्। यं वेसभोजनकिच्चचरणादि, तं वतम्। जीवितन्ति आजीवो। ब्रह्मचरियन्ति मेथुनविरति। उपट्ठानसाराति एतेसं सीलादीनं अनुट्ठानसारा। एतेहि एव संसारसुद्धीति तानि सारतो गहेत्वा ठिताति अत्थो।&lt;br&gt;&#xA;इच्चेते उभो अन्ताति इति सीलब्बतपरामासमुखेन अत्तकिलमथानुयोगो, कामेसु अनवज्जसञ्ञितामुखेन कामसुखल्लिकानुयोगो चाति एते उभो अन्ता। ते च खो यथाक्कमं आयतिं पत्तब्बे, एतरहि पत्ते च रागरजादिओकिण्णे कामगुणे अल्लीनेहि किलेसातुरानं अनुसिक्खन्तेहि, सयञ्च किलेसातुरेहेव पटिपज्जितब्बा, ततो एव च ते कटसिवड्ढना अपरापरं जरामरणेहि सिवथिकाय वड्ढनसीला एकन्तेनेव कटसिं वड्ढेन्ति, सयं वड्ढन्ता परे च अन्तद्वये समादपेन्ता वड्ढापेन्ति चाति अत्थो।&lt;br&gt;&#xA;उभो अन्ते अनभिञ्ञायाति यथावुत्ते उभो अन्ते अजानित्वा। ओलीयन्ति एकेति ‘‘सस्सतो अत्ता च लोको चा’’ति ओलीयनतण्हाभिनिवेसवसेन अवलीयन्ति एकच्चे। अतिधावन्ति एकेति एकच्चे – ‘‘उच्छिज्जति विनस्सति अत्ता च लोको चा’’ति अतिधावनाभिनिवेसवसेन अतिक्कमन्ति।&lt;br&gt;&#xA;न अमञ्ञिंसु तेसञ्च तण्हादिमञ्ञनानं पहीनत्ता। ततो एव अनुपादापरिनिब्बानतो तिविधम्पि वट्टं तेसं पञ्ञापनाय नत्थीति।&lt;br&gt;&#xA;जञ्ञाति जानेय्य। संयुजेति संयोजेय्य। मानुसन्ति मनुस्सानं इदन्ति मानुसं, मनुस्सभवपरियापन्नम्। किञ्हि तस्स सकं होतीति तस्स मच्चुमुखं पविसन्तस्स सत्तस्स किं अञ्ञं सकं नाम अञ्ञत्र कल्याणकम्मतो। कम्मस्सका हि सत्ता। तेनाह – ‘‘तस्मा करेय्य कल्याण’’न्तिआदि। तत्थ सम्परायिकन्ति सम्परायफलनिब्बत्तकम्।&lt;br&gt;&#xA;११८.&lt;br&gt;&#xA;इमे धम्माति इमे कुसला वा अकुसला वा धम्मा। एवंगहिताति एवं समादिन्ना उप्पादिता। इदं फलन्ति इदं इट्ठविपाकं अनिट्ठविपाकञ्च फलम्। अयमत्थोति अयं वुड्ढि, अयं हानीति अत्थो। अञ्ञम्पि एवंजातियन्ति एकंसब्याकरणीयं वदति।&lt;br&gt;&#xA;आकङ्खतो न जानेय्युन्ति तत्थ येन हेतुना भगवतो या आकङ्खा, सा अञ्ञेसं अविसयोति आह – ‘‘किन्तं भगवा आकङ्खतीति। इदं अविसज्जनीय’’न्ति।&lt;br&gt;&#xA;एत्तकोति एतपरिमाणो। सीलक्खन्धेति सीलक्खन्धहेतु। ‘‘सीलक्खन्धेना’’तिपि पाठो। सेसपदेसुपि एसेव नयो। इरियायन्ति कायवचीसमाचारे। पभावेति आनुभावे। हितेसितायन्ति मेत्ताय। इद्धियन्ति इद्धिविधाय। एत्तका बुद्धगुणा, ते च पच्चेकं एवंपभावा। तथा मग्गफलनिब्बानानि एवमानुभावानि। अरियसङ्घो एवंविधगुणेहि युत्तोति।&lt;br&gt;&#xA;तिण्णं रतनानं महानुभावता न सब्बथा अञ्ञेसं विसयो, भगवतो एव विसयोति आह – ‘‘बुद्धविसयो अविसज्जनीयो’’ति। तेन यो अञ्ञोपि अत्थो बुद्धविसयो, सो अविसज्जनीयोति दस्सेति। वुत्तञ्हेतं भगवता – ‘‘बुद्धविसयो अचिन्तेय्यो न चिन्तेतब्बो, यं चिन्तेन्तो उम्मादस्स विघातस्स भागी अस्सा’’ति (अ॰ नि॰ ४.७७)। कतमा पुब्बा कोटीति अविसज्जनीयन्ति ‘‘कतमा पुब्बा कोटी’’ति केनचि कतं पुच्छनं अविसज्जनीयम्। कस्मा? संसारस्स पुरिमाय कोटिया अभावतो। तेनेवाह – ‘‘पुरिमा, भिक्खवे, कोटि न पञ्ञायती’’ति (अ॰ नि॰ १०.६१)। तत्थ न पञ्ञायतीति न दिस्सति, न उपलब्भतीति अत्थो। न पञ्ञायतीति अञ्ञस्स ञाणविसयो न होतीति पन अत्थं सन्धाय ‘‘न पञ्ञायतीति सावकानं ञाणवेकल्लेना’’तिआदि वुत्तम्। तत्थ अत्तूपनायिकाति अत्ता उपनेतब्बो एतिस्साति अत्तूपनायिका। नत्थि बुद्धानं भगवन्तानं अविजाननाति एतेन पुरिमाय कोटिया अभावतो एव न पञ्ञायति, न तत्थ ञाणस्स पटिघातोति दस्सेति।&lt;br&gt;&#xA;यं पन अत्थि, तं अञ्ञेसं अप्पमेय्यम्पि भगवतो न अप्पमेय्यन्ति भगवतो सब्बत्थ अप्पटिहतञ्ञाणतं दस्सेतुं ‘‘यथा भगवा कोकालिकं भिक्खुं आरब्भा’’तिआदिमाह। तत्थ अञ्ञतरं भिक्खुन्ति नामगोत्तेन अपाकटम्। ‘‘कीव दीघं नु खो, भन्ते, पदुमे निरये आयुप्पमाण’’न्ति पञ्हं पुच्छित्वा निसिन्नं एकं भिक्खुं एवमाहाति। एत्थायं पाठसेसो – दीघं खो, भिक्खु, पदुमे निरये आयुप्पमाणं, तं न सुकरं सङ्खातुं ‘‘एत्तकानि वस्सानी’’ति वा ‘‘एत्तकानि वस्ससतानी’’ति वा ‘‘एत्तकानि वस्ससहस्सानी’’ति वा ‘‘एत्तकानि वस्ससतसहस्सानी’’ति वाति। सक्का पन, भन्ते, उपमा कातुन्ति। ‘‘सक्का भिक्खू’’ति भगवा अवोच। सेय्यथापि, भिक्खु, वीसतिखारिको कोसलको तिलवाहो। ततो पुरिसो वस्ससतस्स वस्ससतस्स अच्चयेन एकमेकं तिलं उद्धरेय्य। खिप्पतरं खो सो, भिक्खु, वीसतिखारिको कोसलको तिलवाहो इमिना उपक्कमेन परिक्खयं परियादानं गच्छेय्य, न त्वेव एको अब्बुदो निरयो। सेय्यथापि, भिक्खु, वीसति अब्बुदा निरया, एवमेको निरब्बुदो निरयोतिआदि (सं॰ नि॰ १.१८१; अ॰ नि॰ १०.८९; सु॰ नि॰ कोकालिकसुत्त)।&lt;br&gt;&#xA;तत्थ वीसतिखारिकोति मागधकेन पत्थेन चत्तारो पत्था कोसलरट्ठे एको पत्थो होति। तेन पत्थेन चत्तारो पत्था आळ्हकं, चत्तारि आळ्हकानि दोणं, चतुदोणा मानिका, चतुमानिका खारी। ताय खारिया वीसतिखारिको तिलवाहो। तिलवाहोति तिलसकटम्। अब्बुदो निरयोति अब्बुदो नाम एको पच्चेकनिरयो नत्थि, अवीचिम्हि एव पन अब्बुदगणनाय पच्चनोकासो ‘‘अब्बुदो निरयो’’ति वुत्तो। एस नयो निरब्बुदादीसुपि।&lt;br&gt;&#xA;तत्थ वस्सगणनापि एवं वेदितब्बा – यथा हि सतंसतसहस्सानि कोटि होति। एवं सतंसतसहस्सकोटियो पकोटि नाम। सतंसतसहस्सपकोटियो कोटिपकोटि नाम। सतंसतसहस्सकोटिपकोटियो नहुतम्। सतंसतसहस्सनहुतानि निन्नहुतम्। सतंसतसहस्सानि निन्नहुतानि एको अब्बुदो। ततो वीसतिगुणो निरब्बुदो। एस नयो सब्बत्थ। अयञ्च गणना अपरिचितानं दुक्कराति वुत्तं – ‘‘तं न सुकरं सङ्खातु’’न्ति। केचि पन ‘‘तत्थ तत्थ परिदेवनानत्तेन कम्मकारणनानत्तेनपि इमानि नामानि लद्धानी’’ति वदन्ति। अपरे ‘‘सीतनरका एते’’ति। चित्तं आघातेत्वाति चित्तं पदूसेत्वा।&lt;br&gt;&#xA;११९.&lt;br&gt;&#xA;कथं जिनोति पकारपुच्छा। केन जिनोति कारणपुच्छा। केन कारणेन केन हेतुना काय पटिपत्तिया जिनोति पुच्छति। कथन्ति पन केन पकारेन किं अतीतानं, उदाहु अनागतानं पच्चुप्पन्नानं किलेसानं पहानेन जिनोति पुच्छति, तस्मा तं ‘‘विसज्जनीय’’न्ति वुत्तम्। कतमो जिनोति किं रूपं जिनो, उदाहु वेदना सञ्ञा सङ्खारा विञ्ञाणं जिनो। रूपादिविनिमुत्तो वा अञ्ञो जिनो, यो ‘‘अत्ता’’ति वुच्चतीति इममत्थं सन्धायाह ‘‘अविसज्जनीय’’न्ति। कित्तकोति पमाणतो किंपरिमाणो।&lt;br&gt;&#xA;अत्थि तथागतोति अत्थि सत्तो। य्वायमायस्मा ‘‘एवंनामो एवंगोत्तो’’ति पञ्चक्खन्धे उपादाय पञ्ञपीयति, तस्स पुग्गलस्स अधिप्पेतत्ता वुत्तं ‘‘विसज्जनीय’’न्ति। रूपं तथागतोति रूपं अत्ताति सक्कायदिट्ठिवसेन पुच्छतीति कत्वा वुत्तं ‘‘अविसज्जनीय’’न्ति। इमिना नयेन सब्बपदेसु अत्थो वेदितब्बो।&lt;br&gt;&#xA;१२०.&lt;br&gt;&#xA;बालं पीठसमारुळ्हन्तिआदीनि सामिअत्थे उपयोगवचनानि। कायेन दुच्चरितानीति कायेन दुट्ठु कतानि। ओलब्भन्तीति अवलम्बन्ति अवत्थरियन्ति। सेसपदद्वयं तस्सेव वेवचनम्। ओलम्बनादिआकारेन हि तानि उपट्ठहन्ति, तस्मा एवं वुत्तम्। महतन्ति महन्तानम्। पथवियं ओलम्बन्तीति पथवितले पत्थरन्ति। सेसपदद्वयं तस्सेव वेवचनम्। पत्थरणाकारोयेव हेस। तत्र, भिक्खवे, बालस्साति तस्मिं उपट्ठहनाकारे बालस्स एवं होति।&lt;br&gt;&#xA;लाभा वो, भिक्खवेति भिक्खवे, ये इमे तुम्हेहि पटिलद्धा मनुस्सत्तसद्धापटिलाभादयो, लाभा वो तुम्हाकं लाभा एव। सुलद्धन्ति यम्पिदं पब्बजित्वा चतुपारिसुद्धिसीलादिसम्पादनं लद्धं, तम्पि सुलद्धम्। खणो वो पटिलद्धोति अट्ठअक्खणवज्जितो नवमोयं खणो पटिलद्धो मग्गब्रह्मचरियवासाय। ‘‘दिट्ठा मया’’तिआदिना एकदेसनिदस्सनेन अट्ठ अक्खणे विभावेति।&lt;br&gt;&#xA;१२१.&lt;br&gt;&#xA;यहिं यहिन्ति यं यं दुग्गतिं यो गच्छति। सो नं अधम्मोति यो अधम्मो तेन चरितो, सो नं अधम्मचारिं पुग्गलम्। हनातीति बाधति।&lt;br&gt;&#xA;अप्पेसक्खताति अप्पानुभावता। दुब्बण्णताति विरूपता बीभच्छता। दुप्पञ्ञताति निप्पञ्ञता अहेतुकपटिसन्धिवसेन एळमूगता।&lt;br&gt;&#xA;१२२.&lt;br&gt;&#xA;वाचानुरक्खीति चतुन्नं वचीदुच्चरितानं परिवज्जनेन वाचानुरक्खी। अभिज्झादीनं अनुप्पादनेन मनसा सुट्ठु संवुतो। पाणातिपातादयो पजहन्तो कायेन च अकुसलं न कयिरा, एते तयो कम्मपथे विसोधये। एवं विसोधेन्तो हि सीलक्खन्धादीनं एसकेहि बुद्धादीहि इसीहि पवेदितं अरियं अट्ठङ्गिकं मग्गं आराधेय्याति। दुक्कटन्ति कायेन वाचाय मनसा च दुक्कटं सावज्जं दुक्खुद्रयं दुग्गतिसंवत्तनियं कम्मं यस्स नत्थि। संवुतं तीहि ठानेहीति एतेहि तीहि कारणेहि कायदुच्चरितादीनं पवेसनिवारणतो पिहितं, तं अहं ‘‘ब्राह्मण’’न्ति वदामीति।&lt;br&gt;&#xA;अच्चन्तदुस्सील्यन्ति एकन्तदुस्सीलभावो। गिही वापि जातितो पट्ठाय दस अकुसलकम्मपथे करोन्तो, पब्बजितो वापि उपसम्पन्नदिवसतो पट्ठाय गरुकापत्तिं आपज्जमानो अच्चन्तदुस्सीलो नाम। इध पन यो द्वीसु तीसु अत्तभावेसु दुस्सीलो, तस्स गतिया आगतं दुस्सीलभावं सन्धायेतं वुत्तम्। दुस्सीलभावोति चेत्थ दुस्सीलस्स छ द्वारानि निस्साय उप्पन्ना तण्हा वेदितब्बा। मालुवा सालमिवोत्थतन्ति यस्स पुग्गलस्स तं तण्हासङ्खातं दुस्सील्यम्। यथा नाम मालुवा सालं ओत्थतं देवे वस्सन्ते पत्तेहि उदकं पटिच्छित्वा संभञ्जनवसेन सब्बत्थकमेव परियोनन्धति, एवं अत्तभावं ओत्थतं परियोनन्धित्वा ठितं सो मालुवाय संभञ्जित्वा भूमियं पातियमानो रुक्खो विय ताय दुस्सील्यसङ्खाताय तण्हाय संभञ्जित्वा अपायेसु पातियमानो, यथा नं अनत्थकामो दिसो इच्छति, तथा अत्तानं करोति नामाति अत्थो।&lt;br&gt;&#xA;‘‘अत्तना हि कत’’न्ति गाथाय अयं सङ्खेपत्थो – यथा पासाणमयं पासाणसम्भवं वजिरं तमेव अस्ममयं मणिं अत्तनो उट्ठानट्ठानसङ्खातं पासाणमणिं खायित्वा छिद्दाछिद्दं खण्डाखण्डं कत्वा अपरिभोगं करोति, एवमेवं अत्तना कतं अत्तनि जातं अत्तसम्भवं पापं दुम्मेधं निप्पञ्ञं पुग्गलं चतूसु अपायेसु अभिमत्थति कन्तति विद्धंसेतीति।&lt;br&gt;&#xA;निसेवियाति कत्वा। गरहाति गारय्हा। बालमतीति मन्दबुद्धिनो। खया च कम्मस्साति कम्मक्खयकरञाणेन कम्मस्स खेपनतो। विमुत्तचेतसोति समुच्छेदविमुत्तिया पटिप्पस्सद्धिविमुत्तिया च विमुत्तचित्तो। निब्बन्ति ते जोतिरिविन्धनक्खयाति यथा नाम अनुपादानो जातवेदो निब्बायति, एवमेवं अभिसङ्खारस्स विञ्ञाणस्स अनवसेसक्खया निब्बायति।&lt;br&gt;&#xA;१२३.&lt;br&gt;&#xA;‘‘यथापि भमरो’’ति गाथायं भमरोति या काचि मधुकरजाति। पुप्फन्ति पुप्फारामे चरन्तो पुप्फञ्च तस्स वण्णञ्च गन्धञ्च अहेठयं अहेठयन्तो अविनासेन्तो चरतीति अत्थो। एवं चरित्वा च पलेति रसमादायाति यावदत्थं रसं पिवित्वा अपरम्पि मधुकरणत्थाय रसं गहेत्वा डेति। सो एकं वनगहनं अज्झोगाहेत्वा रुक्खसुसिरादीसु तं रजमिस्सकं रसं ठपेत्वा अनुपुब्बेन मधुररसं मधुं करोति, न तस्स पुप्फारामे चरितपच्चया पुप्फं वा तस्स वण्णो वा गन्धो वा विनस्सति, अथ खो पुप्फं पाकतिकमेव होति। एवं गामे मुनी चरेति एवं सेक्खो असेक्खो वा अनगारियमुनि कुलपटिपाटिया गामे भिक्खं गण्हन्तो चरेय्याति अत्थो। न हि तस्स गामे चरणपच्चया सद्धाहानि वा भोगहानि वा होति, सद्धापि भोगापि पाकतिकाव होन्ति। एवं चरित्वा च पन गामतो निक्खमित्वा बहिगामे उदकफासुकट्ठाने सङ्घाटिं पञ्ञपेत्वा निसिन्नो अक्खभञ्जन- (मि॰ प॰ ६.१.२) वणलेपनपुत्तमंसूपमवसेन (मि॰ प॰ ६.१.२; सं॰ नि॰ २.६३) पच्चवेक्खन्तो पिण्डपातं परिभुञ्जित्वा तथारूपं वनसण्डं अनुपविसित्वा अज्झत्तिककम्मट्ठानं सम्मसन्तो मग्गफलानि हत्थगतानेव करोति। असेक्खमुनि पन दिट्ठधम्मसुखविहारमनुयुञ्जति। अयमस्स भमरेन मधुकरेन सरिक्खता। खीणासवो पनेत्थ अधिप्पेतोति।&lt;br&gt;&#xA;पातिमोक्खसंवरसंवुतो विहरतीति यो नं पाति रक्खति, तं मोक्खेति मोचेति आपायिकादीहि दुक्खेहीति पातिमोक्खो। सो एव कायिकवाचसिकस्स वीतिक्कमस्स संवरणतो पिदहनतो संवरो। तेन पातिमोक्खसंवरेन संवुतो समन्नागतो हुत्वा सब्बिरियापथेसु चरति। आचारगोचरसम्पन्नोति आचारेन च गोचरेन च सम्पन्नो। अणुमत्तेसूति अप्पमत्तकेसु। वज्जेसूति अकुसलधम्मेसु। भयदस्सावीति भयं दस्सी। समादाय सिक्खति सिक्खापदेसूति सिक्खापदेसु यं किञ्चि सिक्खितब्बं, तं सब्बं सम्मा आदियित्वा सिक्खति।&lt;br&gt;&#xA;कायकम्मवचीकम्मेन समन्नागतो, कुसलेन परिसुद्धाजीवोति एत्थ आचारगोचरग्गहणेनेव कुसले कायकम्मे वचीकम्मे च गहितेपि यस्मा इदं आजीवपारिसुद्धिसीलं न आकासादीसु उप्पज्जति, कायवचीद्वारेसु एव पन उप्पज्जति, तस्मा तस्स उप्पत्तिद्वारदस्सनत्थं ‘‘कायवचीकम्मेन समन्नागतो, कुसलेना’’ति वुत्तम्। यस्मा पन तेन समन्नागतो, तस्मा परिसुद्धाजीवो, आजीवपारिसुद्धिपि सीलमेवाति दस्सनत्थं एतं वुत्तम्। वुत्तञ्हेतं – ‘‘कतमे च थपति कुसला सीला? कुसलं कायकम्मं कुसलं वचीकम्मं, परिसुद्धं आजीवम्पि खो अहं थपति सीलस्मिं वदामी’’ति (म॰ नि॰ २.२६५)। आरद्धवीरियोति यस्स कायिकं चेतसिकञ्च वीरियं आरद्धं होति, सो ‘‘आरद्धवीरियो’’ति वुच्चति। तत्थ यो गणसङ्गणिकं विनोदेत्वा चतूसु इरियापथेसु अट्ठआरम्भवत्थुवसेन एकको होति, तस्स कायिकं वीरियं आरद्धं नाम होति। यो चित्तसङ्गणिकं विनोदेत्वा अट्ठसमापत्तिवसेन एकको होति, गमनादीसु उप्पन्नकिलेसं उप्पन्नट्ठानेयेव निग्गण्हित्वा झानं निब्बत्तेति, तस्स चेतसिकं वीरियं आरद्धं नाम होति। एवं आरद्धवीरियो। थामवाति ठितिमा। दळ्हपरक्कमोति थिरपरक्कमो। अनिक्खित्तधुरो…पे॰… सच्छिकिरियायाति संकिलेसधम्मानं पहानत्थं वोदानधम्मानं सम्पादनत्थं , पच्चक्खकरणत्थञ्च धुरं अनिक्खिपित्वा वीरियं उस्सुक्कापेन्तो विहरति। पञ्ञवाति पञ्चन्नं खन्धानं उदयब्बयपरिग्गाहिकाय पञ्ञाय समन्नागतो। तेनाह ‘‘उदयत्थगामिनिया’’ति।&lt;br&gt;&#xA;नत्थि पुत्तसमं पेमन्ति मातापितरो विरूपेपि अत्तनो पुत्तके सुवण्णबिम्बकं विय मञ्ञन्ति मालागुळे विय सीसादीसु कत्वा परिहरमाना। तेहि उहदितापि ओमुत्तितापि गन्धविलेपनं पटिच्छन्ता विय सोमनस्सं आपज्जन्ति। तेनाह – ‘‘नत्थि पुत्तसमं पेम’’न्ति। पुत्तपेमेन समं पेमं नाम नत्थीति वुत्तं होति। गोसमितन्ति गोहि समं गोधनसदिसं अञ्ञं धनं नाम नत्थि। सूरियसमा आभाति सूरियाभाय समा अञ्ञा आभा नाम नत्थि। समुद्दपरमाति ये केचि अञ्ञे सरा नाम, सब्बे ते समुद्दपरमा। समुद्दो तेसं उत्तमो, समुद्दसदिसं अञ्ञं उदकं निदानं नाम नत्थि भगवाति वदति।&lt;br&gt;&#xA;यस्मा पन अत्तपेमेन समं पेमं नत्थि। मातापितरो हि छड्डेत्वापि पुत्तधीतरो अपोसेत्वा अत्तानमेव पोसेन्ति। धञ्ञेन च समं धनं नाम नत्थि। तथारूपे हि काले हिरञ्ञसुवण्णादीनिपि गोमहिंसादीनिपि धञ्ञग्गहणत्थं धञ्ञसामिकानमेव सन्तिकं गहेत्वा गच्छन्ति। पञ्ञाय च समा आभा नाम नत्थि। सूरियादयो हि एकदेसंयेव ओभासेन्ति, पच्चुप्पन्नमेव च तमं विनोदेन्ति, पञ्ञा पन दससहस्सिम्पि लोकधातुं एकपज्जोतं कातुं सक्कोति, अतीतंसादिपटिच्छादकञ्च तमं विधमति। मेघवुट्ठिया च समो सरो नाम नत्थि। नदी वा हि होतु तळाकादीनि वा, वुट्ठिसमो सरो नाम नत्थि। मेघवुट्ठिया हि पच्छिन्नाय महासमुद्दे अङ्गुलिपब्बतेमनमत्तम्पि उदकं न होति, वुट्ठिया पन पवत्तमानाय याव आभस्सरभवनापि एकोदकं होति। तस्मा भगवा देवतावचनं पटिक्खिपनवसेन पटिगाथं वदन्तो ‘‘नत्थि अत्तसमं पेम’’न्तिआदिमाह।&lt;br&gt;&#xA;१२४.&lt;br&gt;&#xA;किंसूध भीताति किं नु भीता। मग्गो चनेकायतनो पवुत्तोति अट्ठतिंसारम्मणवसेन अनेकेहि कारणेहि मग्गो कथितो, एवं सन्ते किस्स भीता हुत्वा अयं जनता द्वासट्ठि दिट्ठियो अग्गहेसीति वदति। भूरिपञ्ञाति बहुपञ्ञ उस्सन्नपञ्ञ। परलोकं न भायेति इमस्मा लोका परलोकं गच्छन्तो न भायेय्य।&lt;br&gt;&#xA;पणिधायाति ठपेत्वा। घरमावसन्तोति अनाथपिण्डिकादयो विय बह्वन्नपाने घरे वसन्तो। संविभागीति अच्छराय गहितम्पि नखेन फालेत्वा परस्स दत्वाव भुञ्जनसीलो। वदञ्ञूति याचकानं याचनवसेन वुत्तवचनञ्ञू, वचनीयो वा। एत्थ च वाचन्ति चत्तारि वचीसुचरितानि गहितानि। मनन्ति तीणि मनोसुचरितानि। कायेनाति तीणि कायसुचरितानि। इमे दस कुसलकम्मपथा पुब्बसुद्धिअङ्गं नाम। ‘‘बह्वन्नपानं घरमावसन्तो’’ति इमिना यञ्ञउपक्खरो गहितो। सद्धोति एकं अङ्गं, मुदूति एकं, संविभागीति एकं, वदञ्ञूति एकन्ति इमानि चत्तारि अङ्गानि सन्धाय ‘‘एतेसु धम्मेसु ठितो चतूसू’’ति आह।&lt;br&gt;&#xA;अपरो नयो – ‘‘वाच’’न्तिआदीनि तीणि अङ्गानि, ‘‘बह्वन्नपान’’न्ति इमिना यञ्ञउपक्खरोव गहितो, ‘‘सद्धो मुदु संविभागी वदञ्ञू’’ति एकं अङ्गम्।&lt;br&gt;&#xA;अपरो दुकनयो नाम होति – ‘‘वाचं मनञ्चा’’ति एकं अङ्गं, ‘‘कायेन पापानि अकुब्बमानो बह्वन्नपानं घरमावसन्तो’’ति एकं, ‘‘सद्धो मुदू’’ति एकं, ‘‘संविभागी वदञ्ञू’’ति एकन्ति एतेसु चतूसु धम्मेसु ठितो धम्मे ठितो नाम होति। सो इतो परलोकं गच्छन्तोन भायति।&lt;br&gt;&#xA;कायसमाचारम्पीतिआदि पातिमोक्खसंवरदस्सनम्। तत्थ दुविधेनाति द्विविधेन, द्वीहि कोट्ठासेहीति अत्थो। जञ्ञाति जानेय्य। सीलकथा च नामेसा कम्मपथवसेन वा पण्णत्तिवसेन वा कथेतब्बा। तत्थ कम्मपथवसेन ताव कथेन्तेन असेवितब्बकायसमाचारो पाणातिपातादिन्नादानमिच्छाचारेहि कथेतब्बो। पण्णत्तिवसेन कायद्वारे पञ्ञत्तसिक्खापदवीतिक्कमवसेन। सेवितब्बकायसमाचारो पाणातिपातादिवेरमणीहि चेव कायद्वारे पञ्ञत्तसिक्खापदअवीतिक्कमेन च कथेतब्बो।&lt;br&gt;&#xA;असेवितब्बवचीसमाचारो मुसावादादिवचीदुच्चरितेन चेव वचीद्वारे पञ्ञत्तसिक्खापदवीतिक्कमेन च कथेतब्बो। सेवितब्बवचीसमाचारो मुसावादादिवेरमणीहि चेव वचीद्वारे पञ्ञत्तसिक्खापदअवीतिक्कमेन च कथेतब्बो।&lt;br&gt;&#xA;परियेसना पन कायवाचाहि परियेसना एव, सा कायवचीसमाचारग्गहणेन गहितापि यस्मा आजीवट्ठमकसीलं नाम एतस्मिंयेव द्वारद्वये उप्पज्जति, न आकासे, तस्मा आजीवट्ठमकसीलदस्सनत्थं विसुं वुत्ता। तत्थ नसेवितब्बपरियेसना अनरियपरियेसनाय कथेतब्बा, सेवितब्बपरियेसना अरियपरियेसनाय। वुत्तञ्हेतं – ‘‘कतमा च, भिक्खवे, अनरियपरियेसना? इध, भिक्खवे, एकच्चो अत्तना जातिधम्मो समानो जातिधम्मंयेव परियेसती’’तिआदि (म॰ नि॰ १.२७४)। तथा ‘‘कतमा च, भिक्खवे, अरियपरियेसना? इध, भिक्खवे, एकच्चो अत्तना जातिधम्मो समानो जातिधम्मे आदीनवं विदित्वा अजातं अनुत्तरं योगक्खेमं निब्बानं परियेसती’’तिआदि (म॰ नि॰ १.२७५)।&lt;br&gt;&#xA;१७०.&lt;br&gt;&#xA;मग्गानट्ठङ्गिकोति जङ्घमग्गादयो वा होन्तु द्वासट्ठिदिट्ठिगतमग्गा वा, सब्बेसम्पि मग्गानं सम्मादिट्ठिआदीहि अट्ठहि अङ्गेहि मिच्छादिट्ठिआदीनं अट्ठन्नं पापधम्मानं पहानकरो निरोधं आरम्मणं कत्वा चतूसुपि सच्चेसु दुक्खपरिजाननादिकिच्चं साधयमानो अट्ठङ्गिको मग्गो सेट्ठो उत्तमो। सच्चानं चतुरो पदाति ‘‘सच्चं भणे न कुज्झेय्या’’ति (ध॰ प॰ २२४) आगतं वचीसच्चं वा होतु, ‘‘सच्चो ब्राह्मणो, सच्चो खत्तियो’’तिआदिभेदं सम्मुतिसच्चं वा, ‘‘इदमेव सच्चं मोघमञ्ञ’’न्ति (म॰ नि॰ ३.३३१; उदा॰ ५४; महानि॰ २०) दिट्ठिसच्चं वा, ‘‘एकञ्हि सच्चं न दुतियमत्थी’’ति (सु॰ नि॰ ८९०; महानि॰ ११९) वुत्तं परमत्थसच्चं वा होतु। सब्बेसम्पि इमेसं सच्चानं परिजानितब्बट्ठेन पहातब्बट्ठेन सच्छिकातब्बट्ठेन भावेतब्बट्ठेन एकपटिवेधट्ठेन तथपटिवेधट्ठेन च ‘‘दुक्खं अरियसच्च’’न्तिआदयो (महाव॰ १४; दी॰ नि॰ २.३८७; म॰ नि॰ १.१२०) चतुरो पदा सेट्ठा नाम। विरागो सेट्ठो धम्मानन्ति ‘‘यावता, भिक्खवे, धम्मा सङ्खता वा असङ्खता वा, विरागो तेसं धम्मानं अग्गमक्खायती’’ति (अ॰ नि॰ ४.३४; ५.३२; इतिवु॰ ९०) वचनतो निब्बानसङ्खातो विरागो सब्बधम्मानं सेट्ठो। द्विपदानञ्च चक्खुमाति सब्बेसम्पि देवमनुस्सादिभेदानं द्विपदानं पञ्चहि चक्खूहि चक्खुमा भगवाव सेट्ठोति।&lt;br&gt;&#xA;अग्गानीति उत्तमानि। यावताति यत्तका। अपदाति निप्पदा अहिमच्छादयो। द्विपदाति मनुस्सपक्खिजातादयो। चतुप्पदाति हत्थिअस्सादयो । बहुप्पदाति सतपदिआदयो। रूपिनोति कामावचररूपावचरसत्ता। असञ्ञिनोति असञ्ञीभवे निब्बत्तसत्ता। नेवसञ्ञीनासञ्ञिनोति भवग्गे निब्बत्तसत्ता। अग्गमक्खायतीति गुणेहि अग्गो उत्तमो सेट्ठो अक्खायति।&lt;br&gt;&#xA;असङ्खतानन्ति निब्बानमेव वुत्तम्। विरागोतिआदीनि च निब्बानस्सेव नामानि। तञ्हि आगम्म सब्बे किलेसा विरज्जन्ति, सब्बे रागमदादयो मदा निम्मदा होन्ति अभावं गच्छन्ति , सब्बा पिपासा विनयं उपेन्ति, सब्बे आलया समुग्घातं गच्छन्ति, वट्टानि उपच्छिज्जन्ति, तण्हा खीयति, सब्बपरिळाहा वूपसम्मन्ति, वट्टदुक्खं निरुज्झति निब्बायति। तस्मा तं एतानि नामानि लभतीति।&lt;br&gt;&#xA;धम्मो च कुसलक्खतोति तस्स सत्थुनो धम्मो च कुसलो अनवज्जो, अनवज्जत्ता एव पटिपक्खेहि रागादीहि किलेसेहि सब्बतित्थियवादेहि च अपरिक्खतो। तानि तीणि विसिस्सरेति एतानि तीणि रतनानि लोके सब्बरतनेहि विसिस्सन्ति गुणवसेन सब्बलोकं अतिसेन्तीति अत्थो।&lt;br&gt;&#xA;समणपदुमसञ्चयो गणोति पदुमसदिसानं अरियसमणानं समूहसङ्खातो गणो। पदुमन्ति हि परिपुण्णसतपत्तस्स सरोरुहस्स नामम्। अरियपुग्गला च सब्बथापि परिपुण्णगुणाति पदुमसदिसा वुत्ता। विदूनं सक्कतोति विदूहि पण्डितेहि सक्कतो। नरवरदमकोति नरवरो च पुरिसानं दमको नायको चाति अत्थो। लोकस्स उत्तरीति लोकस्स उपरि ठितानि, सब्बलोके उत्तमानीति अत्थो।&lt;br&gt;&#xA;निरुपदाहोति रागपरिळाहादीहि अनुपदाहो। सच्चनामोति अवितथनामो यथाभुच्चगुणेहि आगतनामो। सब्बाभिभूति सब्बलोकं अत्तनो गुणेहि अभिभवित्वा ठितो। सच्चधम्मोति वट्टतो एकन्तनिस्सरणभावेन अवितथो सह परियत्तिया नवविधोपि लोकुत्तरधम्मो, ततो एव नत्थञ्ञो तस्स उत्तरीति तस्स उत्तरि अधिकगुणो अञ्ञो च धम्मो नत्थीति अत्थो। अरियसङ्घोव निच्चं सब्बकालं विदूहि सब्बपण्डितेहि पूजितो।&lt;br&gt;&#xA;‘‘एकायन’’न्ति गाथाय एकायनन्ति एकं मग्गम्। मग्गस्स हि –&lt;br&gt;&#xA;‘‘मग्गो पन्थो पथो पज्जो, अञ्जसं वटुमायनम्।&lt;br&gt;&#xA;नावा उत्तरसेतु च, कुल्लो च भिसि सङ्गमो’’ति॥ (चूळनि॰ पारायनत्थुतिगाथानिद्देस १०१) –&lt;br&gt;&#xA;बहूनि नामानि, स्वायं इध अयननामेन वुत्तो। तस्मा एकायनन्ति एकमग्गं, न द्वेधापथभूतन्ति अत्थो। अथ वा एकेन अयितब्बन्ति एकायनम्। गणसङ्गणिकं पहाय विवेकट्ठेन पविवित्तेन पटिपज्जितब्बन्ति अत्थो। अयन्ति वा एतेनाति अयनो, संसारतो निब्बानं गच्छन्तीति अत्थो। एकस्स वा सब्बसत्तसेट्ठस्स भगवतो अयनोति एकायनो। किञ्चापि हि तेन अञ्ञेपि अयन्ति, तथापि भगवतोव सो अयनो, तेन उप्पादितत्ता। यथाह – ‘‘सो हि, ब्राह्मण, भगवा अनुप्पन्नस्स मग्गस्स उप्पादेता’’तिआदि (म॰ नि॰ ३.७९)। अयतीति वा अयनो, गच्छति पवत्ततीति अत्थो। एकस्मिं इमस्मिंयेव धम्मविनये अयनो, न अञ्ञत्थाति एकायनो। यथाह – ‘‘इमस्मिं खो, सुभद्द, धम्मविनये अरियो अट्ठङ्गिको मग्गो उपलब्भती’’ति (दी॰ नि॰ २.२१४)। अपि च पुब्बभागे नानामुखभावनाय पवत्तोपि अपरभागे एकं निब्बानमेव अयति गच्छतीति एकायनो, तं एकायनम्।&lt;br&gt;&#xA;जातिखयन्तदस्सीति जातिया खयसङ्खातो अन्तो जातिखयन्तो। जातिया अच्चन्तखयन्तो निब्बानं, तं पस्सीति जातिखयन्तदस्सी। ‘‘मग्गं पजानाति हितानुकम्पी’’तिपि पाठो। तस्सत्थो – वुत्तप्पकारं एकायनसङ्खातं मग्गं सयम्भुञाणेन भगवा पजानाति, जानन्तो च तेन तेन हितेन सत्ते अनुकम्पतीति। इदानि तस्स मग्गस्स एकायनभावं, तीसुपि कालेसु एकन्तनिय्यानतञ्च विभावेतुं ‘‘एतेन मग्गेन तरिंसु पुब्बे, तरिस्सन्ति ये च तरन्ति ओघ’’न्ति आह। तस्सत्थो – ये अतीतमद्धानं कामोघादिचतुब्बिधं ओघं तरिंसु, ये तं अनागतमद्धानं तरिस्सन्ति, एतरहि च तरन्ति, ते सब्बे एतेनेव मग्गेन, न अञ्ञेनाति। विसुद्धिपेक्खाति चतुरोघनित्थरणेन अच्चन्तविसुद्धिं निब्बानं अपेक्खन्ता, परिनिब्बायितुकामाति अत्थो।&lt;br&gt;&#xA;एवं दुविधम्पि सासनपट्ठानं नानासुत्तपदानि उदाहरन्तेन विभजित्वा इदानि संकिलेसभागियादीहि संसन्दित्वा दस्सेतुं पुन ‘‘लोकियं सुत्त’’न्तिआदि आरद्धम्। तत्थ दस्सनभागियेन च भावनाभागियेन चाति निब्बेधभागियेन। निब्बेधभागियमेव हि दस्सनभागियं भावनाभागियन्ति द्विधा भिन्दित्वा दस्सितम्। लोकियञ्च लोकुत्तरञ्चाति लोकियं लोकुत्तरञ्च सुत्तं, संकिलेसभागियादीहि दस्सनभागियादीहि चाति उभयेहि निद्दिसितब्बन्ति अधिप्पायो। यस्मिं सुत्तेतिआदि निद्दिसनाकारदस्सनम्। तत्थ संकिलेसभागियन्ति संकिलेसकोट्ठाससहितं, संकिलेसत्थदीपनन्ति अत्थो। एस नयो सेसेसुपि।&lt;br&gt;&#xA;एवं लोकियत्तिकस्स संकिलेसभागियादीहि चतूहि पदेहि संसन्दनं दस्सेत्वा इमिना नयेन सेसतिकानं सेसपदानञ्च संसन्दनं सुविञ्ञेय्यन्ति तं अनुद्धरित्वा संकिलेसभागियादीनं समतिक्कमनं दस्सेतुं ‘‘वासनाभागियं सुत्त’’न्तिआदि वुत्तम्। तत्थ यदिपि संकिलेसभागियं सुत्तं, वासनाभागियञ्च सुत्तं लोकियमेव। तथापि लोकुत्तरसुत्तानि विय लोकियसुत्तानं वासनाभागियं सुत्तं संकिलेसभागियस्स समतिक्कमाय होतीति इममत्थं दस्सेतुं ‘‘वासनाभागियं सुत्तं संकिलेसभागियस्स सुत्तस्स निग्घाताया’’ति वुत्तम्। तत्थ निग्घातायाति पहानाय। सुत्तसीसेन चेत्थ सुत्तत्थो गहितोति दट्ठब्बम्। यस्मा च वोदानधम्मा विय संकिलेसधम्मानं दस्सनभूमिसमतिक्कमनेनेव भावनाभूमि अधिगन्तब्बा, तस्मा ‘‘भावनाभागियं सुत्तं दस्सनभागियस्स सुत्तस्स पटिनिस्सग्गाया’’ति वुत्तम्। यस्मा पन असेक्खधम्मेसु उप्पन्नेसु मग्गभावनाकिच्चं नाम नत्थि। झानभावनापि दिट्ठधम्मसुखविहारत्था एव होति, तस्मा ‘‘असेक्खभागियं सुत्तं भावनाभागियस्स सुत्तस्स पटिनिस्सग्गाय, असेक्खभागियं सुत्तं दिट्ठधम्मसुखविहारत्थ’’न्ति च वुत्तम्।&lt;br&gt;&#xA;इदानि तिकपदेहेव संसन्दित्वा दस्सेतुं ‘‘लोकुत्तर’’न्तिआदि वुत्तम्। एकबीजिनातिआदीसु यो सोतापन्नो हुत्वा एकमेव अत्तभावं जनेत्वा अरहत्तं पापुणाति, अयं एकबीजी नाम। यथाह –&lt;br&gt;&#xA;‘‘कतमो च पुग्गलो एकबीजी? इधेकच्चो पुग्गलो तिण्णं संयोजनानं परिक्खया सोतापन्नो होति अविनिपातधम्मो नियतो सम्बोधिपरायणो। सो एकंयेव मानुसकं भवं निब्बत्तेत्वा दुक्खस्सन्तं करोति। अयं वुच्चति पुग्गलो एकबीजी’’ति (पु॰ प॰ ३३)।&lt;br&gt;&#xA;यो पन द्वे वा तीणि वा कुलानि सन्धावित्वा संसरित्वा दुक्खस्सन्तं करोति, अयं कोलंकोलो नाम। यथाह –&lt;br&gt;&#xA;‘‘कतमो च पुग्गलो कोलंकोलो? इधेकच्चो पुग्गलो तिण्णं…पे॰… परायणो। सो द्वे वा तीणि वा कुलानि सन्धावित्वा संसरित्वा दुक्खस्सन्तं करोति। अयं वुच्चति पुग्गलो कोलंकोलो’’ति (पु॰ प॰ ३२)।&lt;br&gt;&#xA;तत्थ कुलानीति भवे। द्वे वा तीणि वाति इदमेत्थ देसनामत्तमेव। याव छट्ठभवा संसरन्तोपि कोलंकोलो होति एव।&lt;br&gt;&#xA;यो पन सत्त भवे संसरित्वा दुक्खस्सन्तं करोति, अयं सत्तक्खत्तुपरमो नाम। यथाह –&lt;br&gt;&#xA;‘‘कतमो च पुग्गलो सत्तक्खत्तुपरमो? इधेकच्चो…पे॰… परायणो। सो सत्तक्खत्तुं देवे चेव मानुसे च सन्धावित्वा संसरित्वा दुक्खस्सन्तं करोति। अयं वुच्चति पुग्गलो सत्तक्खत्तुपरमो’’ति (पु॰ प॰ ३१)।&lt;br&gt;&#xA;को पन तेसं एतं पभेदं नियमेतीति? केचि ताव ‘‘पुब्बहेतु नियमेती’’ति वदन्ति। केचि ‘‘पठममग्गो’’, केचि ‘‘उपरि तयो मग्गा’’। केचि ‘‘तिण्णं मग्गानं विपस्सना’’ति। तत्थ पुब्बहेतु नियमेतीति वादे पठममग्गस्स उपनिस्सयो कतो नाम होति। उपरि तयो मग्गा निरुपनिस्सया उप्पन्नाति आपज्जति। पठममग्गो नियमेतीति वादे उपरि तिण्णं मग्गानं निरत्थकता आपज्जति। उपरि तयो मग्गा नियमेन्तीति वादे ‘‘पठममग्गे अनुप्पन्ने एव उपरि तयो मग्गा उप्पन्ना’’ति आपज्जति। विपस्सना नियमेतीति वादो पन युज्जति। सचे हि उपरि तिण्णं मग्गानं विपस्सना बलवती होति, एकबीजी नाम होति। ततो मन्दतरा कोलंकोलो। ततो मन्दतरा सत्तक्खत्तुपरमोति। एत्थ च यो मनुस्सेसु एव सत्तक्खत्तुं संसरित्वा अरहत्तं पापुणाति, यो च देवेसुयेव सत्तक्खत्तुं संसरित्वा अरहत्तं पापुणाति, इमे न इधाधिप्पेता। यो पन कालेन देवेसु, कालेन मनुस्सेसूति वोमिस्सकनयेन संसरित्वा अरहत्तं पापुणाति, सो इधाधिप्पेतो। तस्मा ‘‘सत्तक्खत्तुपरमो’’ति इदं इधट्ठकवोकिण्णवट्टज्झासयस्स वसेन वेदितब्बम्। वट्टज्झासयो हि आदितो पट्ठाय छ देवलोके सोधेत्वा अकनिट्ठे ठत्वा परिनिब्बायिस्सति।&lt;br&gt;&#xA;तत्थ यो सद्धं धुरं कत्वा सोतापत्तिमग्गं निब्बत्तेति, सो मग्गक्खणे सद्धानुसारी नाम होति। फलक्खणे पन सद्धाविमुत्तो नाम हुत्वा वुत्तनयेन एकबीजिआदिभेदो होति। यो पन पञ्ञं धुरं कत्वा सोतापत्तिमग्गं निब्बत्तेति, सो मग्गक्खणे धम्मानुसारी नाम। फलक्खणे पन दिट्ठिप्पत्तो नाम हुत्वा एकबीजिआदिभेदो होति। इदञ्च अट्ठन्नं विमोक्खानं अलाभिनो वसेन वुत्तम्। लाभी पन फलक्खणे कायसक्खी नाम होति। तत्थ ये सद्धाविमुत्तदिट्ठिप्पत्तकायसक्खिनामका तयो सोतापन्ना, ते एकबीजिआदीहि तीहेव सङ्गहेत्वा वुत्तं – ‘‘पञ्चहि पुग्गलेहि निद्दिसितब्बं एकबीजिना…पे॰… धम्मानुसारिना’’ति, एवं पञ्चहि।&lt;br&gt;&#xA;द्वादसहि पुग्गलेहीति सकदागामिमग्गट्ठो, सकदागामी, अनागामिमग्गट्ठो, अभेदेन अनागामी, अन्तरापरिनिब्बायिआदयो पञ्च, सद्धाविमुत्तदिट्ठिप्पत्तकायसक्खिनो तयोति भेदेन अट्ठाति, एवं द्वादसहि। तत्थ हि यो अविहादीसु तत्थ तत्थ आयुवेमज्झं अप्पत्वा परिनिब्बायति, अयं अन्तरापरिनिब्बायी। यो पन आयुवेमज्झं अतिक्कमित्वा अरहत्तं पापुणाति, अयं उपहच्चपरिनिब्बायी। तथा यो अविहादीसु उपपन्नो असङ्खारेन अप्पयोगेन अरहत्तं अधिगच्छति, अयं असङ्खारपरिनिब्बायी। यो पन ससङ्खारेन सप्पयोगेन अरहत्तं अधिगच्छति, अयं ससङ्खारपरिनिब्बायी। उद्धं उपरूपरि ब्रह्मलोके उपपत्तिसोतो एतस्साति उद्धंसोतो। पटिसन्धिवसेन अकनिट्ठे गच्छतीति अकनिट्ठगामी।&lt;br&gt;&#xA;तत्थ अत्थि उद्धंसोतो अकनिट्ठगामी अत्थि उद्धंसोतो न अकनिट्ठगामी, अत्थि न उद्धंसोतो अकनिट्ठगामी अत्थि न उद्धंसोतो न अकनिट्ठगामीति। तत्थ यो इध अनागामिफलं पत्वा अविहादीसु निब्बत्तो तत्थ यावतायुकं ठत्वा उपरूपरि निब्बत्तित्वा अकनिट्ठं पापुणाति, अयं उद्धंसोतो अकनिट्ठगामी नाम। यो पन अविहादीसु निब्बत्तो तत्थेव अपरिनिब्बायित्वा अकनिट्ठम्पि अप्पत्वा उपरूपरि ब्रह्मलोके परिनिब्बायति, अयं उद्धंसोतो न अकनिट्ठगामी नाम। यो इतो चवित्वा अकनिट्ठेयेव निब्बत्तति, अयं न उद्धंसोतो अकनिट्ठगामी नाम। यो पन अविहादीसु चतूसु अञ्ञतरस्मिं निब्बत्तित्वा तत्थेव परिनिब्बायति, अयं न उद्धंसोतो न अकनिट्ठगामी नाम। सद्धाविमुत्तादयो वुत्तविभागायेव।&lt;br&gt;&#xA;नवहि पुग्गलेहीति एत्थ अट्ठन्नं विमोक्खानं अलाभी अरहा पञ्ञाविमुत्तो नाम। तेसं पन लाभी विक्खम्भनसमुच्छेदविमोक्खवसेन उभोहि भागेहि रूपकायनामकायसङ्खाततो उभतो भागतो विमुत्तत्ता उभतोभागविमुत्तो नाम। समसीसिनाति एत्थ तिविधो समसीसी – इरियापथसमसीसी, रोगसमसीसी, जीवितसमसीसीति।&lt;br&gt;&#xA;तत्र यो ठानादीसु इरियापथेसु येनेव इरियापथेन समन्नागतो हुत्वा विपस्सनं आरभति, तेनेव इरियापथेन अरहत्तं पत्वा परिनिब्बायति, अयं इरियापथसमसीसी नाम। यो पन एकं रोगं पत्वा अन्तोरोगे एव विपस्सनं पट्ठपेत्वा अरहत्तं पत्वा तेनेव रोगेन परिनिब्बायति, अयं रोगसमसीसी नाम। पलिबोधसीसं तण्हा, बन्धनसीसं मानो, परामाससीसं दिट्ठि, विक्खेपसीसं उद्धच्चं, किलेससीसं अविज्जा, अधिमोक्खसीसं सद्धा, पग्गहसीसं वीरियं, उपट्ठानसीसं सति, अविक्खेपसीसं समाधि, दस्सनसीसं पञ्ञा, पवत्तसीसं जीवितिन्द्रियं, गोचरसीसं विमोक्खो, सङ्खारसीसं निरोधोति तेरससु सीसेसु किलेससीसं अविज्जं अरहत्तमग्गो परियादियति, पवत्तसीसं जीवितिन्द्रियं चुतिचित्तं परियादियति। तत्थ अविज्जापरियादायकं चित्तं जीवितिन्द्रियं परियादातुं न सक्कोति। जीवितिन्द्रियपरियादायकं अविज्जं परियादातुं न सक्कोति। अञ्ञं अविज्जापरियादायकं चित्तं, अञ्ञं जीवितिन्द्रियपरियादायकम्। यस्स चेतं सीसद्वयं समं परियादानं गच्छति, सो जीवितसमसीसी नाम।&lt;br&gt;&#xA;कथं पनिदं समं होतीति? वारसमताय। यस्मिञ्हि वारे मग्गवुट्ठानं होति, सोतापत्तिमग्गे पञ्च पच्चवेक्खणानि, सकदागामिमग्गे पञ्च, अनागामिमग्गे पञ्च, अरहत्तमग्गे चत्तारीति एकूनवीसतिमे पच्चवेक्खणञाणे पतिट्ठाय भवङ्गं ओतरित्वा परिनिब्बायतो इमाय वारसमताय इदं उभयसीसपरियादानम्पि समं होति नाम। तेनायं पुग्गलो ‘‘जीवितसमसीसी’’ति वुच्चति, अयमेव इधाधिप्पेतो। एवं सुञ्ञतविमुत्तादयो तयो सद्धाविमुत्तो पञ्ञाविमुत्तो उभतोभागविमुत्तो समसीसीति सत्त सावका अरहन्तो, पच्चेकबुद्धो, सम्मासम्बुद्धोति इमेहि नवहि पुग्गलेहि असेक्खभागियं सुत्तं निद्दिसितब्बम्।&lt;br&gt;&#xA;रागचरितोति रागसहितं चरितं एतस्साति रागचरितो। रागेन वा चरितो पवत्तितो रागचरितो, रागज्झासयो रागाधिकोति अत्थो। एस नयो सेसेसुपि। रागमुखे ठितोति रागपरियुट्ठाने ठितो, परियुट्ठितरागोति अत्थो। सेसपदेसुपि एसेव नयो।&lt;br&gt;&#xA;वासनाभागियं सुत्तन्ति लोकियं सत्ताधिट्ठानं वासनाभागियं सुत्तम्। लोकियं सत्ताधिट्ठानं संकिलेसभागियञ्हि सुत्तं रागचरितेहि पुग्गलेहि निद्दिट्ठम्। तत्थ ‘‘लोकियं, सत्ताधिट्ठान’’न्ति पदद्वयं अनुवत्तमानं कत्वा वुत्तं ‘‘वासनाभागिय’’न्ति। सीलवन्तेहीति सीलवन्तादीहि पुग्गलेहि। पकतिसीलन्तिआदि येहि समन्नागता, ते पुग्गला। तेसं दस्सनेन पुग्गलानं उपलक्खणम्। अथ वा धम्माधिट्ठानं पकतिसीलादिवसेन, सत्ताधिट्ठानं पकतिसीलवन्तादिवसेन वेदितब्बन्ति इमस्स नयस्स दस्सनत्थं ‘‘सीलवन्तेहि निद्दिसितब्ब’’न्ति वत्वा ‘‘पकतिसील’’न्तिआदि वुत्तम्। तं पकतिसीलादीनं पञ्चन्नं एव गहणं निदस्सनमत्तं, पत्तिदानअब्भनुमोदनधम्मस्सवनदेसनादिट्ठिजुकम्मादीनम्पि चेत्थ सम्भवतो। तेसम्पि वा एत्थेव सङ्गहेत्वा दस्सनत्थं ‘‘पञ्चा’’ति वुत्तम्।&lt;br&gt;&#xA;तत्थ पकतिसीलन्ति सम्पत्तविरतिसीलम्। चित्तप्पसादोति कम्मफलसद्धा रतनत्तयसद्धा च। ञाणं पञ्ञाय निद्दिसितब्बन्ति यस्मिं सुत्ते पञ्ञा आगता, तं सुत्तं ञाणन्ति निद्दिसितब्बम्। न केवलं पञ्ञापरियायेनेव, अथ खो पञ्ञिन्द्रियादिपरियायेनपि यत्थ पञ्ञा आगता, तं सुत्तं ञाणन्ति निद्दिसितब्बन्ति दस्सेतुं ‘‘पञ्ञिन्द्रियेना’’तिआदि वुत्तम्। तस्सत्थो – हेट्ठा वुत्तो एव। यं वा पनातिआदीसु यं वा अञ्ञं किञ्चि पञ्ञाय अधिवचनम्। सब्बं तं यत्थ कत्थचि सुत्ते आगतं, तं सुत्तं ञाणन्ति निद्दिसितब्बन्ति अत्थो।&lt;br&gt;&#xA;अज्झत्तिकबाहिरेहीति यस्मिं सुत्ते अज्झत्तिकानि आयतनानि, बाहिरानि च आयतनानि आगतानि, तं सुत्तं तेहि आयतनेहि ञाणं ञेय्यन्ति निद्दिसितब्बम्। पञ्ञापि आरम्मणभूता ञेय्यन्ति ञेय्यतो विसुं कत्वा पञ्ञा वुत्ता। तथा हि पञ्ञा ञाणन्तरस्स आरम्मणन्ति कत्थचि सुत्ते ञेय्यभावेनपि वुच्चति। यं किञ्चि आरम्मणभूतन्ति यं किञ्चि ञाणस्स विसयभूतं रूपादि। अज्झत्तिकं वा बाहिरं वाति वा-सद्देन ओळारिकादिं सङ्गण्हाति। सब्बं तं सङ्खतेन असङ्खतेन चाति सब्बं तं यथासम्भवं सङ्खतभावेन असङ्खतभावेन च ञेय्यन्ति निद्दिसितब्बम्। ञेय्यधम्मवसेन हि ञेय्यसुत्तं ञेय्यन्ति वुच्चतीति।&lt;br&gt;&#xA;यं वा पन किञ्चि भगवा अञ्ञतरवचनं भासतीति लोकियलोकुत्तरादिसुत्तेसु एकस्मिं सुत्ते द्वे। तेसु यं वा पन किञ्चि अञ्ञतरवचनं एकस्सेव कथनं भासति निद्दिसति। सब्बं तं यथानिद्दिट्ठं धारयितब्बन्ति तं यथा सब्बं सुत्तं लोकियादीसु यदि अञ्ञतरवसेन, अथ उभयवसेन यथा यथा निद्दिट्ठं, तथा तथा गहेतब्बं, तं तं पधानभावेन निद्दिसितब्बन्ति अत्थो।&lt;br&gt;&#xA;किलेससहितञ्ञेव कम्मं विपाकस्स हेतु, न इतरन्ति वुत्तं ‘‘दुविधो हेतु यञ्च कम्मं ये च किलेसा’’ति। समुदयो किलेसाति एत्थ ‘‘समुदयो’’ति एतेन समुदयपक्खिया वुत्ता। ‘‘किलेसा’’ति च किलेसवन्तो, संकिलिट्ठाति अत्थो। यं दिस्सतीति यं यं दिस्सति। तासु तासु भूमीसूति पुथुज्जनभूमिआदीसु। कप्पियानुलोमेनाति कप्पियेन च कप्पियानुलोमेन च। तत्थ कप्पियं पाळियं सरूपतो वुत्तं, कप्पियानुलोमं महापदेसवसेन नयतो दस्सितम्। पटिक्खित्तकारणेनाति येन कारणेन भगवता यं पटिक्खित्तं, तेन कारणेन तं निद्दिसितब्बम्। एकन्तेन सरागादिसंवत्तनमेव हि भगवता पटिक्खित्तं, तं सरागाय संवत्तनादिकारणेन निद्दिसितब्बम्। धम्मस्साति असङ्खतधम्मस्स। अरियधम्मानन्ति मग्गफलधम्मानम्। सेसं सुविञ्ञेय्यमेव।&lt;br&gt;&#xA;एत्थ च यथा संकिलेसभागियादीनं अञ्ञमञ्ञं संसग्गतो अनेकविधो पट्ठानभेदो इच्छितो, एवं लोकियसत्ताधिट्ठानादिसंसग्गतोपि अनेकविधो पट्ठानभेदो सम्भवति। पाळियं पन उभयत्थापि एकदेसदस्सनवसेन आगतत्ता नयदस्सनन्ति वेदितब्बम्। सक्का हि इमिना नयेन विञ्ञुना ते निद्धारेतुन्ति। यथा च संकिलेसभागियादीनं लोकियादीनञ्च विसुं विसुं संसग्गभेदवसेन अयं पट्ठानभेदो अनेकविधो लब्भति, एवं उभयेसम्पि संसग्गवसेन अयं नयो यथारहं लब्भतेव। लब्भति हि लोकियं सुत्तं किञ्चि संकिलेसभागियं, किञ्चि वासनाभागियम्। तथा लोकुत्तरं सुत्तं किञ्चि निब्बेधभागियं, किञ्चि असेक्खभागियन्ति। सेसेसुपि एसेव नयो।&lt;br&gt;&#xA;एवं सोळसविधे पट्ठाने अट्ठवीसतिविधं पट्ठानं पक्खिपित्वा, अट्ठवीसतिविधे च पट्ठाने सोळसविधं पक्खिपित्वा यथारहं दुकतिकादिभेदेन सम्भवतो पट्ठानविभागो वेदितब्बो, सो च खो तीसु पिटकेसु लब्भमानस्स सुत्तपदस्स वसेन। यस्मा पन तानि तानि सुत्तपदानि उदाहरणवसेन निद्धारेत्वा इमस्मिं अत्थे वित्थारियमाने अतिपपञ्चो होति, अतिभारिया च नेत्तिसंवण्णना, सक्का च इमिना नयेन विञ्ञुना अयमत्थो विञ्ञातुं, तस्मा न तं वित्थारयिम्ह। तेनेव हि पाळियं अञ्ञमञ्ञसंसग्गवसेन पट्ठानविभागो एकदेसेनेव दस्सितो, न निप्पदेसतोति।&lt;br&gt;&#xA;सासनपट्ठानवारवण्णना निट्ठिता।&lt;/p&gt;</description>
    </item>
  </channel>
</rss>
