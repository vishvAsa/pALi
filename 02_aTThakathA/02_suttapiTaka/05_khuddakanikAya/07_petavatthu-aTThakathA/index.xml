<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;०७ पेतवत्थु-अट्ठकथा on पाळिषु विश्वासटिप्पणयो</title>
    <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/07_petavatthu-aTThakathA/</link>
    <description>Recent content in &#43;०७ पेतवत्थु-अट्ठकथा on पाळिषु विश्वासटिप्पणयो</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/pALi/02_aTThakathA/02_suttapiTaka/05_khuddakanikAya/07_petavatthu-aTThakathA/index.xml" rel="self" type="application/rss+xml" />
    <item>
      <title>० गन्थारम्भकथा</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/07_petavatthu-aTThakathA/0_ganthArambhakathA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/07_petavatthu-aTThakathA/0_ganthArambhakathA/</guid>
      <description>&lt;p&gt;॥ नमो तस्स भगवतो अरहतो सम्मासम्बुद्धस्स॥&lt;br&gt;&#xA;खुद्दकनिकाये&lt;br&gt;&#xA;पेतवत्थु-अट्ठकथा&lt;br&gt;&#xA;गन्थारम्भकथा&lt;br&gt;&#xA;महाकारुणिकं नाथं, ञेय्यसागरपारगुम्।&lt;br&gt;&#xA;वन्दे निपुणगम्भीर-विचित्रनयदेसनं॥&lt;br&gt;&#xA;विज्जाचरणसम्पन्ना, येन निय्यन्ति लोकतो।&lt;br&gt;&#xA;वन्दे तमुत्तमं धम्मं, सम्मासम्बुद्धपूजितं॥&lt;br&gt;&#xA;सीलादिगुणसम्पन्नो, ठितो मग्गफलेसु यो।&lt;br&gt;&#xA;वन्दे अरियसङ्घं तं, पुञ्ञक्खेत्तं अनुत्तरं॥&lt;br&gt;&#xA;वन्दनाजनितं पुञ्ञं, इति यं रतनत्तये।&lt;br&gt;&#xA;हतन्तरायो सब्बत्थ, हुत्वाहं तस्स तेजसा॥&lt;br&gt;&#xA;पेतेहि च कतं कम्मं, यं यं पुरिमजातिसु।&lt;br&gt;&#xA;पेतभावावहं तं तं, तेसञ्हि फलभेदतो॥&lt;br&gt;&#xA;पकासयन्ती बुद्धानं, देसना या विसेसतो।&lt;br&gt;&#xA;संवेगजननी कम्म-फलपच्चक्खकारिनी॥&lt;br&gt;&#xA;पेतवत्थूति नामेन, सुपरिञ्ञातवत्थुका।&lt;br&gt;&#xA;यं खुद्दकनिकायस्मिं, सङ्गायिंसु महेसयो॥&lt;br&gt;&#xA;तस्स सम्मावलम्बित्वा, पोराणट्ठकथानयम्।&lt;br&gt;&#xA;तत्थ तत्थ निदानानि, विभावेन्तो विसेसतो॥&lt;br&gt;&#xA;सुविसुद्धं असंकिण्णं, निपुणत्थविनिच्छयम्।&lt;br&gt;&#xA;महाविहारवासीनं, समयं अविलोमयं॥&lt;br&gt;&#xA;यथाबलं करिस्सामि, अत्थसंवण्णनं सुभम्।&lt;br&gt;&#xA;सक्कच्चं भासतो तं मे, निसामयथ साधवोति॥&lt;br&gt;&#xA;तत्थ पेतवत्थूति सेट्ठिपुत्तादिकस्स तस्स तस्स सत्तस्स पेतभावहेतुभूतं कम्मं, तस्स पन पकासनवसेन पवत्तो ‘‘खेत्तूपमा अरहन्तो’’तिआदिका परियत्तिधम्मो इध ‘‘पेतवत्थू’’ति अधिप्पेतो।&lt;br&gt;&#xA;तयिदं पेतवत्थु केन भासितं, कत्थ भासितं, कदा भासितं, कस्मा च भासितन्ति? वुच्चते – इदञ्हि पेतवत्थु दुविधेन पवत्तं अट्ठुप्पत्तिवसेन, पुच्छाविस्सज्जनवसेन च। तत्थ यं अट्ठुप्पत्तिवसेन पवत्तं, तं भगवता भासितं, इतरं नारदत्थेरादीहि पुच्छितं तेहि तेहि पेतेहि भासितम्। सत्था पन यस्मा नारदत्थेरादीहि तस्मिं तस्मिं पुच्छाविस्सज्जने आरोचिते तं तं अट्ठुप्पत्तिं कत्वा सम्पत्तपरिसाय धम्मं देसेसि, तस्मा सब्बम्पेतं पेतवत्थु सत्थारा भासितमेव नाम जातम्। पवत्तितवरधम्मचक्के हि सत्थरि तत्थ तत्थ राजगहादीसु विहरन्ते येभुय्येन ताय ताय अट्ठुप्पत्तिया पुच्छाविस्सज्जनवसेन सत्तानं कम्मफलपच्चक्खकरणाय तं तं पेतवत्थु देसनारुळ्हन्ति अयं तावेत्थ ‘‘केन भासित’’न्तिआदीनं पदानं साधारणतो विस्सज्जना। असाधारणतो पन तस्स तस्स वत्थुस्स अत्थवण्णनायमेव आगमिस्सति।&lt;br&gt;&#xA;तं पनेतं पेतवत्थु विनयपिटकं सुत्तन्तपिटकं अभिधम्मपिटकन्ति तीसु पिटकेसु सुत्तन्तपिटकपरियापन्नं, दीघनिकायो मज्झिमनिकायो संयुत्तनिकायो अङ्गुत्तरनिकायो खुद्दकनिकायोति पञ्चसु निकायेसु खुद्दकनिकायपरियापन्नं, सुत्तं गेय्यं वेय्याकरणं गाथा उदानं इतिवुत्तकं जातकं अब्भुतधम्मं वेदल्लन्ति नवसु सासनङ्गेसु गाथासङ्गहम्।&lt;br&gt;&#xA;‘‘द्वासीति बुद्धतो गण्हिं, द्वे सहस्सानि भिक्खुतो।&lt;br&gt;&#xA;चतुरासीति सहस्सानि, ये मे धम्मा पवत्तिनो’’ति॥ (थेरगा॰ १०२७) –&lt;br&gt;&#xA;एवं धम्मभण्डागारिकेन पटिञ्ञातेसु चतुरासीतिया धम्मक्खन्धसहस्सेसु कतिपयधम्मक्खन्धसङ्गहं, भाणवारतो चतुभाणवारमत्तं, वग्गतो – उरगवग्गो उब्बरिवग्गो चूळवग्गो महावग्गोति चतुवग्गसङ्गहम्। तेसु पठमवग्गे द्वादस वत्थूनि, दुतियवग्गे तेरस वत्थूनि, ततियवग्गे दस वत्थूनि, चतुत्थवग्गे सोळस वत्थूनीति वत्थुतो एकपञ्ञासवत्थुपटिमण्डितम्। तस्स वग्गेसु उरगवग्गो आदि, वत्थूसु खेत्तूपमपेतवत्थु आदि, तस्सापि ‘‘खेत्तूपमा अरहन्तो’’ति अयं गाथा आदि।&lt;/p&gt;</description>
    </item>
    <item>
      <title>०१. उरगवग्गो</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/07_petavatthu-aTThakathA/01_uragavaggo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/07_petavatthu-aTThakathA/01_uragavaggo/</guid>
      <description>&lt;p&gt;१. उरगवग्गो&lt;/p&gt;&#xA;&lt;h2 id=&#34;१-खततपमपतवतथवणणन&#34;&gt;१. खेत्तूपमपेतवत्थुवण्णना&lt;/h2&gt;&#xA;&lt;p&gt;तं पनेतं वत्थुं भगवा राजगहे विहरन्तो वेळुवने कलन्दकनिवापे अञ्ञतरं सेट्ठिपुत्तपेतं आरब्भ कथेसि। राजगहे किर अञ्ञतरो अड्ढो महद्धनो महाभोगो पहूतवित्तूपकरणो अनेककोटिधनसन्निचयो सेट्ठि अहोसि। तस्स महाधनसम्पन्नताय ‘‘महाधनसेट्ठि’’त्वेव समञ्ञा अहोसि। एकोव पुत्तो अहोसि, पियो मनापो। तस्मिं विञ्ञुतं पत्ते मातापितरो एवं चिन्तेसुं – ‘‘अम्हाकं पुत्तस्स दिवसे दिवसे सहस्सं सहस्सं परिब्बयं करोन्तस्स वस्ससतेनापि अयं धनसन्निचयो परिक्खयं न गमिस्सति, किं इमस्स सिप्पुग्गहणपरिस्समेन, अकिलन्तकायचित्तो यथासुखं भोगे परिभुञ्जतू’’ति सिप्पं न सिक्खापेसुम्। वयप्पत्ते पन कुलरूपयोब्बनविलाससम्पन्नं कामाभिमुखं धम्मसञ्ञाविमुखं कञ्ञं आनेसुम्। सो ताय सद्धिं अभिरमन्तो धम्मे चित्तमत्तम्पि अनुप्पादेत्वा, समणब्राह्मणगुरुजनेसु अनादरो हुत्वा, धुत्तजनपरिवुतो रज्जमानो पञ्चकामगुणे रतो गिद्धो मोहेन अन्धो हुत्वा कालं वीतिनामेत्वा, मातापितूसु कालकतेसु नटनाटकगायकादीनं यथिच्छितं देन्तो धनं विनासेत्वा नचिरस्सेव पारिजुञ्ञप्पत्तो हुत्वा, इणं गहेत्वा जीविकं कप्पेन्तो पुन इणम्पि अलभित्वा इणायिकेहि चोदियमानो तेसं अत्तनो खेत्तवत्थुघरादीनि दत्वा, कपालहत्थो भिक्खं चरित्वा भुञ्जन्तो तस्मिंयेव नगरे अनाथसालायं वसति।&lt;br&gt;&#xA;अथ नं एकदिवसं चोरा समागता एवमाहंसु – ‘‘अम्भो पुरिस, किं तुय्हं इमिना दुज्जीवितेन, तरुणो त्वमसि थामजवबलसम्पन्नो, कस्मा हत्थपादविकलो विय अच्छसि? एहि अम्हेहि सह चोरिकाय परेसं सन्तकं गहेत्वा सुखेन जीविकं कप्पेही’’ति। सो ‘‘नाहं चोरिकं कातुं जानामी’’ति आह। चोरा ‘‘मयं तं सिक्खापेम, केवलं त्वं अम्हाकं वचनं करोही’’ति आहंसु। सो ‘‘साधू’’ति सम्पटिच्छित्वा तेहि सद्धिं अगमासि। अथ ते चोरा तस्स हत्थे महन्तं मुग्गरं दत्वा सन्धिं छिन्दित्वा घरं पविसन्तो तं सन्धिमुखे ठपेत्वा आहंसु – ‘‘सचे इध अञ्ञो कोचि आगच्छति, तं इमिना मुग्गरेन पहरित्वा एकप्पहारेनेव मारेही’’ति। सो अन्धबालो हिताहितं अजानन्तो परेसं आगमनमेव ओलोकेन्तो तत्थ अट्ठासि । चोरा पन घरं पविसित्वा गय्हूपगं भण्डं गहेत्वा घरमनुस्सेहि ञातमत्ताव इतो चितो च पलायिंसु। घरमनुस्सा उट्ठहित्वा सीघं सीघं धावन्ता इतो चितो च ओलोकेन्ता तं पुरिसं सन्धिद्वारे ठितं दिस्वा ‘‘हरे दुट्ठचोरा’’ति गहेत्वा हत्थपादे मुग्गरादीहि पोथेत्वा रञ्ञो दस्सेसुं – ‘‘अयं, देव, चोरो सन्धिसुखे गहितो’’ति। राजा ‘‘इमस्स सीसं छिन्दापेही’’ति नगरगुत्तिकं आणापेसि। ‘‘साधु, देवा’’ति नगरगुत्तिको तं गाहापेत्वा पच्छाबाहं गाळ्हबन्धनं बन्धापेत्वा रत्तवण्णविरळमालाबन्धकण्ठं इट्ठकचुण्णमक्खितसीसं वज्झपहटभेरिदेसितमग्गं रथिकाय रथिकं सिङ्घाटकेन सिङ्घाटकं विचरापेत्वा कसाहि ताळेन्तो आघातनाभिमुखं नेति। ‘‘अयं इमस्मिं नगरे विलुम्पमानकचोरो गहितो’’ति कोलाहलं अहोसि।&lt;br&gt;&#xA;तेन च समयेन तस्मिं नगरे सुलसा नाम नगरसोभिनी पासादे ठिता वातपानन्तरेन ओलोकेन्ती तं तथा नीयमानं दिस्वा पुब्बे तेन कतपरिचया ‘‘अयं पुरिसो इमस्मिंयेव नगरे महतिं सम्पत्तिं अनुभवित्वा इदानि एवरूपं अनत्थं अनयब्यसनं पत्तो’’ति तस्स कारुञ्ञं उप्पादेत्वा चत्तारो मोदके पानीयञ्च पेसेसि। नगरगुत्तिकस्स च आरोचापेसि – ‘‘ताव अय्यो आगमेतु, यावायं पुरिसो इमे मोदके खादित्वा पानीयं पिविस्सती’’ति।&lt;br&gt;&#xA;अथेतस्मिं अन्तरे आयस्मा महामोग्गल्लानो दिब्बेन चक्खुना ओलोकेन्तो तस्स ब्यसनप्पत्तिं दिस्वा करुणाय सञ्चोदितमानसो – ‘‘अयं पुरिसो अकतपुञ्ञो कतपापो, तेनायं निरये निब्बत्तिस्सति, मयि पन गते मोदके च पानीयञ्च दत्वा भुम्मदेवेसु उप्पज्जिस्सति, यंनूनाहं इमस्स अवस्सयो भवेय्य’’न्ति चिन्तेत्वा पानीयमोदकेसु उपनीयमानेसु तस्स पुरिसस्स पुरतो पातुरहोसि। सो थेरं दिस्वा पसन्नमानसो ‘‘किं मे इदानेव इमेहि मारियमानस्स मोदकेहि खादितेहि, इदं पन परलोकं गच्छन्तस्स पाथेय्यं भविस्सती’’ति चिन्तेत्वा मोदके च पानीयञ्च थेरस्स दापेसि। थेरो तस्स पसादसंवड्ढनत्थं तस्स पस्सन्तस्सेव तथारूपे ठाने निसीदित्वा मोदके परिभुञ्जित्वा पानीयञ्च पिवित्वा उट्ठायासना पक्कामि। सो पन पुरिसो चोरघातकेहि आघातनं नेत्वा सीसच्छेदं पापितो अनुत्तरे पुञ्ञक्खेत्ते महामोग्गल्लानत्थेरे कतेन पुञ्ञेन उळारे देवलोके निब्बत्तनारहोपि यस्मा ‘‘सुलसं आगम्म मया अयं देय्यधम्मो लद्धो’’ति सुलसाय गतेन सिनेहेन मरणकाले चित्तं उपक्किलिट्ठं अहोसि। तस्मा हीनकायं उपपज्जन्तो पब्बतगहनसम्भूते सन्दच्छाये महानिग्रोधरुक्खे रुक्खदेवता हुत्वा निब्बत्ति।&lt;br&gt;&#xA;सो किर सचे पठमवये कुलवंसट्ठपने उस्सुक्कं अकरिस्स, तस्मिंयेव नगरे सेट्ठीनं अग्गो अभविस्स, मज्झिमवये मज्झिमो, पच्छिमवये पच्छिमो। सचे पन पठमवये पब्बजितो अभविस्स, अरहा अभविस्स, मज्झिमवये सकदागामी अनागामी वा अभविस्स, पच्छिमवये सोतापन्नो अभविस्स। पापमित्तसंसग्गेन पन इत्थिधुत्तो सुराधुत्तो दुच्चरितनिरतो अनादरिको हुत्वा अनुक्कमेन सब्बसम्पत्तितो परिहायित्वा महाब्यसनं पत्तोति वदन्ति।&lt;br&gt;&#xA;अथ सो अपरेन समयेन सुलसं उय्यानगतं दिस्वा सञ्जातकामरागो अन्धकारं मापेत्वा तं अत्तनो भवनं नेत्वा सत्ताहं ताय सद्धिं संवासं कप्पेसि, अत्तानञ्चस्सा आरोचेसि। तस्सा माता तं अपस्सन्ती रोदमाना इतो चितो च परिब्भमति। तं दिस्वा महाजनो ‘‘अय्यो महामोग्गल्लानो महिद्धिको महानुभावो तस्सा गतिं जानेय्य, तं उपसङ्कमित्वा पुच्छेय्यासी’’ति आह। सा ‘‘साधु अय्यो’’ति थेरं उपसङ्कमित्वा तमत्थं पुच्छि। थेरो ‘‘इतो सत्तमे दिवसे वेळुवनमहाविहारे भगवति धम्मं देसेन्ते परिसपरियन्ते पस्सिस्ससी’’ति आह। अथ सुलसा तं देवपुत्तं अवोच – ‘‘अयुत्तं मय्हं तव भवने वसन्तिया, अज्ज सत्तमो दिवसो, मम माता मं अपस्सन्ती परिदेवसोकसमापन्ना भविस्सति, साधु मं, देव, तत्थेव नेही’’ति। सो तं नेत्वा वेळुवने भगवति धम्मं देसेन्ते परिसपरियन्ते ठपेन्त्वा अदिस्समानरूपो अट्ठासि।&lt;br&gt;&#xA;ततो महाजनो सुलसं दिस्वा एवमाह – ‘‘अम्म सुलसे, त्वं एत्तकं दिवसं कुहिं गता? तव माता त्वं अपस्सन्ती परिदेवसोकसमापन्ना उम्मादप्पत्ता विय जाता’’ति। सा तं पवत्तिं महाजनस्स आचिक्खि। महाजनेन च ‘‘कथं सो पुरिसो तथापापपसुतो अकतकुसलो देवूपपत्तिं पटिलभती’’ति वुत्ते सुलसा ‘‘मया दापिते मोदके पानीयञ्च अय्यस्स महामोग्गल्लानत्थेरस्स दत्वा तेन पुञ्ञेन देवूपपत्तिं पटिलभती’’ति आह। तं सुत्वा महाजनो अच्छरियब्भुतचित्तजातो अहोसि – ‘‘अरहन्तो नाम अनुत्तरं पुञ्ञक्खेत्तं लोकस्स, येसु अप्पकोपि कतो कारो सत्तानं देवूपपत्तिं आवहती’’ति उळारं पीतिसोमनस्सं पटिसंवेदेसि। भिक्खू तमत्थं भगवतो आरोचेसुम्। ततो भगवा इमिस्सा अट्ठुप्पत्तिया –&lt;br&gt;&#xA;१.&lt;br&gt;&#xA;‘‘खेत्तूपमा अरहन्तो, दायका कस्सकूपमा।&lt;br&gt;&#xA;बीजूपमं देय्यधम्मं, एत्तो निब्बत्तते फलं॥&lt;br&gt;&#xA;२.&lt;br&gt;&#xA;‘‘एतं बीजं कसी खेत्तं, पेतानं दायकस्स च।&lt;br&gt;&#xA;तं पेता परिभुञ्जन्ति, दाता पुञ्ञेन वड्ढति॥&lt;br&gt;&#xA;३.&lt;br&gt;&#xA;‘‘इधेव कुसलं कत्वा, पेते च पटिपूजिय।&lt;br&gt;&#xA;सग्गञ्च कमतिट्ठानं, कम्मं कत्वान भद्दक’’न्ति॥ – इमा गाथा अभासि।&lt;br&gt;&#xA;१. तत्थ खेत्तूपमाति खित्तं वुत्तं बीजं तायति महप्फलभावकरणेन रक्खतीति खेत्तं, सालिबीजादीनं विरुहनट्ठानम्। तं उपमा एतेसन्ति खेत्तूपमा, केदारसदिसाति अत्थो। अरहन्तोति खीणासवा। ते हि किलेसारीनं संसारचक्कस्स अरानञ्च हतत्ता, ततो एव आरकत्ता, पच्चयादीनं अरहत्ता, पापकरणे रहाभावा च ‘‘अरहन्तो’’ति वुच्चन्ति। तत्थ यथा खेतञ्हि तिणादिदोसरहितं स्वाभिसङ्खतबीजम्हि वुत्ते उतुसलिलादिपच्चयन्तरूपेतं कस्सकस्स महप्फलं होति, एवं खीणासवसन्तानो लोभादिदोसरहितो स्वाभिसङ्खते देय्यधम्मबीजे वुत्ते कालादिपच्चयन्तरसहितो दायकस्स महप्फलो होति। तेनाह भगवा ‘‘खेत्तूपमा अरहन्तो’’ति। उक्कट्ठनिद्देसो अयं तस्स सेखादीनम्पि खेत्तभावापटिक्खेपतो।&lt;br&gt;&#xA;दायकाति चीवरादीनं पच्चयानं दातारो परिच्चजनका, तेसं परिच्चागेन अत्तनो सन्ताने लोभादीनं परिच्चजनका छेदनका, ततो वा अत्तनो सन्तानस्स सोधका, रक्खका चाति अत्थो। कस्सकूपमाति कस्सकसदिसा। यथा कस्सको सालिखेत्तादीनि कसित्वा यथाकालञ्च वुत्तुदकदाननीहरणनिधानरक्खणादीहि अप्पमज्जन्तो उळारं विपुलञ्च सस्सफलं पटिलभति, एवं दायकोपि अरहन्तेसु देय्यधम्मपरिच्चागेन पारिचरियाय च अप्पमज्जन्तो उळारं विपुलञ्च दानफलं पटिलभति। तेन वुत्तं ‘‘दायका कस्सकूपमा’’ति।&lt;br&gt;&#xA;बीजूपमं देय्यधम्मन्ति लिङ्गविपल्लासेन वुत्तं, बीजसदिसो देय्यधम्मोति अत्थो। अन्नपानादिकस्स हि दसविधस्स दातब्बवत्थुनो एतं नामम्। एत्तो निब्बत्तते फलन्ति एतस्मा दायकपटिग्गाहकदेय्यधम्मपरिच्चागतो दानफलं निब्बत्तति चेव उप्पज्जति च, चिरतरपबन्धवसेन पवत्तति चाति अत्थो। एत्थ च यस्मा परिच्चागचेतनाभिसङ्खतस्स अन्नपानादिवत्थुनो भावो, न इतरस्स, तस्मा ‘‘बीजूपमं देय्यधम्म’’न्ति देय्यधम्मग्गहणं कतम्। तेन देय्यधम्मापदेसेन देय्यधम्मवत्थुविसयाय परिच्चागचेतनाययेव बीजभावो दट्ठब्बो। सा हि पटिसन्धिआदिप्पभेदस्स तस्स निस्सयारम्मणप्पभेदस्स च फलस्स निप्फादिका, न देय्यधम्मोति।&lt;br&gt;&#xA;२. एतं बीजं कसी खेत्तन्ति यथावुत्तं बीजं, यथावुत्तञ्च खेत्तं, तस्स बीजस्स तस्मिं खेत्ते वपनपयोगसङ्खाता कसि चाति अत्थो। एतं तयं केसं इच्छितब्बन्ति आह ‘‘पेतानं दायकस्स चा’’ति। यदि दायको पेते उद्दिस्स दानं देति, पेतानञ्च दायकस्स च, यदि न पेते उद्दिस्स दानं देति, दायकस्सेव एतं बीजं एसा कसि एतं खेत्तं उपकाराय होतीति अधिप्पायो। इदानि तं उपकारं दस्सेतुं ‘‘तं पेता परिभुञ्जन्ति, दाता पुञ्ञेन वड्ढती’’ति वुत्तम्। तत्थ तं पेता परिभुञ्जन्तीति दायकेन पेते उद्दिस्स दाने दिन्ने यथावुत्तखेत्तकसिबीजसम्पत्तिया अनुमोदनाय च यं पेतानं उपकप्पति, तं दानफलं पेता परिभुञ्जन्ति। दाता पुञ्ञेन वड्ढतीति दाता पन अत्तनो दानमयपुञ्ञनिमित्तं देवमनुस्सेसु भोगसम्पत्तिआदिना पुञ्ञफलेन अभिवड्ढति। पुञ्ञफलम्पि हि ‘‘कुसलानं, भिक्खवे, धम्मानं समादानहेतु एवमिदं पुञ्ञं पवड्ढती’’तिआदीसु (दी॰ नि॰ ३.८०) पुञ्ञन्ति वुच्चति।&lt;br&gt;&#xA;३. इधेव कुसलं कत्वाति अनवज्जसुखविपाकट्ठेन कुसलं पेतानं उद्दिसनवसेन दानमयं पुञ्ञं उपचिनित्वा इधेव इमस्मिंयेव अत्तभावे। पेते च पटिपूजियाति पेते उद्दिस्स दानेन सम्मानेत्वा अनुभुय्यमानदुक्खतो ते मोचेत्वा। पेते हि उद्दिस्स दिय्यमानं दानं तेसं पूजा नाम होति। तेनाह – ‘‘अम्हाकञ्च कता पूजा’’ति (पे॰ व॰ १८), ‘‘पेतानं पूजा च कता उळारा’’ति (पे॰ व॰ २५) च। ‘‘पेते चा’’ति च-सद्देन ‘‘पियो च होति मनापो, अभिगमनीयो च होति विस्सासनीयो, भावनीयो च होति गरुकातब्बो, पासंसो च होति कित्तनीयो विञ्ञून’’न्ति एवमादिके दिट्ठधम्मिके दानानिसंसे सङ्गण्हाति। सग्गञ्च कमति ठानं, कम्मं कत्वान भद्दकन्ति कल्याणं कुसलकम्मं कत्वा दिब्बेहि आयुआदीहि दसहि ठानेहि सुट्ठु अग्गत्ता ‘‘सग्ग’’न्ति लद्धनामं कतपुञ्ञानं निब्बत्तनट्ठानं देवलोकं कमति उपपज्जनवसेन उपगच्छति।&lt;br&gt;&#xA;एत्थ च ‘‘कुसलं कत्वा’’ति वत्वा पुन ‘‘कम्मं कत्वान भद्दक’’न्ति वचनं ‘‘देय्यधम्मपरिच्चागो विय पत्तिदानवसेन दानधम्मपरिच्चागोपि दानमयकुसलकम्ममेवा’’ति दस्सनत्थन्ति दट्ठब्बम्। केचि पनेत्थ ‘‘पेताति अरहन्तो अधिप्पेता’’ति वदन्ति, तं तेसं मतिमत्तं ‘‘पेता’’ति खीणासवानं आगतट्ठानस्सेव अभावतो, बीजादिभावस्स च दायकस्स विय तेसं अयुज्जमानत्ता, पेतयोनिकानं युज्जमानत्ता च। देसनापरियोसाने देवपुत्तं सुलसञ्च आदिं कत्वा चतुरासीतिया पाणसहस्सानं धम्माभिसमयो अहोसीति।&lt;br&gt;&#xA;खेत्तूपमपेतवत्थुवण्णना निट्ठिता।&lt;/p&gt;</description>
    </item>
    <item>
      <title>०२. उब्बरिवग्गो</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/07_petavatthu-aTThakathA/02_ubbarivaggo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/07_petavatthu-aTThakathA/02_ubbarivaggo/</guid>
      <description>&lt;p&gt;२. उब्बरिवग्गो&lt;/p&gt;&#xA;&lt;h2 id=&#34;१-ससरमचकपतवतथवणणन&#34;&gt;१. संसारमोचकपेतिवत्थुवण्णना&lt;/h2&gt;&#xA;&lt;p&gt;नग्गा दुब्बण्णरूपासीति इदं सत्थरि वेळुवने विहरन्ते मगधरट्ठे इट्ठकवतीनामके गामे अञ्ञतरं पेतिं आरब्भ वुत्तम्। मगधरट्ठे किर इट्ठकवती च दीघराजि चाति द्वे गामका अहेसुं, तत्थ बहू संसारमोचका मिच्छादिट्ठिका पटिवसन्ति। अतीते च काले पञ्चन्नं वस्ससतानं मत्थके अञ्ञतरा इत्थी तत्थेव इट्ठकवतियं अञ्ञतरस्मिं संसारमोचककुले निब्बत्तित्वा मिच्छादिट्ठिवसेन बहू कीटपटङ्गे जीविता वोरोपेत्वा पेतेसु निब्बत्ति।&lt;br&gt;&#xA;सा पञ्च वस्ससतानि खुप्पिपासादिदुक्खं अनुभवित्वा अम्हाकं भगवति लोके उप्पज्जित्वा पवत्तितवरधम्मचक्के अनुक्कमेन राजगहं उपनिस्साय वेळुवने विहरन्ते पुनपि इट्ठकवतियंयेव अञ्ञतरस्मिं संसारमोचककुलेयेव निब्बत्तित्वा यदा सत्तट्ठवस्सुद्देसिककाले अञ्ञाहि दारिकाहि सद्धिं रथिकाय कीळनसमत्था अहोसि, तदा आयस्मा सारिपुत्तत्थेरो तमेव गामं उपनिस्साय अरुणवतीविहारे विहरन्तो एकदिवसं द्वादसहि भिक्खूहि सद्धिं तस्स गामस्स द्वारसमीपेन मग्गेन अतिक्कमति। तस्मिं खणे बहू गामदारिका गामतो निक्खमित्वा द्वारसमीपे कीळन्तियो पसन्नमानसा मातापितूनं पटिपत्तिदस्सनेन वेगेनागन्त्वा थेरं अञ्ञे च भिक्खू पञ्चपतिट्ठितेन वन्दिंसु। सा पनेसा अस्सद्धकुलस्स धीता चिरकालं अपरिचितकुसलताय साधुजनाचारविरहिता अनादरा अलक्खिका विय अट्ठासि। थेरो तस्सा पुब्बचरितं इदानि च संसारमोचककुले निब्बत्तनं आयतिञ्च निरये निब्बत्तनारहतं दिस्वा ‘‘सचायं मं वन्दिस्सति, निरये न उप्पज्जिस्सति, पेतेसु निब्बत्तित्वापि ममंयेव निस्साय सम्पत्तिं पटिलभिस्सती’’ति ञत्वा करुणासञ्चोदितमानसो ता दारिकायो आह – ‘‘तुम्हे भिक्खू वन्दथ, अयं पन दारिका अलक्खिका विय ठिता’’ति। अथ नं ता दारिका हत्थेसु परिग्गहेत्वा आकड्ढित्वा बलक्कारेन थेरस्स पादे वन्दापेसुम्।&lt;br&gt;&#xA;सा अपरेन समयेन वयप्पत्ता दीघराजियं संसारमोचककुले अञ्ञतरस्स कुमारस्स दिन्ना परिपुण्णगब्भा हुत्वा कालकता पेतेसु उप्पज्जित्वा नग्गा दुब्बण्णरूपा खुप्पिपासाभिभूता अतिविय बीभच्छदस्सना विचरन्ती रत्तियं आयस्मतो सारिपुत्तत्थेरस्स अत्तानं दस्सेत्वा एकमन्तं अट्ठासि। तं दिस्वा थेरो –&lt;br&gt;&#xA;९५.&lt;br&gt;&#xA;‘‘नग्गा दुब्बण्णरूपासि, किसा धमनिसन्थता।&lt;br&gt;&#xA;उप्फासुलिके किसिके, का नु त्वं इध तिट्ठसी’’ति॥ –&lt;br&gt;&#xA;गाथाय पुच्छि। तत्थ धमनिसन्थताति निम्मंसलोहितताय सिराजालेहि पत्थतगत्ता। उप्फासुलिकेति उग्गतफासुलिके। किसिकेति किससरीरे। पुब्बेपि ‘‘किसा’’ति वत्वा पुन ‘‘किसिके’’ति वचनं अट्ठिचम्मन्हारुमत्तसरीरताय अतिविय किसभावदस्सनत्थं वुत्तम्। तं सुत्वा पेती अत्तानं पवेदेन्ती –&lt;br&gt;&#xA;९६.&lt;br&gt;&#xA;‘‘अहं भदन्ते पेतीम्हि, दुग्गता यमलोकिका।&lt;br&gt;&#xA;पापकम्मं करित्वान, पेतलोकं इतो गता’’ति॥ – गाथं वत्वा पुन थेरेन –&lt;br&gt;&#xA;९७.&lt;br&gt;&#xA;‘‘किं नु कायेन वाचाय, मनसा दुक्कटं कतम्।&lt;br&gt;&#xA;किस्सकम्मविपाकेन, पेतलोकं इतो गता’’ति॥ –&lt;br&gt;&#xA;कतकम्मं पुट्ठा ‘‘अदानसीला मच्छरिनी हुत्वा पेतयोनियं निब्बत्तित्वा एवं महादुक्खं अनुभवामी’’ति दस्सेन्ती तिस्सो गाथा अभासि –&lt;br&gt;&#xA;९८.&lt;br&gt;&#xA;‘‘अनुकम्पका मय्हं नाहेसुं भन्ते, पिता च माता अथवापि ञातका।&lt;br&gt;&#xA;ये मं नियोजेय्युं ददाहि दानं, पसन्नचित्ता समणब्राह्मणानं॥&lt;br&gt;&#xA;९९.&lt;br&gt;&#xA;‘‘इतो अहं वस्ससतानि पञ्च, यं एवरूपा विचरामि नग्गा।&lt;br&gt;&#xA;खुदाय तण्हाय च खज्जमाना, पापस्स कम्मस्स फलं ममेदं॥&lt;br&gt;&#xA;१००.&lt;br&gt;&#xA;‘‘वन्दामि तं अय्य पसन्नचित्ता, अनुकम्प मं वीर महानुभाव।&lt;br&gt;&#xA;दत्वा च मे आदिस यञ्हि किञ्चि, मोचेहि मं दुग्गतिया भदन्ते’’ति॥&lt;br&gt;&#xA;९८. तत्थ अनुकम्पकाति सम्परायिकेन अत्थेन अनुग्गण्हका। भन्तेति थेरं आलपति। ये मं नियोजेय्युन्ति माता वा पिता वा अथ वा ञातका एदिसा पसन्नचित्ता हुत्वा ‘‘समणब्राह्मणानं ददाहि दान’’न्ति ये मं नियोजेय्युं, तादिसा अनुकम्पका मय्हं नाहेसुन्ति योजना।&lt;br&gt;&#xA;९९. इतो अहं वस्ससतानि पञ्च, यं एवरूपा विचरामि नग्गाति इदं सा पेती इतो ततियाय जातिया अत्तनो पेतत्तभावं अनुस्सरित्वा इदानिपि तथा पञ्चवस्ससतानि विचरामीति अधिप्पायेनाह। तत्थ यन्ति यस्मा, दानादीनं पुञ्ञानं अकतत्ता एवरूपा नग्गा पेती हुत्वा इतो पट्ठाय वस्ससतानि पञ्च विचरामीति योजना। तण्हायाति पिपासाय। खज्जमानाति खादियमाना, बाधियमानाति अत्थो।&lt;br&gt;&#xA;१००. वन्दामि तं अय्य पसन्नचित्ताति अय्य, तमहं पसन्नचित्ता हुत्वा वन्दामि, एत्तकमेव पुञ्ञं इदानि मया कातुं सक्काति दस्सेति। अनुकम्प मन्ति अनुग्गण्ह ममं उद्दिस्स अनुद्दयं करोहि। दत्वा च मे आदिस यञ्हि किञ्चीति किञ्चिदेव देय्यधम्मं समणब्राह्मणानं दत्वा तं दक्खिणं मय्हं आदिस, तेन मे इतो पेतयोनितो मोक्खो भविस्सतीति अधिप्पायेन वदति। तेनेवाह ‘‘मोचेहि मं दुग्गतिया भदन्ते’’ति।&lt;br&gt;&#xA;एवं पेतिया वुत्ते यथा सो थेरो पटिपज्जि, तं दस्सेतुं सङ्गीतिकारेहि तिस्सो गाथा वुत्ता –&lt;br&gt;&#xA;१०१.&lt;br&gt;&#xA;‘‘साधूति सो पटिस्सुत्वा, सारिपुत्तोनुकम्पको।&lt;br&gt;&#xA;भिक्खूनं आलोपं दत्वा, पाणिमत्तञ्च चोळकम्।&lt;br&gt;&#xA;थालकस्स च पानीयं, तस्सा दक्खिणमादिसि॥&lt;br&gt;&#xA;१०२.&lt;br&gt;&#xA;‘‘समनन्तरानुद्दिट्ठे , विपाको उदपज्जथ।&lt;br&gt;&#xA;भोजनच्छादनपानीयं, दक्खिणाय इदं फलं॥&lt;br&gt;&#xA;१०३.&lt;br&gt;&#xA;‘‘ततो सुद्धा सुचिवसना, कासिकुत्तमधारिनी।&lt;br&gt;&#xA;विचित्तवत्थाभरणा, सारिपुत्तं उपसङ्कमी’’ति॥&lt;br&gt;&#xA;१०१-१०३. तत्थ भिक्खूनन्ति भिक्खुनो, वचनविपल्लासेन हेतं वुत्तम्। ‘‘आलोपं भिक्खुनो दत्वा’’ति केचि पठन्ति। आलोपन्ति कबळं, एकालोपमत्तं भोजनन्ति अत्थो। पाणिमत्तञ्च चोळकन्ति एकहत्थप्पमाणं चोळखण्डन्ति अत्थो। थालकस्स च पानीयन्ति एकथालकपूरणमत्तं उदकम्। सेसं खल्लाटियपेतवत्थुस्मिं वुत्तनयमेव।&lt;br&gt;&#xA;अथायस्मा सारिपुत्तो तं पेतिं पीणिन्द्रियं परिसुद्धछविवण्णं दिब्बवत्थाभरणालङ्कारं समन्ततो अत्तनो पभाय ओभासेन्तिं अत्तनो सन्तिकं उपगन्त्वा ठितं दिस्वा पच्चक्खतो कम्मफलं ताय विभावेतुकामो हुत्वा तिस्सो गाथा अभासि –&lt;br&gt;&#xA;१०४.&lt;br&gt;&#xA;‘‘अभिक्कन्तेन वण्णेन, या त्वं तिट्ठसि देवते।&lt;br&gt;&#xA;ओभासेन्ती दिसा सब्बा, ओसधी विय तारका॥&lt;br&gt;&#xA;१०५.&lt;br&gt;&#xA;‘‘केन तेतादिसो वण्णो, केन ते इध मिज्झति।&lt;br&gt;&#xA;उप्पज्जन्ति च ते भोगा, ये केचि मनसो पिया॥&lt;br&gt;&#xA;१०६.&lt;br&gt;&#xA;‘‘पुच्छामि तं देवि महानुभावे, मनुस्सभूता किमकासि पुञ्ञम्।&lt;br&gt;&#xA;केनासि एवं जलितानुभावा, वण्णो च ते सब्बदिसा पभासती’’ति॥&lt;br&gt;&#xA;१०४. तत्थ अभिक्कन्तेनाति अतिमनापेन, अभिरूपेनाति अत्थो। वण्णेनाति छविवण्णेन। ओभासेन्ती दिसा सब्बाति सब्बापि दस दिसा जोतेन्ती एकालोकं करोन्ती। यथा किन्ति आह ‘‘ओसधी विय तारका’’ति। उस्सन्ना पभा एताय धीयति, ओसधानं वा अनुबलप्पदायिकाति कत्वा ‘‘ओसधी’’ति लद्धनामा तारका यथा समन्ततो आलोकं कुरुमाना तिट्ठति, एवमेव त्वं सब्बदिसा ओभासेन्तीति अत्थो।&lt;br&gt;&#xA;१०५. केनाति किं-सद्दो पुच्छायम्। हेतुअत्थे चेतं करणवचनं, केन हेतुनाति अत्थो। तेति तव। एतादिसोति एदिसो, एतरहि यथादिस्समानोति वुत्तं होति। केन ते इध मिज्झतीति केन पुञ्ञविसेसेन इध इमस्मिं ठाने इदानि तया लब्भमानं सुचरितफलं इज्झति निप्फज्जति। उप्पज्जन्तीति निब्बत्तन्ति। भोगाति परिभुञ्जितब्बट्ठेन ‘‘भोगा’’ति लद्धनामा वत्थाभरणादिवित्तूपकरणविसेसा। ये केचीति भोगे अनवसेसतो ब्यापेत्वा सङ्गण्हाति । अनवसेसब्यापको हि अयं निद्देसो यथा ‘‘ये केचि सङ्खारा’’ति। मनसो पियाति मनसा पियायितब्बा, मनापियाति अत्थो।&lt;br&gt;&#xA;१०६. पुच्छामीति पुच्छं करोमि, ञातुं इच्छामीति अत्थो। तन्ति त्वम्। देवीति दिब्बानभावसमङ्गिताय, देवि। तेनाह ‘‘महानुभावे’’ति। मनुस्सभूताति मनुस्सेसु जाता मनुस्सभावं पत्ता। इदं येभुय्येन सत्ता मनुस्सत्तभावे ठिता पुञ्ञानि करोन्तीति कत्वा वुत्तम्। अयमेतायं गाथानं सङ्खेपतो अत्थो, वित्थारतो पन परमत्थदीपनियं विमानवत्थुअट्ठकथायं वुत्तनयेनेव वेदितब्बो।&lt;br&gt;&#xA;एवं पुन थेरेन पुट्ठा पेती तस्सा सम्पत्तिया लद्धकारणं पकासेन्ती सेसगाथा अभासि –&lt;br&gt;&#xA;१०७.&lt;br&gt;&#xA;‘‘उप्पण्डुकिं किसं छातं, नग्गं सम्पतितच्छविम्।&lt;br&gt;&#xA;मुनि कारुणिको लोके, तं मं अद्दक्खि दुग्गतं॥&lt;br&gt;&#xA;१०८.&lt;br&gt;&#xA;‘‘भिक्खूनं आलोपं दत्वा, पाणिमत्तञ्च चोळकम्।&lt;br&gt;&#xA;थालकस्स च पानीयं, मम दक्खिणमादिसि॥&lt;br&gt;&#xA;१०९.&lt;br&gt;&#xA;‘‘आलोपस्स फलं पस्स, भत्तं वस्ससतं दस।&lt;br&gt;&#xA;भुञ्जामि कामकामिनी, अनेकरसब्यञ्जनं॥&lt;br&gt;&#xA;११०.&lt;br&gt;&#xA;‘‘पाणिमत्तस्स चोळस्स, विपाकं पस्स यादिसम्।&lt;br&gt;&#xA;यावता नन्दराजस्स, विजितस्मिं पटिच्छदा॥&lt;br&gt;&#xA;१११.&lt;br&gt;&#xA;‘‘ततो बहुतरा भन्ते, वत्थानच्छादनानि मे।&lt;br&gt;&#xA;कोसेय्यकम्बलीयानि, खोमकप्पासिकानि च॥&lt;br&gt;&#xA;११२.&lt;br&gt;&#xA;‘‘विपुला च महग्घा च, तेपाकासेवलम्बरे।&lt;br&gt;&#xA;साहं तं परिदहामि, यं यञ्हि मनसो पियं॥&lt;br&gt;&#xA;११३.&lt;br&gt;&#xA;‘‘थालकस्स च पानीयं, विपाकं पस्स यादिसम्।&lt;br&gt;&#xA;गम्भीरा चतुरस्सा च, पोक्खरञ्ञो सुनिम्मिता॥&lt;br&gt;&#xA;११४.&lt;br&gt;&#xA;‘‘सेतोदका सुप्पतित्था, सीता अप्पटिगन्धिया।&lt;br&gt;&#xA;पदुमुप्पलसञ्छन्ना, वारिकिञ्जक्खपूरिता॥&lt;br&gt;&#xA;११५.&lt;br&gt;&#xA;‘‘साहं रमामि कीळामि, मोदामि अकुतोभया।&lt;br&gt;&#xA;मुनिं कारुणिकं लोके, भन्ते वन्दितुमागता’’ति॥&lt;br&gt;&#xA;१०७. तत्थ उप्पण्डुकिन्ति उप्पण्डुकजातम्। छातन्ति बुभुक्खितं खुदाय अभिभूतम्। सम्पतितच्छविन्ति छिन्नभिन्नसरीरच्छविम्। लोकेति इदं ‘‘कारुणिको’’ति एत्थ वुत्तकरुणाय विसयदस्सनम्। तं मन्ति तादिसं ममं, वुत्तनयेन एकन्ततो करुणट्ठानियं मम्। दुग्गतन्ति दुग्गतिं गतम्।&lt;br&gt;&#xA;१०८-१०९. भिक्खूनं आलोपं दत्वातिआदि थेरेन अत्तनो करुणाय कताकारदस्सनम्। तत्थ भत्तन्ति ओदनं, दिब्बभोजनन्ति अत्थो। वस्ससतं दसाति दस वस्ससतानि, वस्ससहस्सन्ति वुत्तं होति। अच्चन्तसंयोगे चेतं उपयोगवचनम्। भुञ्जामि कामकामिनी, अनेकरसब्यञ्जनन्ति अञ्ञेहिपि कामेतब्बकामेहि समन्नागता अनेकरसब्यञ्जनं भत्तं भुञ्जामीति योजना।&lt;br&gt;&#xA;११०. चोळस्साति देय्यधम्मसीसेन तब्बिसयं दानमयं पुञ्ञमेव दस्सेति। विपाकं पस्स यादिसन्ति तस्स चोळदानस्स विपाकसङ्खातं फलं पस्स, भन्ते। तं पन यादिसं यथारूपं, किन्ति चेति आह ‘‘यावता नन्दराजस्सा’’तिआदि।&lt;br&gt;&#xA;तत्थ कोयं नन्दराजा नाम? अतीते किर दसवस्ससहस्सायुकेसु मनुस्सेसु बाराणसिवासी एको कुटुम्बिको अरञ्ञे जङ्घाविहारं विचरन्तो अरञ्ञट्ठाने अञ्ञतरं पच्चेकबुद्धं अद्दस। सो पच्चेकबुद्धो तत्थ चीवरकम्मं करोन्तो अनुवाते अप्पहोन्ते संहरित्वाव ठपेतुं आरद्धो। सो कुटुम्बिको तं दिस्वा, ‘‘भन्ते, किं करोथा’’ति वत्वा तेन अप्पिच्छताय किञ्चि अवुत्तेपि ‘‘चीवरदुस्सं नप्पहोती’’ति ञत्वा अत्तनो उत्तरासङ्गं पच्चेकबुद्धस्स पादमूले ठपेत्वा अगमासि। पच्चेकबुद्धो तं गहेत्वा अनुवातं आरोपेन्तो चीवरं कत्वा पारुपि। सो कुटुम्बिका जीवितपरियोसाने कालं कत्वा तावतिंसभवने निब्बत्तित्वा तत्थ यावतायुकं दिब्बसम्पत्तिं अनुभवित्वा ततो चवित्वा बाराणसितो योजनमत्ते ठाने अञ्ञतरस्मिं गामे अमच्चकुले निब्बत्ति।&lt;br&gt;&#xA;तस्स वयप्पत्तकाले तस्मिं गामे नक्खत्तं सङ्घुट्ठं अहोसि। सो मातरं आह – ‘‘अम्म, साटकं मे देहि, नक्खत्तं कीळिस्सामी’’ति। सा सुधोतवत्थं नीहरित्वा अदासि। ‘‘अम्म, थूलं इद’’न्ति। अञ्ञं नीहरित्वा अदासि, तम्पि पटिक्खिपि। अथ नं माता आह – ‘‘तात, यादिसे गेहे मयं जाता, नत्थि नो इतो सुखुमतरस्स वत्थस्स पटिलाभाय पुञ्ञ’’न्ति। ‘‘लभनट्ठानं गच्छामि, अम्मा’’ति। ‘‘गच्छ, पुत्त, अहं अज्जेव तुय्हं बाराणसिनगरे रज्जपटिलाभं इच्छामी’’ति। सो ‘‘साधु, अम्मा’’ति मातरं वन्दित्वा पदक्खिणं कत्वा आह – ‘‘गच्छामि, अम्मा’’ति। ‘‘गच्छ, ताता’’ति। एवं किरस्सा चित्तं अहोसि – ‘‘कहं गमिस्सति, इध वा एत्थ वा गेहे निसीदिस्सती’’ति। सो पन पुञ्ञनियामेन चोदियमानो गामतो निक्खमित्वा बाराणसिं गन्त्वा मङ्गलसिलापट्टे ससीसं पारुपित्वा निपज्जि। सो च बाराणसिरञ्ञो कालकतस्स सत्तमो दिवसो होति।&lt;br&gt;&#xA;अमच्चा च पुरोहितो च रञ्ञो सरीरकिच्चं कत्वा राजङ्गणे निसीदित्वा मन्तयिंसु – ‘‘रञ्ञो एका धीता अत्थि, पुत्तो नत्थि, अराजकं रज्जं न तिट्ठति, फुस्सरथं विस्सज्जेमा’’ति। ते कुमुदवण्णे चत्तारो सिन्धवे योजेत्वा सेतच्छत्तप्पमुखं पञ्चविधं राजककुधभण्डं रथस्मिंयेव ठपेत्वा रथं विस्सज्जेत्वा पच्छतो तूरियानि पग्गण्हापेसुम्। रथो पाचीनद्वारेन निक्खमित्वा उय्यानाभिमुक्खो अहोसि। ‘‘परिचयेन उय्यानाभिमुखो गच्छति , निवत्तेमा’’ति केचि आहंसु। पुरोहितो ‘‘मा निवत्तयित्था’’ति आह। रथो कुमारं पदक्खिणं कत्वा आरोहनसज्जो हुत्वा अट्ठासि, पुरोहितो पारुपनकण्णं अपनेत्वा पादतलानि ओलोकेन्तो ‘‘तिट्ठतु अयं दीपो, द्विसहस्सदीपपरिवारेसु चतूसु महादीपेसु एकरज्जं कारेतुं युत्तो’’ति वत्वा ‘‘तूरियानि पग्गण्हथ, पुनपि पग्गण्हथा’’ति तिक्खत्तुं तूरियानि पग्गण्हापेसि।&lt;br&gt;&#xA;अथ कुमारो मुखं विवरित्वा ओलोकेत्वा ‘‘केन कम्मेन आगतत्थ, ताता’’ति आह। ‘‘देव, तुम्हाकं रज्जं पापुणाती’’ति। ‘‘तुम्हाकं राजा कह’’न्ति? ‘‘दिवङ्गतो, सामी’’ति। ‘‘कति दिवसा अतिक्कन्ता’’ति? ‘‘अज्ज सत्तमो दिवसो’’ति। ‘‘पुत्तो वा धीता वा नत्थी’’ति? ‘‘धीता अत्थि, देव, पुत्तो नत्थी’’ति। ‘‘तेन हि करिस्सामि रज्ज’’न्ति। ते तावदेव अभिसेकमण्डपं कत्वा राजधीतरं सब्बालङ्कारेहि अलङ्करित्वा उय्यानं आनेत्वा कुमारस्स अभिसेकं अकंसु।&lt;br&gt;&#xA;अथस्स कताभिसेकस्स सतसहस्सग्घनिकं वत्थं उपनेसुम्। सो ‘‘किमिदं, ताता’’ति आह। ‘‘निवासनवत्थं, देवा’’ति। ‘‘ननु, ताता, थूल’’न्ति? ‘‘मनुस्सानं परिभोगवत्थेसु इतो सुखुमतरं नत्थि, देवा’’ति। ‘‘तुम्हाकं राजा एवरूपं निवासेसी’’ति? ‘‘आम, देवा’’ति। ‘‘न मञ्ञे पुञ्ञवा तुम्हाकं राजा (अ॰ नि॰ अट्ठ॰ १.१.१९१) सुवण्णभिङ्कारं आहरथ, लभिस्सामि वत्थ’’न्ति। सुवण्णभिङ्कारं आहरिंसु। सो उट्ठाय हत्थे धोवित्वा मुखं विक्खालेत्वा हत्थेन उदकं आदाय पुरत्थिमदिसायं अब्भुक्किरि। तदा घनपथविं भिन्दित्वा अट्ठ कप्परुक्खा उट्ठहिंसु। पुन उदकं गहेत्वा दक्खिणाय पच्छिमाय उत्तरायाति एवं चतूसु दिसासु अब्भुक्किरि। सब्बदिसासु अट्ठ अट्ठ कत्वा द्वत्तिंस कप्परुक्खा उट्ठहिंसु। एकेकाय दिसाय सोळस सोळस कत्वा चतुसट्ठि कम्मरुक्खाति केचि वदन्ति। सो एकं दिब्बदुस्सं निवासेत्वा एकं पारुपित्वा ‘‘नन्दरञ्ञो विजिते सुत्तकन्तिका इत्थियो मा सुत्तं कन्तिंसूति भेरिं चरापेथा’’ति वत्वा छत्तं उस्सापेत्वा अलङ्कतपटियत्तो हत्थिक्खन्धवरगतो नगरं पविसित्वा पासादं आरुय्ह महासम्पत्तिं अनुभवि।&lt;br&gt;&#xA;एवं गच्छन्ते काले एकदिवसं देवी रञ्ञो सम्पत्तिं दिस्वा ‘‘अहो तपस्सी’’ति कारुञ्ञाकारं दस्सेसि। ‘‘किमिदं, देवी’’ति च पुट्ठा ‘‘अतिमहती ते, देव, सम्पत्ति। अतीते अद्धनि कल्याणं अकत्थ, इदानि अनागतस्स अत्थाय कुसलं न करोथा’’ति आह। ‘‘कस्स देम? सीलवन्तो नत्थी’’ति। ‘‘असुञ्ञो, देव, जम्बुदीपो अरहन्तेहि, तुम्हे दानमेव सज्जेथ, अहं अरहन्ते लच्छामी’’ति आह। पुनदिवसे राजा महारहं दानं सज्जापेसि। देवी ‘‘सचे इमिस्साय दिसाय अरहन्तो अत्थि, इधागन्त्वा अम्हाकं भिक्खं गण्हन्तू’’ति अधिट्ठहित्वा उत्तरदिसाभिमुखा उरेन निपज्जि। निपन्नमत्ताय एव देविया हिमवन्ते वसन्तानं पदुमवतिया पुत्तानं पञ्चसतानं पच्चेकबुद्धानं जेट्ठको महापदुमपच्चेकबुद्धो भातिके आमन्तेसि – ‘‘मारिसा नन्दराजा तुम्हे निमन्तेति, अधिवासेथ तस्सा’’ति। ते अधिवासेत्वा तावदेव आकासेनागन्त्वा उत्तरद्वारे ओतरिंसु। मनुस्सा ‘‘पञ्चसता, देव, पच्चेकबुद्धा आगता’’ति रञ्ञो आरोचेसुम्। राजा सद्धिं देविया आगन्त्वा वन्दित्वा पत्तं गहेत्वा पच्चेकबुद्धे पासादं आरोपेत्वा तत्थ तेसं दानं दत्वा भत्तकिच्चावसाने राजा सङ्घत्थेरस्स, देवी सङ्घनवकस्स पादमूले निपज्जित्वा ‘‘अय्या, पच्चयेहि न किलमिस्सन्ति, मयं पुञ्ञेन न हायिस्साम, अम्हाकं इध निवासाय पटिञ्ञं देथा’’ति पटिञ्ञं कारेत्वा उय्याने निवासट्ठानानि कारेत्वा यावजीवं पच्चेकबुद्धे उपट्ठहित्वा तेसु परिनिब्बुतेसु साधुकीळितं कारेत्वा गन्धदारुआदीहि सरीरकिच्चं कारेत्वा धातुयो गहेत्वा चेतियं पतिट्ठापेत्वा ‘‘एवरूपानम्पि नाम महानुभावानं महेसीनं मरणं भविस्सति, किमङ्गं पन मादिसान’’न्ति संवेगजातो जेट्ठपुत्तं रज्जे पतिट्ठापेत्वा सयं तापसपब्बज्जं पब्बजि। देवीपि ‘‘रञ्ञे पब्बजिते अहं किं करिस्सामी’’ति पब्बजि। द्वेपि उय्याने वसन्ता झानानि निब्बत्तेत्वा झानसुखेन वीतिनामेत्वा आयुपरियोसाने ब्रह्मलोके निब्बत्तिंसु। सो किर नन्दराजा अम्हाकं सत्थु महासावको महाकस्सपत्थेरो अहोसी, तस्स अग्गमहेसी भद्दा कापिलानी नाम।&lt;br&gt;&#xA;अयं पन नन्दराजा दस वस्ससहस्सानि सयं दिब्बवत्थानि परिदहन्तो सब्बमेव अत्तनो विजितं उत्तरकुरुसदिसं करोन्तो आगतागतानं मनुस्सानं दिब्बदुस्सानि अदासि। तयिदं दिब्बवत्थसमिद्धिं सन्धाय सा पेती आह ‘‘यावता नन्दराजस्स, विजितस्मिं पटिच्छदा’’ति। तत्थ विजितस्मिन्ति रट्ठे। पटिच्छदाति वत्थानि। तानि हि पटिच्छादेन्ति एतेहीति ‘‘पटिच्छदा’’ति वुच्चन्ति।&lt;br&gt;&#xA;१११. इदानि सा पेती ‘‘नन्दराजसमिद्धितोपि एतरहि मय्हं समिद्धि विपुलतरा’’ति दस्सेन्ती ‘‘ततो बहुतरा, भन्ते, वत्थानच्छादनानि मे’’तिआदिमाह। तत्थ ततोति नन्दराजस्स परिग्गहभूतवत्थतोपि बहुतरानि मय्हं वत्थच्छादनानीति अत्थो। वत्थानच्छादनानीति निवासनवत्थानि चेव पारुपनवत्थानि च । कोसेय्यकम्बलीयानीति कोसेय्यानि चेव कम्बलानि च। खोमकप्पासिकानीति खोमवत्थानि चेव कप्पासमयवत्थानि च।&lt;br&gt;&#xA;११२. विपुलाति आयामतो च वित्थारतो च विपुला। महग्घाति महग्घवसेन महन्ता महारहा। आकासेवलम्बरेति आकासेयेव ओलम्बमाना तिट्ठन्ति। यं यञ्हि मनसो पियन्ति यं यं मय्हं मनसो पियं, तं तं गहेत्वा परिदहामि पारुपामि चाति योजना।&lt;br&gt;&#xA;११३. थालकस्स च पानीयं, विपाकं पस्स यादिसन्ति थालकपूरणमत्तं पानीयं दिन्नं अनुमोदितं , तस्स पन विपाकं यादिसं याव महन्तं पस्साति दस्सेन्ती ‘‘गम्भीरा चतुरस्सा चा’’तिआदिमाह। तत्थ गम्भीराति अगाधा। चतुरस्साति चतुरस्ससण्ठाना। पोक्खरञ्ञोति पोक्खरणियो। सुनिम्मिताति कम्मानुभावेनेव सुट्ठु निम्मिता।&lt;br&gt;&#xA;११४. सेतोदकाति सेतउदका सेतवालुकसम्परिकिण्णा। सुप्पतित्थाति सुन्दरतित्था। सीताति सीतलोदका। अप्पटिगन्धियाति पटिकूलगन्धरहिता सुरभिगन्धा। वारिकिञ्जक्खपूरिताति कमलकुवलयादीनं केसरसञ्छन्नेन वारिना परिपुण्णा।&lt;br&gt;&#xA;११५. साहन्ति सा अहम्। रमामीति रतिं विन्दामि। कीळामीति इन्द्रियानि परिचारेमि। मोदामीति भोगसम्पत्तिया पमुदिता होमि। अकुतोभयाति कुतोचिपि असञ्जातभया, सेरी सुखविहारिनी होमि । भन्ते, वन्दितुमागताति, भन्ते, इमिस्सा दिब्बसम्पत्तिया पटिलाभस्स कारणभूतं त्वं वन्दितुं आगता उपगताति अत्थो। यं पनेत्थ अत्थतो अविभत्तं, तं तत्थ तत्थ वुत्तमेव।&lt;br&gt;&#xA;एवं ताय पेतिया वुत्ते आयस्मा सारिपुत्तो इट्ठकवतियं दीघराजियन्ति गामद्वयवासिकेसु अत्तनो सन्तिकं उपगतेसु मनुस्सेसु इममत्थं वित्थारतो कथेन्तो संवेजेत्वा संसारमोचनपापकम्मतो मोचेत्वा उपासकभावे पतिट्ठापेसि। सा पवत्ति भिक्खूसु पाकटा जाता। तं भिक्खू भगवतो आरोचेसुम्। भगवा तमत्थं अट्ठुप्पत्तिं कत्वा सम्पत्तपरिसाय धम्मं देसेसि, सा देसना महाजनस्स सात्थिका अहोसीति।&lt;br&gt;&#xA;संसारमोचकपेतिवत्थुवण्णना निट्ठिता।&lt;/p&gt;</description>
    </item>
    <item>
      <title>०३. चूळवग्गो</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/07_petavatthu-aTThakathA/03_chULavaggo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/07_petavatthu-aTThakathA/03_chULavaggo/</guid>
      <description>&lt;p&gt;३. चूळवग्गो&lt;/p&gt;&#xA;&lt;h2 id=&#34;१-अभजजमनपतवतथवणणन&#34;&gt;१. अभिज्जमानपेतवत्थुवण्णना&lt;/h2&gt;&#xA;&lt;p&gt;अभिज्जमाने वारिम्हीति इदं सत्थरि वेळुवने विहरन्ते अञ्ञतरं लुद्दपेतं आरब्भ वुत्तम्। बाराणसियं किर अपरदिसाभागे पारगङ्गाय वासभगामं अतिक्कमित्वा चुन्दट्ठिलनामके गामे एको लुद्दको अहोसि। सो अरञ्ञे मिगे वधित्वा वरमंसं अङ्गारे पचित्वा खादित्वा अवसेसं पण्णपुटे बन्धित्वा काजेन गहेत्वा गामं आगच्छति। तं बालदारका गामद्वारे दिस्वा ‘‘मंसं मे देहि, मंसं मे देही’’ति हत्थे पसारेत्वा उपधावन्ति। सो तेसं थोकं थोकं मंसं देति। अथेकदिवसं मंसं अलभित्वा उद्दालकपुप्फं पिळन्धित्वा बहुञ्च हत्थेन गहेत्वा गामं गच्छन्तं तं दारका गामद्वारे दिस्वा ‘‘मंसं मे देहि, मंसं मे देही’’ति हत्थे पसारेत्वा उपधाविंसु। सो तेसं एकेकं पुप्फमञ्जरिं अदासि।&lt;br&gt;&#xA;अथ अपरेन समयेन कालं कत्वा पेतेसु निब्बत्तो नग्गो विरूपरूपो भयानकदस्सनो सुपिनेपि अन्नपानं अजानन्तो सीसे आबन्धितउद्दालककुसुममालाकलापो ‘‘चुन्दट्ठिलायं ञातकानं सन्तिके किञ्चि लभिस्सामी’’ति गङ्गाय उदके अभिज्जमाने पटिसोतं पदसा गच्छति। तेन च समयेन कोलियो नाम रञ्ञो बिम्बिसारस्स महामत्तो कुपितं पच्चन्तं वूपसमेत्वा पटिनिवत्तेन्तो हत्थिअस्सादिपरिवारबलं थलपथेन पेसेत्वा सयं गङ्गाय नदिया अनुसोतं नावाय आगच्छन्तो तं पेतं तथा गच्छन्तं दिस्वा पुच्छन्तो –&lt;br&gt;&#xA;३८७.&lt;br&gt;&#xA;‘‘अभिज्जमाने वारिम्हि, गङ्गाय इध गच्छसि।&lt;br&gt;&#xA;नग्गो पुब्बद्धपेतोव, मालधारी अलङ्कतो।&lt;br&gt;&#xA;कुहिं गमिस्ससि पेत, कत्थ वासो भविस्सती’’ति॥ –&lt;br&gt;&#xA;गाथमाह। तत्थ अभिज्जमानेति पदनिक्खेपेन अभिज्जमाने सङ्घाते, वारिम्हि गङ्गायाति गङ्गाय नदिया उदके। इधाति इमस्मिं ठाने। पुब्बद्धपेतोवाति कायस्स पुरिमद्धेन अपेतो विय अपेतयोनिको देवपुत्तो विय। कथं? मालधारी अलङ्कतोति, मालाहि पिळन्धित्वा अलङ्कतसीसग्गोति अत्थो। कत्थ वासो भविस्सतीति कतरस्मिं गामे देसे वा तुय्हं निवासो भविस्सति, तं कथेहीति अत्थो।&lt;br&gt;&#xA;इदानि यं तदा तेन पेतेन कोलियेन च वुत्तं, तं दस्सेतुं सङ्गीतिकारा –&lt;br&gt;&#xA;३८८.&lt;br&gt;&#xA;‘‘चुन्दट्ठिलं गमिस्सामि, पेतो सो इति भासति।&lt;br&gt;&#xA;अन्तरे वासभगामं, बाराणसिञ्च सन्तिके॥&lt;br&gt;&#xA;३८९.&lt;br&gt;&#xA;‘‘तञ्च दिस्वा महामत्तो, कोलियो इति विस्सुतो।&lt;br&gt;&#xA;सत्तुं भत्तञ्च पेतस्स, पीतकञ्च युगं अदा॥&lt;br&gt;&#xA;३९०.&lt;br&gt;&#xA;‘‘नावाय तिट्ठमानाय, कप्पकस्स अदापयि।&lt;br&gt;&#xA;कप्पकस्स पदिन्नम्हि, ठाने पेतस्स दिस्सथ॥&lt;br&gt;&#xA;३९१.&lt;br&gt;&#xA;‘‘ततो सुवत्थवसनो, मालधारी अलङ्कतो।&lt;br&gt;&#xA;ठाने ठितस्स पेतस्स, दक्खिणा उपकप्पथ।&lt;br&gt;&#xA;तस्मा दज्जेथ पेतानं, अनुकम्पाय पुनप्पुन’’न्ति॥ – गाथायो अवोचुम्।&lt;br&gt;&#xA;३८८. तत्थ चुन्दट्ठिलन्ति एवंनामकं गामम्। अन्तरे वासभगामं, बाराणसिञ्च सन्तिकेति वासभगामस्स च बाराणसिया च वेमज्झे। अन्तरा-सद्दयोगेन हेतं साम्यत्थे उपयोगवचनम्। बाराणसिया सन्तिके हि सो गामोति। अयञ्हेत्थ अत्थो – अन्तरे वासभगामस्स च बाराणसिया च यो चुन्दट्ठिलनामको गामो बाराणसिया अविदूरे, तं गामं गमिस्सामीति।&lt;br&gt;&#xA;३८९. कोलियो इति विस्सुतोति कोलियोति एवंपकासितनामो। सत्तुं भत्तञ्चाति सत्तुञ्चेव भत्तञ्च। पीतकञ्च युगं अदाति पीतकं सुवण्णवण्णं एकं वत्थयुगञ्च अदासि।&lt;br&gt;&#xA;३९०. कदा अदासीति चे आह नावाय तिट्ठमानाय। कप्पकस्स अदापयीति गच्छन्तिं नावं ठपेत्वा तत्थ एकस्स न्हापितस्स उपासकस्स दापेसि , दिन्नम्हि वत्थयुगेति योजना। ठानेति ठानसो तङ्खणञ्ञेव। पेतस्स दिस्सथाति पेतस्स सरीरे पञ्ञायित्थ, तस्स निवासनपारुपनवत्थं सम्पज्जि। तेनाह ‘‘ततो सुवत्थवसनो, मालधारी अलङ्कतो’’ति, सुवत्थवसनो मालाभरणेहि सुमण्डितपसाधितो। ठाने ठितस्स पेतस्स, दक्खिणा उपकप्पथाति दक्खिणेय्यट्ठाने ठिता पनेसा दक्खिणा तस्स पेतस्स यस्मा उपकप्पति, विनियोगं अगमासि। तस्मा दज्जेथ पेतानं, अनुकम्पाय पुनप्पुनन्ति पेतानं अनुकम्पाय पेते उद्दिस्स पुनप्पुनं दक्खिणं ददेय्याति अत्थो।&lt;br&gt;&#xA;अथ सो कोलियमहामत्तो तं पेतं अनुकम्पमानो दानविधिं सम्पादेत्वा अनुसोतं आगन्त्वा सूरिये उग्गच्छन्ते बाराणसिं सम्पापुणि। भगवा च तेसं अनुग्गहत्थं आकासेन आगन्त्वा गङ्गातीरे अट्ठासि। कोलियमहामत्तोपि नावातो ओतरित्वा हट्ठपहट्ठो भगवन्तं निमन्तेसि – ‘‘अधिवासेथ मे, भन्ते, भगवा अज्जतनाय भत्तं अनुकम्पं उपादाया’’ति। अधिवासेसि भगवा तुण्हीभावेन। सो भगवतो अधिवासनं विदित्वा तावदेव रमणीये भूमिभागे महन्तं साखामण्डपं उपरि चतूसु च पस्सेसु नानाविरागवण्णविचित्तविविधवसनसमलङ्कतं कारेत्वा तत्थ भगवतो आसनं पञ्ञापेत्वा अदासि। निसीदि भगवा पञ्ञत्ते आसने।&lt;br&gt;&#xA;अथ सो महामत्तो भगवन्तं उपसङ्कमित्वा गन्धपुप्फादीहि पूजेत्वा वन्दित्वा एकमन्तं निसिन्नो हेट्ठा अत्तनो वुत्तवचनं पेतस्स च पटिवचनं भगवतो आरोचेसि। भगवा ‘‘भिक्खुसङ्घो आगच्छतू’’ति चिन्तेसि। चिन्तितसमनन्तरमेव बुद्धानुभावसञ्चोदितो सुवण्णहंसगणो विय धतरट्ठहंसराजं भिक्खुसङ्घो धम्मराजं सम्परिवारेसि। तावदेव महाजनो सन्निपति ‘‘उळारा धम्मदेसना भविस्सती’’ति। तं दिस्वा पसन्नमानसो महामत्तो बुद्धप्पमुखं भिक्खुसङ्घं पणीतेन खादनीयेन भोजनीयेन सन्तप्पेसि। भगवा कतभत्तकिच्चो महाजनस्स अनुकम्पाय ‘‘बाराणसिसमीपगामवासिनो सन्निपतन्तू’’ति अधिट्ठासि। सब्बे च ते इद्धिबलेन महाजना सन्निपतिंसु, उळारे चस्स पेते पाकटे अकासि। तेसु केचि छिन्नभिन्नपिलोतिकखण्डधरा, केचि अत्तनो केसेहेव पटिच्छादितकोपिना, केचि नग्गा यथाजातरूपा खुप्पिपासाभिभूता तचपरियोनद्धा अट्ठिमत्तसरीरा इतो चितो च परिब्भमन्ता महाजनस्स पच्चक्खतो पञ्ञायिंसु।&lt;br&gt;&#xA;अथ भगवा तथारूपं इद्धाभिसङ्खारं अभिसङ्खासि, यथा ते एकज्झं सन्निपतित्वा अत्तना कतं पापकम्मं महाजनस्स पवेदेसुम्। तमत्थं दीपेन्ता सङ्गीतिकारा –&lt;br&gt;&#xA;३९२.&lt;br&gt;&#xA;‘‘सातुन्नवसना एके, अञ्ञे केसनिवासना।&lt;br&gt;&#xA;पेता भत्ताय गच्छन्ति, पक्कमन्ति दिसोदिसं॥&lt;br&gt;&#xA;३९३.&lt;br&gt;&#xA;‘‘दूरे एके पधावित्वा, अलद्धाव निवत्तरे।&lt;br&gt;&#xA;छाता पमुच्छिता भन्ता, भूमियं पटिसुम्भिता॥&lt;br&gt;&#xA;३९४.&lt;br&gt;&#xA;‘‘केचि तत्थ पपतित्वा, भूमियं पटिसुम्भिता।&lt;br&gt;&#xA;पुब्बे अकतकल्याणा, अग्गिदड्ढाव आतपे॥&lt;br&gt;&#xA;३९५.&lt;br&gt;&#xA;‘‘मयं पुब्बे पापधम्मा, घरणी कुलमातरो।&lt;br&gt;&#xA;सन्तेसु देय्यधम्मेसु, दीपं नाकम्ह अत्तनो॥&lt;br&gt;&#xA;३९६.&lt;br&gt;&#xA;‘‘पहूतं अन्नपानम्पि, अपिस्सु अवकिरीयति।&lt;br&gt;&#xA;सम्मग्गते पब्बजिते, न च किञ्चि अदम्हसे॥&lt;br&gt;&#xA;३९७.&lt;br&gt;&#xA;‘‘अकम्मकामा अलसा, सादुकामा महग्घसा।&lt;br&gt;&#xA;आलोपपिण्डदातारो, पटिग्गहे परिभासिम्हसे॥&lt;br&gt;&#xA;३९८.&lt;br&gt;&#xA;‘‘ते घरा ता च दासियो, तानेवाभरणानि नो।&lt;br&gt;&#xA;ते अञ्ञे परिचारेन्ति, मयं दुक्खस्स भागिनो॥&lt;br&gt;&#xA;३९९.&lt;br&gt;&#xA;‘‘वेणी वा अवञ्ञा होन्ति, रथकारी च दुब्भिका।&lt;br&gt;&#xA;चण्डाली कपणा होन्ति, कप्पका च पुनप्पुनं॥&lt;br&gt;&#xA;४००.&lt;br&gt;&#xA;‘‘यानि यानि निहीनानि, कुलानि कपणानि च।&lt;br&gt;&#xA;तेसु तेस्वेव जायन्ति, एसा मच्छरिनो गति॥&lt;br&gt;&#xA;४०१.&lt;br&gt;&#xA;‘‘पुब्बे च कतकल्याणा, दायका वीतमच्छरा।&lt;br&gt;&#xA;सग्गं ते परिपूरेन्ति, ओभासेन्ति च नन्दनं॥&lt;br&gt;&#xA;४०२.&lt;br&gt;&#xA;‘‘वेजयन्ते च पासादे, रमित्वा कामकामिनो।&lt;br&gt;&#xA;उच्चाकुलेसु जायन्ति, सभोगेसु ततो चुता॥&lt;br&gt;&#xA;४०३.&lt;br&gt;&#xA;‘‘कूटागारे च पासादे, पल्लङ्के पोनकत्थते।&lt;br&gt;&#xA;बीजितङ्गा मोरहत्थेहि, कुले जाता यसस्सिनो॥&lt;br&gt;&#xA;४०४.&lt;br&gt;&#xA;‘‘अङ्कतो अङ्कं गच्छन्ति, मालधारी अलङ्कता।&lt;br&gt;&#xA;धातियो उपतिट्ठन्ति, सायं पातं सुखेसिनो॥&lt;br&gt;&#xA;४०५.&lt;br&gt;&#xA;‘‘नयिदं अकतपुञ्ञानं, कतपुञ्ञानमेविदम्।&lt;br&gt;&#xA;असोकं नन्दनं रम्मं, तिदसानं महावनं॥&lt;br&gt;&#xA;४०६.&lt;br&gt;&#xA;‘‘सुखं अकतपुञ्ञानं, इध नत्थि परत्थ च।&lt;br&gt;&#xA;सुखञ्च कतपुञ्ञानं, इध चेव परत्थ च॥&lt;br&gt;&#xA;४०७.&lt;br&gt;&#xA;‘‘तेसं सहब्यकामानं, कत्तब्बं कुसलं बहुम्।&lt;br&gt;&#xA;कतपुञ्ञा हि मोदन्ति, सग्गे भोगसमङ्गिनो’’ति॥ – गाथायो अवोचुम्।&lt;br&gt;&#xA;३९२. तत्थ सातुन्नवसनाति छिन्नभिन्नपिलोतिकखण्डनिवासना। एकेति एकच्चे। केसनिवासनाति केसेहेव पटिच्छादितकोपिना। भत्ताय गच्छन्तीति ‘‘अप्पेव नाम इतो गता यत्थ वा तत्थ वा किञ्चि उच्छिट्ठभत्तं वा वमितभत्तं वा गब्भमलादिकं वा लभेय्यामा’’ति कत्थचिदेव अट्ठत्वा घासत्थाय गच्छन्ति। पक्कमन्ति दिसोदिसन्ति दिसतो दिसं अनेकयोजनन्तरिकं ठानं पक्कमन्ति।&lt;br&gt;&#xA;३९३. दूरेति दूरेव ठाने। एकेति एकच्चे पेता। पधावित्वाति घासत्थाय उपधावित्वा। अलद्धाव निवत्तरेति किञ्चि घासं वा पानीयं वा अलभित्वा एव निवत्तन्ति। पमुच्छिताति खुप्पिपासादिदुक्खेन सञ्जातमुच्छा। भन्ताति परिब्भमन्ता। भूमियं पटिसुम्भिताति ताय एव मुच्छाय उप्पत्तिया ठत्वा अवक्खित्तमत्तिकापिण्डा विय विस्सुस्सित्वा पथवियं पतिता।&lt;br&gt;&#xA;३९४. तत्थाति गतट्ठाने। भूमियं पटिसुम्भिताति पपाते पतिता विय जिघच्छादिदुक्खेन ठातुं असमत्थभावेन भूमियं पतिता, तत्थ वा गतट्ठाने घासादीनं अलाभेन छिन्नासा हुत्वा केनचि पटिमुखं सुम्भिता पोथिता विय भूमियं पतिता होन्तीति अत्थो। पुब्बे अकतकल्याणाति पुरिमभवे अकतकुसला। अग्गिदड्ढाव आतपेति निदाघकाले आतपट्ठाने अग्गिना दड्ढा विय, खुप्पिपासग्गिना डय्हमाना महादुक्खं अनुभवन्तीति अत्थो।&lt;br&gt;&#xA;३९५. पुब्बेति अतीतभवे। पापधम्माति इस्सुकीमच्छरीआदिभावेन लामकसभावा। घरणीति घरसामिनियो। कुलमातरोति कुलदारकानं मातरो, कुलपुरिसानं वा मातरो। दीपन्ति पतिट्ठं, पुञ्ञन्ति अत्थो। तञ्हि सत्तानं सुगतीसु पतिट्ठाभावतो ‘‘पतिट्ठा’’ति वुच्चति। नाकम्हाति न करिम्ह।&lt;br&gt;&#xA;३९६. पहूतन्ति बहुम्। अन्नपानम्पीति अन्नञ्च पानञ्च। अपिस्सु अवकिरीयतीति सूति निपातमत्तं, अपि अवकिरीयति छट्टीयति। सम्मग्गतेति सम्मा गते सम्मा पटिपन्ने सम्मा पटिपन्नाय। पब्बजितेति पब्बजिताय। सम्पदाने हि इदं भुम्मवचनम्। सम्मग्गते वा पब्बजिते सति लब्भमानेति अत्थो। न च किञ्चि अदम्हसेति ‘‘किञ्चिमत्तम्पि देय्यधम्मं नादम्हा’’ति विप्पटिसाराभिभूता वदन्ति।&lt;br&gt;&#xA;३९७. अकम्मकामाति साधूति अकत्तब्बं कम्मं अकुसलं कामेन्तीति अकम्मकामा, साधूहि वा कत्तब्बं कुसलं कामेन्तीति कम्मकामा, न कम्मकामाति अकम्मकामा , कुसलधम्मेसु अच्छन्दिकाति अत्थो। अलसाति कुसीता कुसलकम्मकरणे निब्बीरिया। सादुकामाति सातमधुरवत्थुपिया। महग्घसाति महाभोजना, उभयेनापि सुन्दरञ्च मधुरञ्च भोजनं लभित्वा अत्थिकानं किञ्चि अदत्वा सयमेव भुञ्जितारोति दस्सेति। आलोपपिण्डदातारोति आलोपमत्तस्सपि भोजनपिण्डस्स दायका। पटिग्गहेति तस्स पटिग्गण्हनके। परिभासिम्हसेति परिभवं करोन्ता भासिम्ह, अवमञ्ञिम्ह उप्पण्डिम्हा चाति अत्थो।&lt;br&gt;&#xA;३९८. ते घराति यत्थ मयं पुब्बे ‘‘अम्हाकं घर’’न्ति ममत्तं अकरिम्हा, तानि घरानि यथाठितानि, इदानि नो न किञ्चि उपकप्पतीति अधिप्पायो। ता च दासियो तानेवाभरणानि नोति एत्थापि एसेव नयो। तत्थ नोति अम्हाकम्। तेति ते घरादिके। अञ्ञे परिचारेन्ति, परिभोगादिवसेन विनियोगं करोन्तीति अत्थो। मयं दुक्खस्स भागिनोति मयं पन पुब्बे केवलं कीळनप्पसुता हुत्वा सापतेय्यं पहाय गमनीयं अनुगामिकं कातुं अजानन्ता इदानि खुप्पिपासादिदुक्खस्स भागिनो भवामाति अत्तानं गरहन्ता वदन्ति।&lt;br&gt;&#xA;३९९. इदानि यस्मा पेतयोनितो चवित्वा मनुस्सेसु उप्पज्जन्तापि सत्ता येभुय्येन तस्सेव कम्मस्स विपाकावसेसेन हीनजातिका कपणवुत्तिनोव होन्ति, तस्मा तमत्थं दस्सेतुं ‘‘वेणिवा’’तिआदिना द्वे गाथा वुत्ता। तत्थ वेणिवाति वेनजातिका, विलीवकारा नळकारा होन्तीति अत्थो। वा-सद्दो अनियमत्थो। अवञ्ञाति अवञ्ञेय्या, अवजानितब्बाति वुत्तं होति। ‘‘वम्भना’’ति वा पाठो, परेहि बाधनीयाति अत्थो। रथकारीति चम्मकारिनो। दुब्भिकाति मित्तदुब्भिका मित्तानं बाधिका। चण्डालीति चण्डालजातिका। कपणाति वनिब्बका अतिविय कारुञ्ञप्पत्ता । कप्पकाति कप्पकजातिका, सब्बत्थ ‘‘होन्ति पुनप्पुन’’न्ति योजना, अपरापरम्पि इमेसु निहीनकुलेसु उप्पज्जन्तीति वुत्तं होति।&lt;br&gt;&#xA;४००. तेसु तेस्वेव जायन्तीति यानि यानि अञ्ञानिपि नेसादपुक्कुसकुलादीनि कपणानि अतिविय वम्भनियानि परमदुग्गतानि च, तेसु तेसु एव निहीनकुलेसु मच्छरियमलेन पेतेसु निब्बत्तित्वा ततो चुता निब्बत्तन्ति। तेनाह ‘‘एसा मच्छरिनो गती’’ति।&lt;br&gt;&#xA;४०१. एवं अकतपुञ्ञानं सत्तानं गतिं दस्सेत्वा इदानि कतपुञ्ञानं गतिं दस्सेतुं ‘‘पुब्बे च कतकल्याणा’’ति सत्त गाथा वुत्ता। तत्थ सग्गं ते परिपूरेन्तीति ये पुब्बे पुरिमजातियं कतकल्याणा दायका दानपुञ्ञाभिरता विगतमलमच्छेरा, ते अत्तनो रूपसम्पत्तिया चेव परिवारसम्पत्तिया च सग्गं देवलोकं परिपूरेन्ति परिपुण्णं करोन्ति। ओभासेन्ति च नन्दनन्ति न केवलं परिपूरेन्तियेव, अथ खो कप्परुक्खादीनं पभाहि सभावेनेव ओभासमानम्पि नन्दनवनं अत्तनो वत्थाभरणजुतीहि सरीरप्पभाय च अभिभवित्वा चेव ओभासेत्वा च जोतेन्ति।&lt;br&gt;&#xA;४०२. कामकामिनोति यथिच्छितेसु कामगुणेसु यथाकामं परिभोगवन्तो। उच्चाकुलेसूति उच्चेसु खत्तियकुलादीसु कुलेसु। सभोगेसूति महाविभवेसु। ततो चुताति ततो देवलोकतो चुता।&lt;br&gt;&#xA;४०३. कूटागारे च पासादेति कूटागारे च पासादे च। बीजितङ्गाति बीजियमानदेहा। मोरहत्थेहीति मोरपिञ्छपटिमण्डितबीजनीहत्थेहि। यसस्सिनोति परिवारवन्तो रमन्तीति अधिप्पायो।&lt;br&gt;&#xA;४०४. अङ्कतो अङ्कं गच्छन्तीति दारककालेपि ञातीनं धातीनञ्च अङ्कट्ठानतो अङ्कट्ठानमेव गच्छन्ति, न भूमितलन्ति अधिप्पायो। उपतिट्ठन्तीति उपट्ठानं करोन्ति। सुखेसिनोति सुखमिच्छन्ता, ‘‘मा सीतं वा उण्हं वा’’ति अप्पकम्पि दुक्खं परिहरन्ता उपतिट्ठन्तीति अधिप्पायो।&lt;br&gt;&#xA;४०५. नयिदं अकतपुञ्ञानन्ति इदं सोकवत्थुअभावतो असोकं रम्मं रमणीयं तिदसानं तावतिंसदेवानं महावनं महाउपवनभूतं नन्दनं नन्दनवनं अकतपुञ्ञानं न होति, तेहि लद्धुं न सक्काति अत्थो।&lt;br&gt;&#xA;४०६. इधाति इमस्मिं मनुस्सलोके विसेसतो पुञ्ञं करीयति, तं सन्धायाह। इधाति वा दिट्ठधम्मे। परत्थाति सम्पराये।&lt;br&gt;&#xA;४०७. तेसन्ति तेहि यथावुत्तेहि देवेहि। सहब्यकामानन्ति सहभावं इच्छन्तेहि। भोगसमङ्गिनोति भोगेहि समन्नागता, दिब्बेहि पञ्चकामगुणेहि समप्पिता मोदन्तीति अत्थो। सेसं उत्तानत्थमेव।&lt;br&gt;&#xA;एवं तेहि पेतेहि साधारणतो अत्तना कतकम्मस्स च गतिया पुञ्ञकम्मस्स च गतिया पवेदिताय संविग्गमनस्स कोळियामच्चपमुखस्स तत्थ सन्निपतितस्स महाजनस्स अज्झासयानुरूपं भगवा वित्थारेन धम्मं देसेसि। देसनापरियोसाने चतुरासीतिया पाणसहस्सानं धम्माभिसमयो अहोसीति।&lt;br&gt;&#xA;अभिज्जमानपेतवत्थुवण्णना निट्ठिता।&lt;/p&gt;</description>
    </item>
    <item>
      <title>०४. महावग्गो</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/07_petavatthu-aTThakathA/04_mahAvaggo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/07_petavatthu-aTThakathA/04_mahAvaggo/</guid>
      <description>&lt;p&gt;४. महावग्गो&lt;/p&gt;&#xA;&lt;h2 id=&#34;१-अमबसककरपतवतथवणणन&#34;&gt;१. अम्बसक्करपेतवत्थुवण्णना&lt;/h2&gt;&#xA;&lt;p&gt;वेसाली नाम नगरत्थि वज्जीनन्ति इदं अम्बसक्करपेतवत्थु। तस्स का उप्पत्ति? भगवति जेतवने विहरन्ते अम्बसक्करो नाम लिच्छविराजा मिच्छादिट्ठिको नत्थिकवादो वेसालियं रज्जं कारेसि। तेन च समयेन वेसालिनगरे अञ्ञतरस्स वाणिजस्स आपणसमीपे चिक्खल्लं होति, तत्थ बहू जना उप्पतित्वा अतिक्कमन्ता किलमन्ति, केचि कद्दमेन लिम्पन्ति। तं दिस्वा सो वाणिजो ‘‘मा इमे मनुस्सा कललं अक्कमिंसू’’ति अपगतदुग्गन्धं सङ्खवण्णपटिभागं गोसीसट्ठिं आहरापेत्वा निक्खिपापेसि। पकतिया च सीलवा अहोसि अक्कोधनो सण्हवाचो, परेसञ्च यथाभूतं गुणं कित्तेति।&lt;br&gt;&#xA;सो एकस्मिं दिवसे अत्तनो सहायस्स न्हायन्तस्स पमादेन अनोलोकेन्तस्स निवासनवत्थं कीळाधिप्पायेन अपनिधाय तं दुक्खापेत्वा अदासि। भागिनेय्यो पनस्स चोरिकाय परगेहतो भण्डं आहरित्वा तस्सेव आपणे निक्खिपि। भण्डसामिका वीमंसन्ता भण्डेन सद्धिं तस्स भागिनेय्यं तञ्च रञ्ञो दस्सेसुम्। राजा ‘‘इमस्स सीसं छिन्दथ, भागिनेय्यं पनस्स सूले आरोपेथा’’ति आणापेसि। राजपुरिसा तथा अकंसु। सो कालं कत्वा भुम्मदेवेसु उप्पज्जि। सो गोसीसेन सेतुनो कतत्ता सेतवण्णं दिब्बं मनोजवं अस्साजानीयं पटिलभि, गुणवन्तानं वण्णकथनेन तस्स गत्ततो दिब्बगन्धो वायति, साटकस्स पन अपनिहितत्ता नग्गो अहोसि। सो अत्तना पुब्बे कतकम्मं ओलोकेन्तो तदनुसारेन अत्तनो भागिनेय्यं सूले आरोपितं दिस्वा करुणाय चोदियमानो मनोजवं अस्सं अभिरुहित्वा अड्ढरत्तिसमये तस्स सूला रोपितट्ठानं गन्त्वा अविदूरे ठितो ‘‘जीव, भो, जीवितमेव सेय्यो’’ति दिवसे दिवसे वदति।&lt;br&gt;&#xA;तेन च समयेन अम्बसक्करो राजा हत्थिक्खन्धवरगतो नगरं पदक्खिणं करोन्तो अञ्ञतरस्मिं गेहे वातपानं विवरित्वा राजविभूतिं पस्सन्तिं एकं इत्थिं दिस्वा पटिबद्धचित्तो हुत्वा पच्छासने निसिन्नस्स पुरिसस्स ‘‘इमं घरं इमञ्च इत्थिं उपधारेही’’ति सञ्ञं दत्वा अनुक्कमेन अत्तनो राजगेहं पविट्ठो तं पुरिसं पेसेसि – ‘‘गच्छ, भणे, तस्सा इत्थिया ससामिकभावं वा असामिकभावं वा जानाही’’ति। सो गन्त्वा तस्सा ससामिकभावं ञत्वा रञ्ञो आरोचेसि। राजा तस्सा इत्थिया परिग्गहणूपायं चिन्तेन्तो तस्सा सामिकं पक्कोसापेत्वा ‘‘एहि, भणे, मं उपट्ठाही’’ति आह। सो अनिच्छन्तोपि ‘‘राजा अत्तनो वचनं अकरोन्ते मयि राजदण्डं करेय्या’’ति भयेन राजुपट्ठानं सम्पटिच्छित्वा दिवसे दिवसे राजुपट्ठानं गच्छति। राजापि तस्स भत्तवेतनं दापेत्वा कतिपयदिवसातिक्कमेन पातोव उपट्ठानं आगतं एवमाह – ‘‘गच्छ, भणे, अमुम्हि ठाने एका पोक्खरणी अत्थि, ततो अरुणवण्णमत्तिकं रत्तुप्पलानि च आनेहि, सचे अज्जेव नागच्छेय्यासि, जीवितं ते नत्थी’’ति। तस्मिञ्च गते द्वारपालं आह – ‘‘अज्ज अनत्थङ्गते एव सूरिये सब्बद्वारानि थकेतब्बानी’’ति।&lt;br&gt;&#xA;सा च पोक्खरणी वेसालिया तियोजनमत्थके होति, तथापि सो पुरिसो मरणभयतज्जितो वातवेगेन पुब्बण्हेयेव तं पोक्खरणिं सम्पापुणि। ‘‘सा च पोक्खरणी अमनुस्सपरिग्गहिता’’ति पगेव सुतत्ता भयेन सो ‘‘अत्थि नु खो एत्थ कोचि परिस्सयो’’ति समन्ततो अनुपरियायति। तं दिस्वा पोक्खरणिपालको अमनुस्सो करुणायमानरूपो मनुस्सरूपेन उपसङ्कमित्वा ‘‘किमत्थं, भो पुरिस, इधागतोसी’’ति आह। सो तस्स तं पवत्तिं कथेसि। सो ‘‘यदि एवं यावदत्थं गण्हाही’’ति अत्तनो दिब्बरूपं दस्सेत्वा अन्तरधायि।&lt;br&gt;&#xA;सो तत्थ अरुणवण्णमत्तिकं रत्तुप्पलानि च गहेत्वा अनत्थङ्गतेयेव सूरिये नगरद्वारं सम्पापुणि। तं दिस्वा द्वारपालो तस्स विरवन्तस्सेव द्वारं थकेसि। सो थकिते द्वारे पवेसनं अलभन्तो द्वारसमीपे सूले आरोपितं पुरिसं दिस्वा ‘‘एते मयि अनत्थङ्गते एव सूरिये आगते विरवन्ते एवं द्वारं थकेसुम्। ‘अहं कालेयेव आगतो, मम दासो नत्थी’ति तयापि ञातं होतू’’ति सक्खिमकासि। तं सुत्वा सो आह ‘‘अहं सूले आवुतो वज्झो मरणाभिमुखो, कथं तव सक्खि होमि। एको पनेत्थ पेतो महिद्धिको मम समीपं आगमिस्सति, तं सक्खिं करोही’’ति। ‘‘कथं पन सो मया दट्ठब्बो’’ति? इधेव त्वं तिट्ठ, ‘‘सयमेव दक्खिस्ससी’’ति। सो तत्थ ठितो मज्झिमयामे तं पेतं आगतं दिस्वा सक्खिं अकासि। विभाताय च रत्तिया रञ्ञा ‘‘मम आणा तया अतिक्कन्ता, तस्मा राजदण्डं ते करिस्सामी’’ति वुत्ते, देव, मया तव आणा नातिक्कन्ता, अनत्थङ्गते एव सूरिये अहं इधागतोति। तत्थ को ते सक्खीति? सो तस्स सूलावुतस्स पुरिसस्स सन्तिके आगच्छन्तं नग्गपेतं ‘‘सक्खी’’ति निद्दिसित्वा ‘‘कथमेतं अम्हेहि सद्धातब्ब’’न्ति रञ्ञा वुत्ते ‘‘अज्ज रत्तियं तुम्हेहि सद्धातब्बं पुरिसं मया सद्धिं पेसेथा’’ति आह। तं सुत्वा राजा सयमेव तेन सद्धिं तत्थ गन्त्वा ठितो पेतेन च तत्थागन्त्वा ‘‘जीव, भो, जीवितमेव सेय्यो’’ति वुत्ते तं ‘‘सेय्या निसज्जा नयिमस्स अत्थी’’तिआदिना पञ्चहि गाथाहि पटिपुच्छि। इदानि आदितो पन ‘‘वेसालि नाम नगरत्थि वज्जीन’’न्ति गाथा तासं सम्बन्धदस्सनत्थं सङ्गीतिकारेहि ठपिता –&lt;br&gt;&#xA;५१७.&lt;br&gt;&#xA;‘‘वेसाली नाम नगरत्थि वज्जीनं, तत्थ अहु लिच्छवि अम्बसक्करो।&lt;br&gt;&#xA;दिस्वान पेतं नगरस्स बाहिरं, तत्थेव पुच्छित्थ तं कारणत्थिको॥&lt;br&gt;&#xA;५१८.&lt;br&gt;&#xA;‘‘सेय्या निसज्जा नयिमस्स अत्थि, अभिक्कमो नत्थि पटिक्कमो च।&lt;br&gt;&#xA;असितपीतखायितवत्थभोगा, परिचारणा सापि इमस्स नत्थि॥&lt;br&gt;&#xA;५१९.&lt;br&gt;&#xA;‘‘ये ञातका दिट्ठसुता सुहज्जा, अनुकम्पका यस्स अहेसुं पुब्बे।&lt;br&gt;&#xA;दट्ठुम्पि ते दानि न तं लभन्ति, विराजिततो हि जनेन तेन॥&lt;br&gt;&#xA;५२०.&lt;br&gt;&#xA;‘‘न ओग्गतत्तस्स भवन्ति मित्ता, जहन्ति मित्ता विकलं विदित्वा।&lt;br&gt;&#xA;अत्थञ्च दिस्वा परिवारयन्ति, बहू मित्ता उग्गतत्तस्स होन्ति॥&lt;br&gt;&#xA;५२१.&lt;br&gt;&#xA;‘‘निहीनत्तो सब्बभोगेहि किच्छो, सम्मक्खितो सम्परिभिन्नगत्तो।&lt;br&gt;&#xA;उस्सावबिन्दूव पलिम्पमाना, अज्ज सुवे जीवितस्सूपरोधो॥&lt;br&gt;&#xA;५२२.&lt;br&gt;&#xA;‘‘एतादिसं उत्तमकिच्छप्पत्तं,&lt;br&gt;&#xA;उत्तासितं पुचिमन्दस्स सूले।&lt;br&gt;&#xA;अथ त्वं केन वण्णेन वदेसि यक्ख,&lt;br&gt;&#xA;‘जीव भो जीवितमेव सेय्यो’’’ति॥&lt;br&gt;&#xA;५१७. तत्थ तत्थाति तस्सं वेसालियम्। नगरस्स बाहिरन्ति नगरस्स बहि भवं, वेसालिनगरस्स बहि एव जातं पवत्तं सम्बन्धम्। तत्थेवाति यत्थ तं पस्सि, तत्थेव ठाने। तन्ति तं पेतम्। कारणत्थिकोति ‘‘जीव, भो, जीवितमेव सेय्यो’’ति वुत्तअत्थस्स कारणेन अत्थिको हुत्वा।&lt;br&gt;&#xA;५१८. सेय्या निसज्जा नयिमस्स अत्थीति पिट्ठिपसारणलक्खणा सेय्या, पल्लङ्काभुजनलक्खणा निसज्जा च इमस्स सूले आरोपितपुग्गलस्स नत्थि। अभिक्कमो नत्थि पटिक्कमो चाति अभिक्कमादिलक्खणं अप्पमत्तकम्पि गमनं इमस्स नत्थि। परिचारिका सापीति या असितपीतखायितवत्थपरिभोगादिलक्खणा इन्द्रियानं परिचारणा, सापि इमस्स नत्थि। ‘‘परिहरणा सापी’’ति वा पाठो, असितादिपरिभोगवसेन इन्द्रियानं परिहरणा, सापि इमस्स नत्थि विगतजीवितत्ताति अत्थो। ‘‘परिचारणा सापी’’ति केचि पठन्ति।&lt;br&gt;&#xA;५१९. दिट्ठसुता सुहज्जा, अनुकम्पका यस्स अहेसुं पुब्बेति सन्दिट्ठसहाया चेव अदिट्ठसहाया च यस्स मित्ता अनुद्दयावन्तो ये अस्स इमस्स पुब्बे अहेसुम्। दट्ठुम्पीति पस्सितुम्पि न लभन्ति, कुतो सह वसितुन्ति अत्थो। विराजितत्तोति परिच्चत्तसभावो। जनेन तेनाति तेन ञातिआदिजनेन।&lt;br&gt;&#xA;५२०. न ओग्गतत्तस्स भवन्ति मित्ताति अपगतविञ्ञाणस्स मतस्स मित्ता नाम न होन्ति तस्स मित्तेहि कातब्बकिच्चस्स अतिक्कन्तत्ता। जहन्ति मित्ता विकलं विदित्वाति मतो ताव तिट्ठतु, जीवन्तम्पि भोगविकलं पुरिसं विदित्वा ‘‘न इतो किञ्चि गय्हूपग’’न्ति मित्ता पजहन्ति। अत्थञ्च दिस्वा परिवारयन्तीति तस्स पन सन्तकं अत्थं धनं दिस्वा पियवादिनो मुखुल्लोकिका हुत्वा तं परिवारेन्ति। बहू मित्ता उग्गतत्तस्स होन्तीति विभवसम्पत्तिया उग्गतसभावस्स समिद्धस्स बहू अनेका मित्ता होन्ति, अयं लोकियसभावोति अत्थो।&lt;br&gt;&#xA;५२१. निहीनत्तो सब्बभोगेहीति सब्बेहि उपभोगपरिभोगवत्थूहि परिहीनत्तो। किच्छोति दुक्खितो। सम्मक्खितोति रुहिरेहि सम्मक्खितसरीरो। सम्परिभिन्नगत्तोति सूलेन अब्भन्तरे विदालितगत्तो। उस्सावबिन्दूव पलिम्पमानोति तिणग्गे लिम्पमानउस्सावबिन्दुसदिसो। अज्ज सुवेति अज्ज वा सुवे वा इमस्स नाम पुरिसस्स जीवितस्स उपरोधो निरोधो, ततो उद्धं नप्पवत्ततीति अत्थो।&lt;br&gt;&#xA;५२२. उत्तासितन्ति आवुतं आरोपितम्। पुचिमन्दस्स सूलेति निम्बरुक्खस्स दण्डेन कतसूले । केन वण्णेनाति केन कारणेन। जीव, भो, जीवितमेव सेय्योति, भो पुरिस, जीव। कस्मा? सूलं आरोपितस्सापि हि ते इध जीवितमेव इतो चुतस्स जीविततो सतभागेन सहस्सभागेन सेय्यो सुन्दरतरोति।&lt;br&gt;&#xA;एवं तेन रञ्ञा पुच्छितो सो पेतो अत्तनो अधिप्पायं पकासेन्तो –&lt;br&gt;&#xA;५२३.&lt;br&gt;&#xA;‘‘सालोहितो एस अहोसि मय्हं, अहं सरामि पुरिमाय जातिया।&lt;br&gt;&#xA;दिस्वा च मे कारुञ्ञमहोसि राज, मा पापधम्मो निरयं पतायं॥&lt;br&gt;&#xA;५२४.&lt;br&gt;&#xA;‘‘इतो चुतो लिच्छवि एस पोसो, सत्थुस्सदं निरयं घोररूपम्।&lt;br&gt;&#xA;उपपज्जति दुक्कटकम्मकारी, महाभितापं कटुकं भयानकं॥&lt;br&gt;&#xA;५२५.&lt;br&gt;&#xA;‘‘अनेकभागेन गुणेन सेय्यो, अयमेव सूलो निरयेन तेन।&lt;br&gt;&#xA;एकन्तदुक्खं कटुकं भयानकं, एकन्ततिब्बं निरयं पतायं॥&lt;br&gt;&#xA;५२६.&lt;br&gt;&#xA;‘‘इदञ्च सुत्वा वचनं ममेसो, दुक्खूपनीतो विजहेय्य पाणम्।&lt;br&gt;&#xA;तस्मा अहं सन्तिके न भणामि, मा मेकतो जीवितस्सूपरोधो’’ति॥ –&lt;br&gt;&#xA;चतस्सो गाथा अभासि।&lt;br&gt;&#xA;५२३. तत्थ सालोहितो समानलोहितो योनिसम्बन्धेन सम्बन्धो, ञातकोति अत्थो। पुरिमाय जातियाति पुरिमत्तभावे। मा पापधम्मो निरयं पतायन्ति अयं पापधम्मो पुरिसो निरयं मा पति, मा निरयं उपपज्जीति इमं दिस्वा मे कारुञ्ञं अहोसीति योजना।&lt;br&gt;&#xA;५२४. सत्तुस्सदन्ति पापकारीहि सत्तेहि उस्सन्नं, अथ वा पञ्चविधबन्धनं, मुखे तत्तलोहसेचनं, अङ्गारपब्बतारोपनं, लोहकुम्भिपक्खेपनं, असिपत्तवनप्पवेसनं, वेत्तरणियं समोतरणं, महानिरये पक्खेपोति। इमेहि सत्तहि पञ्चविधबन्धनादीहि दारुणकारणेहि उस्सन्नं, उपरूपरि निचितन्ति अत्थो। महाभितापन्ति महादुक्खं, महाअग्गिसन्तापं वा। कटुकन्ति अनिट्ठम्। भयानकन्ति भयजनकम्।&lt;br&gt;&#xA;५२५. अनेकभागेन गुणेनाति अनेककोट्ठासेन आनिसंसेन। अयमेव सूलो निरयेन तेनाति ततो इमस्स उप्पत्तिट्ठानभूततो निरयतो अयमेव सूलो सेय्योति। निस्सक्के हि इदं करणवचनम्। एकन्त तिब्बन्ति एकन्तेनेव तिखिणदुक्खं, नियतमहादुक्खन्ति अत्थो।&lt;br&gt;&#xA;५२६. इदञ्च सुत्वा वचनं ममेसोति ‘‘इतो चुतो’’तिआदिना वुत्तं मम वचनं सुत्वा एसो पुरिसो दुक्खूपनीतो मम वचनेन निरयदुक्खं उपनीतो विय हुत्वा। विजहेय्य पाणन्ति अत्तनो जीवितं परिच्चजेय्य। तस्माति तेन कारणेन। मा मेकतोति ‘‘मया एकतो इमस्स पुरिसस्स जीवितस्स उपरोधो मा होतू’’ति इमस्स सन्तिके इदं वचनं अहं न भणामि, अथ खो ‘‘जीव, भो, जीवितमेव सेय्यो’’ति इदमेव भणामीति अधिप्पायो।&lt;br&gt;&#xA;एवं पेतेन अत्तनो अधिप्पाये पकासिते पुन राजा पेतस्स पवत्तिं पुच्छितुं ओकासं करोन्तो इमं गाथमाह –&lt;br&gt;&#xA;५२७.&lt;br&gt;&#xA;‘‘अञ्ञातो एसो पुरिसस्स अत्थो, अञ्ञम्पि इच्छामसे पुच्छितुं तुवम्।&lt;br&gt;&#xA;ओकासकम्मं सचे नो करोसि, पुच्छाम तं नो न च कुज्झितब्ब’’न्ति॥&lt;br&gt;&#xA;५२८.&lt;br&gt;&#xA;‘‘अद्धा पटिञ्ञा मे तदा अहु, नाचिक्खणा अप्पसन्नस्स होति।&lt;br&gt;&#xA;अकामा सद्धेय्यवचोति कत्वा, पुच्छस्सु मं कामं यथा विसय्ह’’न्ति॥ –&lt;br&gt;&#xA;इमा रञ्ञो पेतस्स च वचनपटिवचनगाथा।&lt;br&gt;&#xA;५२७. तत्थ अञ्ञातोति अवगतो। इच्छामसेति इच्छाम। नोति अम्हाकम्। न च कुज्झितब्बन्ति ‘‘इमे मनुस्सा यंकिञ्चि पुच्छन्ती’’ति कोधो न कातब्बो।&lt;br&gt;&#xA;५२८. अद्धाति एकंसेन। पटिञ्ञा मेति ञाणवसेन मय्हं ‘‘पुच्छस्सू’’ति पटिञ्ञा, ओकासदानन्ति अत्थो। तदा अहूति तस्मिं काले पठमदस्सने अहोसि। नाचिक्खणा अप्पसन्नस्स होतीति अकथना अप्पसन्नस्स होति। पसन्नो एव हि पसन्नस्स किञ्चि कथेति। त्वं पन तदा मयि अप्पसन्नो, अहञ्च तयि, तेन पटिजानित्वा कथेतुकामो नाहोसि। इदानि पनाहं तुय्हं अकामा सद्धेय्यवचो अकामो एव सद्धातब्बवचनो इति कत्वा इमिना कारणेन । पुच्छस्सु मं कामं यथा विसय्हन्ति त्वं यथा इच्छसि, तमत्थं मं पुच्छस्सु। अहं पन यथा विसय्हं यथा मय्हं सहितुं सक्का, तथा अत्तनो ञाणबलानुरूपं कथेस्सामीति अधिप्पायो।&lt;br&gt;&#xA;एवं पेतेन पुच्छनाय ओकासे कते राजा –&lt;br&gt;&#xA;५२९.&lt;br&gt;&#xA;‘‘यं किञ्चहं चक्खुना पस्सिसामि,&lt;br&gt;&#xA;सब्बम्पि ताहं अभिसद्दहेय्यम्।&lt;br&gt;&#xA;दिस्वाव तं नोपि चे सद्दहेय्यं,&lt;br&gt;&#xA;करेय्यासि मे यक्ख नियस्सकम्म’’न्ति॥ –&lt;br&gt;&#xA;गाथमाह। तस्सत्थो – अहं यं किञ्चिदेव चक्खुना पस्सिस्सामि, तं सब्बम्पि तथेव अहं अभिसद्दहेय्यं, तं पन दिस्वाव तं वचनं नोपि चे सद्दहेय्यम्। यक्ख, मय्हं नियस्सकम्मं निग्गहकम्मं करेय्यासीति। अथ वा यं किञ्चहं चक्खुना पस्सिस्सामीति अहं यं किञ्चिदेव चक्खुना पस्सिस्सामि अचक्खुगोचरस्स अदस्सनतो। सब्बम्पि ताहं अभिसद्दहेय्यन्ति सब्बम्पि ते अहं दिट्ठं सुतं अञ्ञं वा अभिसद्दहेय्यम्। तादिसो हि मय्हं तयि अभिप्पसादोति अधिप्पायो। पच्छिमपदस्स पन यथावुत्तोव अत्थो।&lt;br&gt;&#xA;तं सुत्वा पेतो –&lt;br&gt;&#xA;५३०.&lt;br&gt;&#xA;‘‘सच्चप्पटिञ्ञा तव मेसा होतु, सुत्वान धम्मं लभ सुप्पसादम्।&lt;br&gt;&#xA;अञ्ञत्थिको नो च पदुट्ठचित्तो, यं ते सुतं असुतञ्चापि धम्मम्।&lt;br&gt;&#xA;सब्बम्पि अक्खिस्सं यथा पजान’’न्ति॥ – गाथमाह । इतो परं –&lt;br&gt;&#xA;५३१.&lt;br&gt;&#xA;‘‘सेतेन अस्सेन अलङ्कतेन, उपयासि सूलावुतकस्स सन्तिके।&lt;br&gt;&#xA;यानं इदं अब्भुतं दस्सनेय्यं, किस्सेतं कम्मस्स अयं विपाकोति॥&lt;br&gt;&#xA;५३२.&lt;br&gt;&#xA;‘‘वेसालिया नगरस्स मज्झे, चिक्खल्लमग्गे नरकं अहोसि।&lt;br&gt;&#xA;गोसीसमेकाहं पसन्नचित्तो, सेतं गहेत्वा नरकस्मिं निक्खिपिं॥&lt;br&gt;&#xA;५३३.&lt;br&gt;&#xA;‘‘एतस्मिं पादानि पतिट्ठपेत्वा, मयञ्च अञ्ञे च अतिक्कमिम्हा।&lt;br&gt;&#xA;यानं इदं अब्भुतं दस्सनेय्यं, तस्सेव कम्मस्स अयं विपाकोति॥&lt;br&gt;&#xA;५३४.&lt;br&gt;&#xA;‘‘वण्णो च ते सब्बदिसा पभासति, गन्धो च ते सब्बदिसा पवायति।&lt;br&gt;&#xA;यक्खिद्धिपत्तोसि महानुभावो, नग्गो चासि किस्स अयं विपाकोति॥&lt;br&gt;&#xA;५३५.&lt;br&gt;&#xA;‘‘अक्कोधनो निच्चपसन्नचित्तो, सण्हाहि वाचाहि जनं उपेमि।&lt;br&gt;&#xA;तस्सेव कम्मस्स अयं विपाको, दिब्बो मे वण्णो सततं पभासति॥&lt;br&gt;&#xA;५३६.&lt;br&gt;&#xA;‘‘यसञ्च कित्तिञ्च धम्मे ठितानं, दिस्वान मन्तेमि पसन्नचित्तो।&lt;br&gt;&#xA;तस्सेव कम्मस्स अयं विपाको, दिब्बो मे गन्धो सततं पवायति॥&lt;br&gt;&#xA;५३७.&lt;br&gt;&#xA;‘‘सहायानं तित्थस्मिं न्हायन्तानं, थले गहेत्वा निदहिस्स दुस्सम्।&lt;br&gt;&#xA;खिड्डत्थिको नो च पदुट्ठचित्तो, तेनम्हि नग्गो कसिरा च वुत्तीति॥&lt;br&gt;&#xA;५३८.&lt;br&gt;&#xA;‘‘यो कीळमानो पकरोति पापं, तस्सेदिसं कम्मविपाकमाहु।&lt;br&gt;&#xA;अकीळमानो पन यो करोति, किं तस्स कम्मस्स विपाकमाहूति॥&lt;br&gt;&#xA;५३९.&lt;br&gt;&#xA;‘‘ये दुट्ठसङ्कप्पमना मनुस्सा, कायेन वाचाय च संकिलिट्ठा।&lt;br&gt;&#xA;कायस्स भेदा अभिसम्परायं, असंसयं ते निरयं उपेन्ति॥&lt;br&gt;&#xA;५४०.&lt;br&gt;&#xA;‘‘अपरे पन सुगतिमासमाना, दाने रता सङ्गहितत्तभावा।&lt;br&gt;&#xA;कायस्स भेदा अभिसम्परायं, असंसयं ते सुगतिं उपेन्ती’’ति॥ –&lt;br&gt;&#xA;तेसं उभिन्नं वचनपटिवचनगाथा होन्ति।&lt;br&gt;&#xA;५३०. तत्थ सच्चप्पटिञ्ञा तव मेसा होतूति ‘‘सब्बम्पि ताहं अभिसद्दहेय्य’’न्ति तव एसा पटिञ्ञा मय्हं सच्चं होतु। सुत्वान धम्मं लभ सुप्पसादन्ति मया वुच्चमानं धम्मं सुत्वा सुन्दरं पसादं लभस्सु। अञ्ञत्थिकोति आजाननत्थिको। यथा पजानन्ति यथा अञ्ञोपि पजानन्तो, ‘‘यथापि ञात’’न्ति वा मया यथा ञातन्ति अत्थो।&lt;br&gt;&#xA;५३१. किस्सेतं कम्मस्स अयं विपाकोति किस्सेतं किस्स नाम एतं, किस्स कम्मस्स अयं विपाको। एतन्ति वा निपातमत्तं, किस्स कम्मस्साति योजना। ‘‘किस्स ते’’ति च केचि पठन्ति।&lt;br&gt;&#xA;५३२-३३. चिक्खल्लमग्गेति चिक्खल्लवति पथम्हि। नरकन्ति आवाटम्। एकाहन्ति एकं अहम्। नरकस्मिं निक्खिपिन्ति यथा कद्दमो न अक्कमीयति, एवं तस्मिं चिक्खल्लावाटे ठपेसिम्। तस्साति तस्स गोसीसेन सेतुकरणस्स।&lt;br&gt;&#xA;५३६-७. धम्मे ठितानन्ति धम्मचारीनं समचारीनम्। मन्तेमीति कथेमि कित्तयामि। खिड्डत्थिकोति हसाधिप्पायो। नो च पदुट्ठचित्तोति दुस्ससामिके न दूसितचित्तो, न अवहरणाधिप्पायो नापि विनासाधिप्पायोति अत्थो।&lt;br&gt;&#xA;५३८. अकीळमानोति अखिड्डाधिप्पायो, लोभादीहि दूसितचित्तो। किं तस्स कम्मस्स विपाकमाहूति तस्स तथा कतस्स पापकम्मस्स कीव कटुकं दुक्खविपाकं पण्डिता आहु।&lt;br&gt;&#xA;५३९-४०. दुट्ठसङ्कप्पमनाति कामसङ्कप्पादिवसेन दूसितमनोवितक्का, एतेन मनोदुच्चरितमाह। कायेन वाचाय च संकिलिट्ठाति पाणातिपातादिवसेन कायवाचाहि मलिना। आसमानाति आसीसमाना पत्थयमाना।&lt;br&gt;&#xA;एवं पेतेन सङ्खेपेनेव कम्मफलेसु विभजित्वा दस्सितेसु तं असद्दहन्तो राजा –&lt;br&gt;&#xA;५४१.&lt;br&gt;&#xA;‘‘तं किन्ति जानेय्यमहं अवेच्च, कल्याणपापस्स अयं विपाको।&lt;br&gt;&#xA;किं वाहं दिस्वा अभिसद्दहेय्यं, को वापि मं सद्दहापेय्य एत’’न्ति॥ –&lt;br&gt;&#xA;गाथमाह। तत्थ तं किन्ति जानेय्यमहं अवेच्चाति योयं तया ‘‘ये दुट्ठसङ्कप्पमना मनुस्सा, कायेन वाचाय च संकिलिट्ठा’’तिआदिना। ‘‘अपरे पन सुगतिमासमाना’’तिआदिना च कल्याणस्स पापस्स च कम्मस्स विपाको विभजित्वा वुत्तो, तं किन्ति केन कारणेन अहं अवेच्च अपरपच्चयभावेन सद्दहेय्यम्। किं वाहं दिस्वा अभिसद्दहेय्यन्ति कीदिसं वा पनाहं पच्चक्खभूतं निदस्सनं दिस्वा पटिसद्दहेय्यम्। को वापि मं सद्दहापेय्य एतन्ति को वा विञ्ञू पुरिसो पण्डितो एतमत्थं मं सद्दहापेय्य, तं कथेहीति अत्थो।&lt;br&gt;&#xA;तं सुत्वा पेतो कारणेन तमत्थं तस्स पकासेन्तो –&lt;br&gt;&#xA;५४२.&lt;br&gt;&#xA;‘‘दिस्वा च सुत्वा अभिसद्दहस्सु, कल्याणपापस्स अयं विपाको।&lt;br&gt;&#xA;कल्याणपापे उभये असन्ते, सिया नु सत्ता सुगता दुग्गता वा॥&lt;br&gt;&#xA;५४३.&lt;br&gt;&#xA;‘‘नो चेत्थ कम्मानि करेय्युं मच्चा, कल्याणपापानि मनुस्सलोके।&lt;br&gt;&#xA;नाहेसुं सत्ता सुगता दुग्गता वा, हीना पणीता च मनुस्सलोके॥&lt;br&gt;&#xA;५४४.&lt;br&gt;&#xA;‘‘यस्मा च कम्मानि करोन्ति मच्चा, कल्याणपापानि मनुस्सलोके।&lt;br&gt;&#xA;तस्मा हि सत्ता सुगता दुग्गता वा, हीना पणीता च मनुस्सलोके॥&lt;br&gt;&#xA;५४५.&lt;br&gt;&#xA;‘‘द्वयज्ज कम्मानं विपाकमाहु, सुखस्स दुक्खस्स च वेदनीयम्।&lt;br&gt;&#xA;ता देवतायो परिचारयन्ति, पच्चेन्ति बाला द्वयतं अपस्सिनो’’ति॥ –&lt;br&gt;&#xA;गाथा अभासि।&lt;br&gt;&#xA;५४२. तत्थ दिस्वा चाति पच्चक्खतो दिस्वापि। सुत्वाति धम्मं सुत्वा तदनुसारेन नयं नेन्तो अनुमिनन्तो। कल्याणपापस्साति कुसलस्स अकुसलस्स च कम्मस्स अयं सुखो अयं दुक्खो च विपाकोति अभिसद्दहस्सु। उभये असन्तेति कल्याणे पापे चाति दुविधे कम्मे अविज्जमाने। सिया नु सत्ता सुगता दुग्गता वाति ‘‘इमे सत्ता सुगतिं गता दुग्गतिं गता वा, सुगतियं वा अड्ढा दुग्गतियं दलिद्दा वा’’ति अयमत्थो किं नु सिया कथं सम्भवेय्याति अत्थो।&lt;br&gt;&#xA;५४३-४. इदानि यथावुत्तमत्थं ‘‘नो चेत्थ कम्मानी’’ति च ‘‘यस्मा च कम्मानी’’ति च गाथाद्वयेन ब्यतिरेकतो अन्वयतो च विभावेति। तत्थ हीना पणीताति कुलरूपारोग्यपरिवारादीहि हीना उळारा च।&lt;br&gt;&#xA;५४५. द्वयज्ज कम्मानं विपाकमाहूति द्वयं दुविधं अज्ज इदानि कम्मानं सुचरितदुच्चरितानं विपाकं वदन्ति कथेन्ति। किं तन्ति आह ‘‘सुखस्स दुक्खस्स च वेदनीय’’न्ति, इट्ठस्स च अनिट्ठस्स च अनुभवनयोग्गम्। ता देवतायो परिचारयन्तीति ये उक्कंसवसेन सुखवेदनीयं विपाकं पटिलभन्ति, ते देवलोके ता देवता हुत्वा दिब्बसुखसमप्पिता इन्द्रियानि परिचारेन्ति। पच्चेन्ति बाला द्वयतं अपस्सिनोति ये बाला कम्मञ्च कम्मफलञ्चाति द्वयं अपस्सन्ता असद्दहन्ता, ते पापप्पसुता दुक्खवेदनीयं विपाकं अनुभवन्ता निरयादीसु कम्मुना पच्चेन्ति दुक्खं पापुणन्ति।&lt;br&gt;&#xA;एवं कम्मफलं सद्दहन्तो पन त्वं कस्मा एवरूपं दुक्खं पच्चनुभवसीति अनुयोगं सन्धाय –&lt;br&gt;&#xA;५४६.&lt;br&gt;&#xA;‘‘न मत्थि कम्मानि सयंकतानि, दत्वापि मे नत्थि यो आदिसेय्य।&lt;br&gt;&#xA;अच्छादनं सयनमथन्नपानं, तेनम्हि नग्गो कसिरा च वुत्ती’’ति॥ –&lt;br&gt;&#xA;गाथमाह। तत्थ न मत्थि कम्मानि सयंकतानीति यस्मा सयं अत्तना पुब्बे कतानि पुञ्ञकम्मानि मम नत्थि न विज्जन्ति, येहि इदानि अच्छादनादीनि लभेय्यम्। दत्वापि मे नत्थि यो आदिसेय्याति यो समणब्राह्मणानं दानं दत्वा ‘‘असुकस्स पेतस्स होतू’’ति मे आदिसेय्य उद्दिसेय्य, सो नत्थि। तेनम्हि नग्गो कसिरा च वुत्तीति तेन दुविधेनापि कारणेन इदानि नग्गो निच्चोळो अम्हि, कसिरा दुक्खा च वुत्ति जीविका होतीति।&lt;br&gt;&#xA;तं सुत्वा राजा तस्स अच्छादनादिलाभं आकङ्खन्तो –&lt;br&gt;&#xA;५४७.&lt;br&gt;&#xA;‘‘सिया नु खो कारणं किञ्चि यक्ख, अच्छादनं येन तुवं लभेथ।&lt;br&gt;&#xA;आचिक्ख मे त्वं यदत्थि हेतु, सद्धायिकं हेतुवचो सुणोमा’’ति॥ –&lt;br&gt;&#xA;गाथमाह। तत्थ येनाति येन कारणेन त्वं अच्छादनं लभेथ लभेय्यासि, किञ्चि तं कारणं सिया नु खो भवेय्य नु खोति अत्थो। यदत्थीति यदि अत्थि।&lt;br&gt;&#xA;अथस्स पेतो तं कारणं आचिक्खन्तो –&lt;br&gt;&#xA;५४८.&lt;br&gt;&#xA;‘‘कप्पितको नाम इधत्थि भिक्खु, झायी सुसीलो अरहा विमुत्तो।&lt;br&gt;&#xA;गुत्तिन्द्रियो संवुतपातिमोक्खो, सीतिभूतो उत्तमदिट्ठिपत्तो॥&lt;br&gt;&#xA;५४९.&lt;br&gt;&#xA;‘‘सखिलो वदञ्ञू सुवचो सुमुखो, स्वागमो सुप्पटिमुत्तको च।&lt;br&gt;&#xA;पुञ्ञस्स खेत्तं अरणविहारी, देवमनुस्सानञ्च दक्खिणेय्यो॥&lt;br&gt;&#xA;५५०.&lt;br&gt;&#xA;‘‘सन्तो विधूमो अनीघो निरासो, मुत्तो विसल्लो अममो अवङ्को।&lt;br&gt;&#xA;निरूपधी सब्बपपञ्चखीणो, तिस्सो विज्जा अनुप्पत्तो जुतिमा॥&lt;br&gt;&#xA;५५१.&lt;br&gt;&#xA;‘‘अप्पञ्ञातो दिस्वापि न च सुजानो, मुनीति नं वज्जिसु वोहरन्ति।&lt;br&gt;&#xA;जानन्ति तं यक्खभूता अनेजं, कल्याणधम्मं विचरन्तं लोके॥&lt;br&gt;&#xA;५५२.&lt;br&gt;&#xA;‘‘तस्स तुवं एकयुगं दुवे वा, ममुद्दिसित्वान सचे ददेथ।&lt;br&gt;&#xA;पटिग्गहीतानि च तानि अस्सु, ममञ्च पस्सेथ सन्नद्धदुस्स’’न्ति॥ –&lt;br&gt;&#xA;गाथा अभासि।&lt;br&gt;&#xA;५४८. तत्थ कप्पिततो नामाति जटिलसहस्सस्स अब्भन्तरे आयस्मतो उपालित्थेरस्स उपज्झायं सन्धाय वदति। इधाति इमिस्सा वेसालिया समीपे। झायीति अग्गफलझानेन झायी। सीतिभूतोति सब्बकिलेसदरथपरिळाहवूपसमेन सीतिभावप्पत्तो। उत्तमदिट्ठिपत्तोति उत्तमं अग्गफलं सम्मादिट्ठिं पत्तो।&lt;br&gt;&#xA;५४९. सखिलोति मुदु। सुवचोति सुब्बचो। स्वागमोति सुट्ठु आगतागमो। सुप्पटिमुत्तकोति सुट्ठु पटिमुत्तकवाचो, मुत्तभाणीति अत्थो। अरणविहारीति मेत्ताविहारी।&lt;br&gt;&#xA;५५०. सन्तोति उपसन्तकिलेसो। विधूमोति विगतमिच्छावितक्कधूमो। अनीघोति निद्दुक्खो। निरासोति नित्तण्हो। मुत्तोति सब्बभवेहि विमुत्तो। विसल्लोति वीतरागादिसल्लो। अममोति ममंकारविरहितो। अवङ्कोति कायवङ्कादिवङ्कविरहितो। निरूपधीति किलेसाभिसङ्खारादिउपधिप्पहायी। सब्बपपञ्चखीणोति परिक्खीणतण्हादिपपञ्चो। जुतिमाति अनुत्तराय ञाणजुतिया जुतिमा। अप्पञ्ञातोति परमप्पिच्छताय पटिच्छन्नगुणताय च न पाकटो।&lt;br&gt;&#xA;५५१. दिस्वापि न च सुजानोति गम्भीरभावेन दिस्वापि ‘‘एवंसीलो, एवंधम्मो, एवंपञ्ञो’’ति न सुविञ्ञेय्यो। जानन्ति तं यक्खभूता अनेजन्ति यक्खभूता च अनेजं नित्तण्हं ‘‘अरहा’’ति तं जानन्ति। कल्याणधम्मन्ति सुन्दरसीलादिगुणम्।&lt;br&gt;&#xA;५५२. तस्साति तस्स कप्पितकमहाथेरस्स। एकयुगन्ति एकं वत्थयुगम्। दुवे वाति द्वे वा वत्थयुगानि। ममुद्दिसित्वानाति ममं उद्दिसित्वा। पटिग्गहीतानि च तानि अस्सूति तानि वत्थयुगानि तेन पटिग्गहितानि च अस्सु भवेय्युम्। सन्नद्धदुस्सन्ति दुस्सेन कतसन्नाहं, लद्धवत्थं निवत्थपारुतदुस्सन्ति अत्थो।&lt;br&gt;&#xA;ततो राजा –&lt;br&gt;&#xA;५५३.&lt;br&gt;&#xA;‘‘कस्मिं पदेसे समणं वसन्तं, गन्त्वान पस्सेमु मयं इदानि।&lt;br&gt;&#xA;यो मज्ज कङ्खं विचिकिच्छितञ्च, दिट्ठीविसूकानि विनोदयेय्या’’ति॥ –&lt;br&gt;&#xA;थेरस्स वसनट्ठानं पुच्छि। तत्थ कस्मिं पदेसेति कतरस्मिं पदेसे। यो मज्जाति यो अज्ज, म-कारो पदसन्धिकरो।&lt;br&gt;&#xA;ततो पेतो –&lt;br&gt;&#xA;५५४.&lt;br&gt;&#xA;‘‘एसो निसिन्नो कपिनच्चनायं, परिवारितो देवताहि बहूहि।&lt;br&gt;&#xA;धम्मिं कथं भासति सच्चनामो, सकस्मिमाचेरके अप्पमत्तो’’ति॥ –&lt;br&gt;&#xA;गाथमाह। तत्थ कपिनच्चनायन्ति कपीनं वानरानं नच्चनेन ‘‘कपिनच्चना’’ति लद्धवोहारे पदेसे। सच्चनामोति झायी सुसीलो अरहा विमुत्तोतिआदीहि गुणनामेहि याथावनामो अविपरीतनामो ।&lt;br&gt;&#xA;एवं पेतेन वुत्ते राजा तावदेव थेरस्स सन्तिकं गन्तुकामो –&lt;br&gt;&#xA;५५५.&lt;br&gt;&#xA;‘‘तथाहं कस्सामि गन्त्वा इदानि, अच्छादयिस्सं समणं युगेन।&lt;br&gt;&#xA;पटिग्गहीतानि च तानि अस्सु, तुवञ्च पस्सेमु सन्नद्धदुस्स’’न्ति॥ –&lt;br&gt;&#xA;गाथमाह। तत्थ कस्सामीति करिस्सामि।&lt;br&gt;&#xA;अथ पेतो ‘‘देवतानं थेरो धम्मं देसेति, तस्मा नायं उपसङ्कमनकालो’’ति दस्सेन्तो –&lt;br&gt;&#xA;५५६.&lt;br&gt;&#xA;‘‘मा अक्खणे पब्बजितं उपागमि, साधु वो लिच्छवि नेस धम्मो।&lt;br&gt;&#xA;ततो च काले उपसङ्कमित्वा, तत्थेव पस्साहि रहो निसिन्न’’न्ति॥ –&lt;br&gt;&#xA;गाथमाह। तत्थ साधूति आयाचने निपातो। वो लिच्छवि नेस धम्मोति, लिच्छविराज, तुम्हाकं राजूनं एस धम्मो न होति, यं अकाले उपसङ्कमनम्। तत्थेवाति तस्मिंयेव ठाने।&lt;br&gt;&#xA;एवं पेतेन वुत्ते राजा ‘‘साधू’’ति सम्पटिच्छित्वा अत्तनो निवेसनमेव गन्त्वा पुन युत्तपत्तकाले अट्ठ वत्थुयुगानि गाहापेत्वा थेरं उपसङ्कमित्वा एकमन्तं निसिन्नो पटिसन्थारं कत्वा ‘‘इमानि, भन्ते, अट्ठ वत्थयुगानि पटिग्गण्हा’’ति आह। तं सुत्वा थेरो कथासमुट्ठापनत्थं ‘‘महाराज, पुब्बे त्वं अदानसीलो समणब्राह्मणानं विहेठनजातिकोव कथं पणीतानि वत्थानि दातुकामो जातो’’ति आह। तं सुत्वा राजा तस्स कारणं आचिक्खन्तो पेतेन समागमं, तेन च अत्तना च कथितं सब्बं थेरस्स आरोचेत्वा वत्थानि दत्वा पेतस्स उद्दिसि। तेन पेतो दिब्बवत्थधरो अलङ्कतपटियत्तो अस्सारुळ्हो थेरस्स च रञ्ञो च पुरतो पातुभवि। तं दिस्वा राजा अत्तमनो पमुदितो पीतिसोमनस्सजातो ‘‘पच्चक्खतो वत मया कम्मफलं दिट्ठं, न दानाहं पापं करिस्सामि, पुञ्ञमेव करिस्सामी’’ति वत्वा तेन पेतेन सक्खिं अकासि। सो च पेतो ‘‘सचे, त्वं लिच्छविराज, इतो पट्ठाय अधम्मं पहाय धम्मं चरसि, एवाहं तव सक्खिं करिस्सामि, सन्तिकञ्च ते आगमिस्सामि, सूलावुतञ्च पुरिसं सीघं सूलतो मोचेहि, एवं सो जीवितं लभित्वा धम्मं चरन्तो दुक्खतो मुच्चिस्सति, थेरञ्च कालेन कालं उपसङ्कमित्वा धम्मं सुणन्तो पुञ्ञानि करोही’’ति वत्वा गतो।&lt;br&gt;&#xA;अथ राजा थेरं वन्दित्वा नगरं पविसित्वा सीघं सीघं लिच्छविपरिसं सन्निपातेत्वा ते अनुजानापेत्वा तं पुरिसं सूलतो मोचेत्वा ‘‘इमं अरोगं करोथा’’ति तिकिच्छके आणापेसि। थेरञ्च उपसङ्कमित्वा पुच्छि – ‘‘सिया नु खो, भन्ते, निरयगामिकम्मं कत्वा ठितस्स निरयतो मुत्ती’’ति। सिया, महाराज, सचे उळारं पुञ्ञं करोति, मुच्चतीति वत्वा थेरो राजानं सरणेसु च सीलेसु च पतिट्ठापेसि। सो तत्थ पतिट्ठितो थेरस्स ओवादे ठत्वा सोतापन्नो अहोसि, सूलावुतो पन पुरिसो अरोगो हुत्वा संवेगजातो भिक्खूसु पब्बजित्वा नचिरस्सेव अरहत्तं पापुणि। तमत्थं दस्सेन्ता सङ्गीतिकारा –&lt;br&gt;&#xA;५५७.&lt;br&gt;&#xA;‘‘तथाति वत्वा अगमासि तत्थ, परिवारितो दासगणेन लिच्छवि।&lt;br&gt;&#xA;सो तं नगरं उपसङ्कमित्वा, वासूपगच्छित्थ सके निवेसने॥&lt;br&gt;&#xA;५५८.&lt;br&gt;&#xA;‘‘ततो च काले गिहिकिच्चानि कत्वा,&lt;br&gt;&#xA;न्हत्वा पिवित्वा च खणं लभित्वा।&lt;br&gt;&#xA;विचेय्य पेळातो च युगानि अट्ठ,&lt;br&gt;&#xA;गाहापयी दासगणेन लिच्छवि॥&lt;br&gt;&#xA;५५९.&lt;br&gt;&#xA;‘‘सो तं पदेसं उपसङ्कमित्वा, तं अद्दस समणं सन्तचित्तम्।&lt;br&gt;&#xA;पटिक्कन्तं गोचरतो निवत्तं, सीतिभूतं रुक्खमूले निसिन्नं॥&lt;br&gt;&#xA;५६०.&lt;br&gt;&#xA;‘‘तमेनमवोच उपसङ्कमित्वा, अप्पाबाधं फासुविहारञ्च पुच्छि।&lt;br&gt;&#xA;वेसालियं लिच्छविहं भदन्ते, जानन्ति मं लिच्छवि अम्बसक्करो॥&lt;br&gt;&#xA;५६१.&lt;br&gt;&#xA;‘‘इमानि मे अट्ठ युगा सुभानि, पटिग्गण्ह भन्ते पददामि तुय्हम्।&lt;br&gt;&#xA;तेनेव अत्थेन इधागतोस्मि, यथा अहं अत्तमनो भवेय्यन्ति॥&lt;br&gt;&#xA;५६२.&lt;br&gt;&#xA;‘‘दूरतोव समणा ब्राह्मणा च, निवेसनं ते परिवज्जयन्ति।&lt;br&gt;&#xA;पत्तानि भिज्जन्ति च ते निवेसने, सङ्घाटियो चापि विदालयन्ति॥&lt;br&gt;&#xA;५६३.&lt;br&gt;&#xA;‘‘अथापरे पादकुठारिकाहि, अवंसिरा समणा पातयन्ति।&lt;br&gt;&#xA;एतादिसं पब्बजिता विहेसं, तया कतं समणा पापुणन्ति॥&lt;br&gt;&#xA;५६४.&lt;br&gt;&#xA;‘‘तिणेन तेलम्पि न त्वं अदासि, मूळ्हस्स मग्गम्पि न पावदासि।&lt;br&gt;&#xA;अन्धस्स दण्डं सयमादियासि, एतादिसो कदरियो असंवुतो तुवम्।&lt;br&gt;&#xA;अथ त्वं केन वण्णेन किमेव दिस्वा, अम्हेहि सह संविभागं करोसीति॥&lt;br&gt;&#xA;५६५.&lt;br&gt;&#xA;‘‘पच्चेमि भन्ते यं त्वं वदेसि, विहेसयिं समणे ब्राह्मणे च।&lt;br&gt;&#xA;खिड्डत्थिको नो च पदुट्ठचित्तो, एतम्पि मे दुक्कटमेव भन्ते॥&lt;br&gt;&#xA;५६६.&lt;br&gt;&#xA;खिड्डाय यक्खो पसवित्वा पापं, वेदेति दुक्खं असमत्तभोगी।&lt;br&gt;&#xA;दहरो युवा नग्गनियस्स भागी, किं सु ततो दुक्खतरस्स होति॥&lt;br&gt;&#xA;५६७.&lt;br&gt;&#xA;‘‘तं दिस्वा संवेगमलत्थं भन्ते, तप्पच्चया वापि ददामि दानम्।&lt;br&gt;&#xA;पटिग्गण्ह भन्ते वत्थयुगानि अट्ठ, यक्खस्सिमा गच्छन्तु दक्खिणायोति॥&lt;br&gt;&#xA;५६८.&lt;br&gt;&#xA;‘‘अद्धा हि दानं बहुधा पसत्थं, ददतो च ते अक्खयधम्ममत्थु।&lt;br&gt;&#xA;पटिगण्हामि ते वत्थयुगानि अट्ठ, यक्खस्सिमा गच्छन्तु दक्खिणायोति॥&lt;br&gt;&#xA;५६९.&lt;br&gt;&#xA;‘‘ततो हि सो आचमयित्वा लिच्छवि, थेरस्स दत्वान युगानि अट्ठ।&lt;br&gt;&#xA;पटिग्गहीतानि च तानि अस्सु, यक्खञ्च पस्सेथ सन्नद्धदुस्सं॥&lt;br&gt;&#xA;५७०.&lt;br&gt;&#xA;‘‘तमद्दसा चन्दनसारलित्तं, आजञ्ञमारूळ्हमुळारवण्णम्।&lt;br&gt;&#xA;अलङ्कतं साधुनिवत्थदुस्सं, परिवारितं यक्खमहिद्धिपत्तं॥&lt;br&gt;&#xA;५७१.&lt;br&gt;&#xA;‘‘सो तं दिस्वा अत्तमनो उदग्गो, पहट्ठचित्तो च सुभग्गरूपो।&lt;br&gt;&#xA;कम्मञ्च दिस्वान महाविपाकं, सन्दिट्ठिकं चक्खुना सच्छिकत्वा॥&lt;br&gt;&#xA;५७२.&lt;br&gt;&#xA;‘‘तमेनमवोच उपसङ्कमित्वा, दस्सामि दानं समणब्राह्मणानम्।&lt;br&gt;&#xA;न चापि मे किञ्चि अदेय्यमत्थि, तुवञ्च मे यक्ख बहूपकारोति॥&lt;br&gt;&#xA;५७३.&lt;br&gt;&#xA;‘‘तुवञ्च मे लिच्छवि एकदेसं, अदासि दानानि अमोघमेतम्।&lt;br&gt;&#xA;स्वाहं करिस्सामि तयाव सक्खिं, अमानुसो मानुसकेन सद्धिन्ति॥&lt;br&gt;&#xA;५७४.&lt;br&gt;&#xA;‘‘गती च बन्धू च परायणञ्च, मित्तो ममासि अथ देवता मे।&lt;br&gt;&#xA;याचामि तं पञ्जलिको भवित्वा, इच्छामि तं यक्ख पुनपि दट्ठुन्ति॥&lt;br&gt;&#xA;५७५.&lt;br&gt;&#xA;‘‘सचे तुवं अस्सद्धो भविस्ससि, कदरियरूपो विप्पटिपन्नचित्तो।&lt;br&gt;&#xA;त्वं नेव मं लच्छसि दस्सनाय, दिस्वा च तं नोपि च आलपिस्सं॥&lt;br&gt;&#xA;५७६.&lt;br&gt;&#xA;‘‘सचे पन त्वं भविस्ससि धम्मगारवो, दाने रतो सङ्गहितत्तभावो।&lt;br&gt;&#xA;ओपानभूतो समणब्राह्मणानं, एवं ममं लच्छसि दस्सनाय॥&lt;br&gt;&#xA;५७७.&lt;br&gt;&#xA;‘‘दिस्वा च तं आलपिस्सं भदन्ते, इमञ्च सूलतो लहुं पमुञ्च।&lt;br&gt;&#xA;यतोनिदानं अकरिम्ह सक्खिं, मञ्ञामि सूलावुतकस्स कारणा॥&lt;br&gt;&#xA;५७८.&lt;br&gt;&#xA;‘‘ते अञ्ञमञ्ञं अकरिम्ह सक्खिं, अयञ्च सूलतो लहुं पमुत्तो।&lt;br&gt;&#xA;सक्कच्च धम्मानि समाचरन्तो, मुच्चेय्य सो निरया च तम्हा।&lt;br&gt;&#xA;कम्मं सिया अञ्ञत्र वेदनीयं॥&lt;br&gt;&#xA;५७९.&lt;br&gt;&#xA;‘‘कप्पितकञ्च उपसङ्कमित्वा, तेनेव सह संविभजित्वा काले।&lt;br&gt;&#xA;सयं मुखेनूपनिसज्ज पुच्छ, सो ते अक्खिस्सति एतमत्थं॥&lt;br&gt;&#xA;५८०.&lt;br&gt;&#xA;‘‘तमेव भिक्खुं उपसङ्कमित्वा, पुच्छस्सु अञ्ञत्थिको नो च पदुट्ठचित्तो।&lt;br&gt;&#xA;सो ते सुतं असुतञ्चापि धम्मं, सब्बम्पि अक्खिस्सति यथा पजानन्ति॥&lt;br&gt;&#xA;५८१.&lt;br&gt;&#xA;‘‘सो तत्थ रहस्सं समुल्लपित्वा, सक्खिं करित्वान अमानुसेन।&lt;br&gt;&#xA;पक्कामि सो लिच्छविनं सकासं, अथ ब्रवि परिसं सन्निसिन्नं॥&lt;br&gt;&#xA;५८२.&lt;br&gt;&#xA;‘‘‘सुणन्तु भोन्तो मम एकवाक्यं, वरं वरिस्सं लभिस्सामि अत्थम्।&lt;br&gt;&#xA;सूलावुतो पुरिसो लुद्दकम्मो, पणिहितदण्डो अनुसत्तरूपो॥&lt;br&gt;&#xA;५८३.&lt;br&gt;&#xA;‘‘‘एत्तावता वीसतिरत्तिमत्ता, यतो आवुतो नेव जीवति न मतो।&lt;br&gt;&#xA;ताहं मोचयिस्सामि दानि, यथामतिं अनुजानातु सङ्घो’ति॥&lt;br&gt;&#xA;५८४.&lt;br&gt;&#xA;‘‘‘एतञ्च अञ्ञञ्च लहुं पमुञ्च, को तं वदेथ तथा करोन्तम्।&lt;br&gt;&#xA;यथा पजानासि तथा करोहि, यथामतिं अनुजानाति सङ्घो’ति॥&lt;br&gt;&#xA;५८५.&lt;br&gt;&#xA;‘‘सो तं पदेसं उपसङ्कमित्वा, सूलावुतं मोचयि खिप्पमेव।&lt;br&gt;&#xA;मा भायि सम्माति च तं अवोच, तिकिच्छकानञ्च उपट्ठपेसि॥&lt;br&gt;&#xA;५८६.&lt;br&gt;&#xA;‘‘कप्पितकञ्च उपसङ्कमित्वा, तेनेव सह संविभजित्वा काले।&lt;br&gt;&#xA;सयं मुखेनूपनिसज्ज लिच्छवि, तथेव पुच्छित्थ नं कारणत्थिको॥&lt;br&gt;&#xA;५८७.&lt;br&gt;&#xA;‘‘सूलावुतो पुरिसो लुद्दकम्मो, पणीतदण्डो अनुसत्तरूपो।&lt;br&gt;&#xA;एत्तावता वीसतिरत्तिमत्ता, यतो आवुतो नेव जीवति न मतो॥&lt;br&gt;&#xA;५८८.&lt;br&gt;&#xA;‘‘सो मोचितो गन्त्वा मया इदानि, एतस्स यक्खस्स वचो हि भन्ते।&lt;br&gt;&#xA;सिया नु खो कारणं किञ्चिदेव, येन सो निरयं नो वजेय्य॥&lt;br&gt;&#xA;५८९.&lt;br&gt;&#xA;‘‘आचिक्ख भन्ते यदि अत्थि हेतु, सद्धायिकं हेतुवचो सुणोम।&lt;br&gt;&#xA;न तेसं कम्मानं विनासमत्थि, अवेदयित्वा इध ब्यन्तिभावोति॥&lt;br&gt;&#xA;५९०.&lt;br&gt;&#xA;‘‘सचे स धम्मानि समाचरेय्य, सक्कच्च रत्तिन्दिवमप्पमत्तो।&lt;br&gt;&#xA;मुच्चेय्य सो निरया च तम्हा, कम्मं सिया अञ्ञत्र वेदनीयन्ति॥&lt;br&gt;&#xA;५९१.&lt;br&gt;&#xA;‘‘अञ्ञातो एसो पुरिसस्स अत्थो, ममम्पि दानि अनुकम्प भन्ते।&lt;br&gt;&#xA;अनुसास मं ओवद भूरिपञ्ञ, यथा अहं नो निरयं वजेय्यन्ति॥&lt;br&gt;&#xA;५९२.&lt;br&gt;&#xA;‘‘अज्जेव बुद्धं सरणं उपेहि, धम्मञ्च सङ्घञ्च पसन्नचित्तो।&lt;br&gt;&#xA;तथेव सिक्खाय पदानि पञ्च, अखण्डफुल्लानि समादियस्सु॥&lt;br&gt;&#xA;५९३.&lt;br&gt;&#xA;‘‘पाणातिपाता विरमस्सु खिप्पं, लोके अदिन्नं परिवज्जयस्सु।&lt;br&gt;&#xA;अमज्जपो मा च मुसा अभाणी, सकेन दारेन च होति तुट्ठो।&lt;br&gt;&#xA;इमञ्च अरियं अट्ठङ्गवरेनुपेतं, समादियाहि कुसलं सुखुद्रयं॥&lt;br&gt;&#xA;५९४.&lt;br&gt;&#xA;‘‘चीवरं पिण्डपातञ्च, पच्चयं सयनासनम्।&lt;br&gt;&#xA;अन्नं पानं खादनीयं, वत्थसेनासनानि च।&lt;br&gt;&#xA;ददाहि उजुभूतेसु, विप्पसन्नेन चेतसा॥&lt;br&gt;&#xA;५९५.&lt;br&gt;&#xA;‘‘भिक्खूपि सीलसम्पन्ने, वीतरागे बहुस्सुते।&lt;br&gt;&#xA;तप्पेहि अन्नपानेन, सदा पुञ्ञं पवड्ढति॥&lt;br&gt;&#xA;५९६.&lt;br&gt;&#xA;‘‘एवञ्च धम्मानि समाचरन्तो, सक्कच्च रत्तिन्दिवमप्पमत्तो।&lt;br&gt;&#xA;मुञ्च तुवं निरया च तम्हा, कम्मं सिया अञ्ञत्र वेदनीयन्ति॥&lt;br&gt;&#xA;५९७.&lt;br&gt;&#xA;‘‘अज्जेव बुद्धं सरणं उपेमि, धम्मञ्च सङ्घञ्च पसन्नचित्तो।&lt;br&gt;&#xA;तथेव सिक्खाय पदानि पञ्च, अखण्डफुल्लानि समादियामि॥&lt;br&gt;&#xA;५९८.&lt;br&gt;&#xA;‘‘पाणातिपाता विरमामि खिप्पं, लोके अदिन्नं परिवज्जयामि।&lt;br&gt;&#xA;अमज्जपो नो च मुसा भणामि, सकेन दारेन च होमि तुट्ठो।&lt;br&gt;&#xA;इमञ्च अरियं अट्ठङ्गवरेनुपेतं, समादियामि कुसलं सुखुद्रयं॥&lt;br&gt;&#xA;५९९.&lt;br&gt;&#xA;‘‘चीवरं पिण्डपातञ्च, पच्चयं सयनासनम्।&lt;br&gt;&#xA;अन्नं पानं खादनीयं, वत्थसेनासनानि च॥&lt;br&gt;&#xA;६००.&lt;br&gt;&#xA;‘‘भिक्खू च सीलसम्पन्ने, वीतरागे बहुस्सुते।&lt;br&gt;&#xA;ददामि न विकम्पामि, बुद्धानं सासने रतोति॥&lt;br&gt;&#xA;६०१.&lt;br&gt;&#xA;‘‘एतादिसो लिच्छवि अम्बसक्करो, वेसालियं अञ्ञतरो उपासको।&lt;br&gt;&#xA;सद्धो मुदू कारकरो च भिक्खु, सङ्घञ्च सक्कच्च तदा उपट्ठहि॥&lt;br&gt;&#xA;६०२.&lt;br&gt;&#xA;‘‘सूलावुतो च अरोगो हुत्वा, सेरी सुखी पब्बज्जं उपागमि।&lt;br&gt;&#xA;भिक्खुञ्च आगम्म कप्पितकुत्तमं, उभोपि सामञ्ञफलानि अज्झगुं॥&lt;br&gt;&#xA;६०३.&lt;br&gt;&#xA;‘‘एतादिसा सप्पुरिसान सेवना, महप्फला होति सतं विजानतम्।&lt;br&gt;&#xA;सूलावुतो अग्गफलं अफस्सयि, फलं कनिट्ठं पन अम्बसक्करो’’ति॥ –&lt;br&gt;&#xA;गाथायो अवोचुम्।&lt;br&gt;&#xA;५५७-५६०. तत्थ वासूपगच्छित्थाति वासं उपगच्छि। गिहिकिच्चानीति गेहं आवसन्तेन कातब्बकुटुम्बकिच्चानि। विचेय्याति सुन्दरवत्थगहणत्थं विचिनित्वा। पटिक्कन्तन्ति पिण्डपाततो पटिक्कन्तम्। तेनाह ‘‘गोचरतो निवत्त’’न्ति। अवोचाति ‘‘वेसालियं लिच्छविहं, भदन्ते’’तिआदिकं अवोच।&lt;br&gt;&#xA;५६२-३. विदालयन्तीति विफालयन्ति। पादकुठारिकाहीति पादसङ्खाताहि कुठारीहि। पातयन्तीति परिपातयन्ति।&lt;br&gt;&#xA;५६४. तिणेनाति तिणग्गेनापि। मूळ्हस्स मग्गम्पि न पावदासीति मग्गमूळ्हस्स मग्गम्पि त्वं न कथयसि ‘‘एवायं पुरिसा इतो चितो च परिब्भमतू’’ति। केळीसीलो हि अयं राजा। सयमादियासीति अन्धस्स हत्थतो यट्ठिं सयमेव अच्छिन्दित्वा गण्हसि। संविभागं करोसीति अत्तना परिभुञ्जितब्बवत्थुतो एकच्चानि दत्वा संविभजसि।&lt;br&gt;&#xA;५६५. पच्चेमि, भन्ते, यं त्वं वदेसीति ‘‘भन्ते, त्वं पत्तानि भिज्जन्ती’’तिआदिना यं वदेसि, तं पटिजानामि, सब्बमेवेतं मया कतं कारापितञ्चाति दस्सेति। एतम्पीति एतं खिड्डाधिप्पायेन कतम्पि।&lt;br&gt;&#xA;५६६-७. खिड्डाति खिड्डाय। पसवित्वाति उपचिनित्वा। वेदेतीति अनुभवति। असमत्तभोगीति अपरिपुण्णभोगो। तमेव अपरिपुण्णभोगतं दस्सेतुं ‘‘दहरो युवा’’तिआदि वुत्तम्। नग्गनियस्साति नग्गभावस्स। किं सु ततो दुक्खतरस्स होतीति किं सु नाम ततो नग्गभावतो दुक्खतरं अस्स पेतस्स होति। यक्खस्सिमा गच्छन्तु दक्खिणायोति इमा मया दिय्यमानवत्थदक्खिणायो पेतस्स उपकप्पन्तु।&lt;br&gt;&#xA;५६८-७२. बहुधा पसत्थन्ति बहूहि पकारेहि बुद्धादीहि वण्णितम्। अक्खयधम्ममत्थूति अपरिक्खयधम्मं होतु। आचमयित्वाति हत्थपादधोवनपुब्बकं मुखं विक्खालेत्वा। चन्दनसारलित्तन्ति सारभूतचन्दनलित्तम्। उळारवण्णन्ति सेट्ठरूपम्। परिवारितन्ति अनुकुलवुत्तिना परिजनेन परिवारितम्। यक्खमहिद्धिपत्तन्ति महतिं यक्खिद्धिं, देविद्धिं पत्वा ठितम्। तमेनमवोचाति तमेनं अवोच।&lt;br&gt;&#xA;५७३. एकदेसं अदासीति चतूसु पच्चयेसु एकदेसभूतं वत्थदानं सन्धाय वदति। सक्खिन्ति सक्खिभावम्।&lt;br&gt;&#xA;५७४. ममासीति मे आसि। देवता मेति मय्हं देवता आसीति योजना।&lt;br&gt;&#xA;५७५-७. विप्पटिपन्नचित्तोति मिच्छादिट्ठिं पटिपन्नमानसो, धम्मियं पटिपदं पहाय अधम्मियं पटिपदं पटिपन्नोति अत्थो। यतोनिदानन्ति यन्निमित्तं यस्स सन्तिकं आगमनहेतु।&lt;br&gt;&#xA;५७९. संविभजित्वाति दानसंविभागं कत्वा। सयं मुखेनूपनिसज्ज पुच्छाति अञ्ञे पुरिसे अपेसेत्वा उपिनिसीदित्वा सम्मुखेनेव पुच्छ।&lt;br&gt;&#xA;५८१-३. सन्निसिन्नन्ति सन्निपतितवसेन निसिन्नम्। लभिस्सामि अत्थन्ति मया इच्छितम्पि अत्थं लभिस्सामि। पणिहितदण्डोति ठपितसरीरदण्डो। अनुसत्तरूपोति राजिनि अनुसत्तसभावो। वीसतिरत्तिमत्ताति वीसतिमत्ता रत्तियो अतिवत्ताति अत्थो। ताहन्ति तं अहम्। यथामतिन्ति मय्हं यथारुचि।&lt;br&gt;&#xA;५८४. एतञ्च अञ्ञञ्चाति एतं सूले आवुतं पुरिसं अञ्ञञ्च यस्स राजाणा पणिहिता, तञ्च। लहुं पमुञ्चाति सीघं मोचेहि। को तं वदेथ तथा करोन्तन्ति तथा धम्मियकम्मं करोन्तं तं इमस्मिं वज्जिरट्ठे को नाम ‘‘न पमोचेही’’ति वदेय्य, एवं वत्तुं कोचिपि न लभतीति अत्थो।&lt;br&gt;&#xA;५८५. तिकिच्छकानञ्चाति तिकिच्छके च।&lt;br&gt;&#xA;५८८. यक्खस्स वचोति पेतस्स वचनं, तस्स, भन्ते, पेतस्स वचनेन एवमकासिन्ति दस्सेति।&lt;br&gt;&#xA;५९०. धम्मानीति पुब्बे कतं पापकम्मं अभिभवितुं समत्थे पुञ्ञधम्मे। कम्मं सिया अञ्ञत्र वेदनीयन्ति यं तस्मिं पापकम्मे उपपज्जवेदनीयं, तं अहोसिकम्मं नाम होति। यं पन अपरपरियायवेदनीयं, तं अञ्ञत्र अपरपरियाये वेदयितब्बफलं होति सति संसारप्पवत्तियन्ति अत्थो।&lt;br&gt;&#xA;५९३. इमञ्चाति अत्तना वुच्चमानं ताय आसन्नं पच्चक्खं वाति कत्वा वुत्तम्। अरियं अट्ठङ्गवरेनुपेतन्ति परिसुद्धट्ठेन अरियं, पाणातिपातावेरमणिआदीहि अट्ठहि अङ्गेहि उपेतं युत्तं उत्तमं उपोसथसीलम्। कुसलन्ति अनवज्जम्। सुखुद्रयन्ति सुखविपाकम्।&lt;br&gt;&#xA;५९५. सदा पुञ्ञं पवड्ढतीति सकिदेव पुञ्ञं कत्वा ‘‘अलमेत्तावता’’ति अपरितुट्ठो हुत्वा अपरापरं सुचरितं पूरेन्तस्स सब्बकालं पुञ्ञं अभिवड्ढति, अपरापरं वा सुचरितं पूरेन्तस्स पुञ्ञसङ्खातं पुञ्ञफलं उपरूपरि वड्ढति परिपूरेतीति अत्थो।&lt;br&gt;&#xA;५९७. एवं थेरेन वुत्ते राजा अपायदुक्खतो उत्रस्तचित्तो रतनत्तये पुञ्ञधम्मे च अभिवड्ढमानपसादो ततो पट्ठाय सरणानि सीलानि च समादियन्तो ‘‘अज्जेव बुद्धं सरणं उपेमी’’तिआदिमाह।&lt;br&gt;&#xA;६०१. तत्थ एतादिसोति एदिसो यथावुत्तरूपो। वेसालियं अञ्ञतरो उपासकोति वेसालियं अनेकसहस्सेसु उपासकेसु अञ्ञतरो उपासको हुत्वा। सद्धोतिआदि कल्याणमित्तसन्निस्सयेन तस्स पुरिमभावतो अञ्ञादिसतं दस्सेतुं वुत्तम्। पुब्बे हि सो अस्सद्धो कक्खळो भिक्खूनं अक्कोसकारको सङ्घस्स च अनुपट्ठाको अहोसि। इदानि पन सद्धो मुदुको हुत्वा भिक्खुसङ्घञ्च सक्कच्चं तदा उपट्ठहीति। तत्त कारकरोति उपकारकारी।&lt;br&gt;&#xA;६०२. उभोपीति द्वेपि सूलावुतो राजा च। सामञ्ञफलानि अज्झगुन्ति यथारहं सामञ्ञफलानि अधिगच्छिंसु। तयिदं यथारहं दस्सेतुं ‘‘सूलावुतो अग्गफलं अफस्सयि, फलं कनिट्ठं पन अम्बसक्करो’’ति वुत्तम्। तत्थ फलं कनिट्ठन्ति सोतापत्तिफलं सन्धायाह। यं पनेत्थ अत्थतो अविभत्तं, तं सुविञ्ञेय्यमेव।&lt;br&gt;&#xA;एवं रञ्ञा पेतेन अत्तना च वुत्तमत्थं आयस्मा कप्पितको सत्थारं वन्दितुं सावत्थिं गतो भगवतो आरोचेसि । सत्था तमत्थं अट्ठुप्पत्तिं कत्वा सम्पत्तपरिसाय धम्मं देसेसि। सा देसना महाजनस्स सात्थिका अहोसीति।&lt;br&gt;&#xA;अम्बसक्करपेतवत्थुवण्णना निट्ठिता।&lt;/p&gt;</description>
    </item>
  </channel>
</rss>
