<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;२० जातक-अट्ठकथा-७ on पाळिषु विश्वासटिप्पणयो</title>
    <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/20_jAtaka-aTThakathA-7/</link>
    <description>Recent content in &#43;२० जातक-अट्ठकथा-७ on पाळिषु विश्वासटिप्पणयो</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/pALi/02_aTThakathA/02_suttapiTaka/05_khuddakanikAya/20_jAtaka-aTThakathA-7/index.xml" rel="self" type="application/rss+xml" />
    <item>
      <title>२२. महानिपातो</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/20_jAtaka-aTThakathA-7/22_mahAnipAto/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/20_jAtaka-aTThakathA-7/22_mahAnipAto/</guid>
      <description>&lt;p&gt;॥ नमो तस्स भगवतो अरहतो सम्मासम्बुद्धस्स॥&lt;br&gt;&#xA;खुद्दकनिकाये&lt;br&gt;&#xA;जातक-अट्ठकथा&lt;br&gt;&#xA;(सत्तमो भागो)&lt;br&gt;&#xA;२२. महानिपातो&lt;/p&gt;&#xA;&lt;p&gt;[५४३] ६. भूरिदत्तजातकवण्णना&lt;/p&gt;&#xA;&lt;h2 id=&#34;नगरकणडम&#34;&gt;नगरकण्डम्&lt;/h2&gt;&#xA;&lt;p&gt;यं किञ्चि रतनं अत्थीति इदं सत्था सावत्थिं उपनिस्साय जेतवने विहरन्तो उपोसथिके उपासके आरब्भ कथेसि। ते किर उपोसथदिवसे पातोव उपोसथं अधिट्ठाय दानं दत्वा पच्छाभत्तं गन्धमालादिहत्था जेतवनं गन्त्वा धम्मस्सवनवेलाय एकमन्तं निसीदिंसु। सत्था धम्मसभं आगन्त्वा अलङ्कतबुद्धासने निसीदित्वा भिक्खुसङ्घं ओलोकेत्वा भिक्खुआदीसु पन ये आरब्भ धम्मकथा समुट्ठाति, तेहि सद्धिं तथागता सल्लपन्ति, तस्मा अज्ज उपासके आरब्भ पुब्बचरियप्पटिसंयुत्ता धम्मकथा समुट्ठहिस्सतीति ञत्वा उपासकेहि सद्धिं सल्लपन्तो ‘‘उपोसथिकत्थ, उपासका’’ति उपासके पुच्छित्वा ‘‘आम, भन्ते’’ति वुत्ते ‘‘साधु, उपासका, कल्याणं वो कतं, अपिच अनच्छरियं खो पनेतं, यं तुम्हे मादिसं बुद्धं ओवाददायकं आचरियं लभन्ता उपोसथं करेय्याथ। पोराणपण्डिता पन अनाचरियकापि महन्तं यसं पहाय उपोसथं करिंसुयेवा’’ति वत्वा तेहि याचितो अतीतं आहरि।&lt;br&gt;&#xA;अतीते बाराणसियं ब्रह्मदत्तो नाम राजा रज्जं कारेन्तो पुत्तस्स उपरज्जं दत्वा तस्स महन्तं यसं दिस्वा ‘‘रज्जम्पि मे गण्हेय्या’’ति उप्पन्नासङ्को ‘‘तात, त्वं इतो निक्खमित्वा यत्थ ते रुच्चति, तत्थ वसित्वा मम अच्चयेन कुलसन्तकं रज्जं गण्हाही’’ति आह। सो ‘‘साधू’’ति सम्पटिच्छित्वा पितरं वन्दित्वा निक्खमित्वा अनुपुब्बेन यमुनं गन्त्वा यमुनाय च समुद्दस्स च पब्बतस्स च अन्तरे पण्णसालं मापेत्वा वनमूलफलाहारो पटिवसति। तदा समुद्दस्स हेट्ठिमे नागभवने एका मतपतिका नागमाणविका अञ्ञासं सपतिकानं यसं ओलोकेत्वा किलेसं निस्साय नागभवना निक्खमित्वा समुद्दतीरे विचरन्ती राजपुत्तस्स पदवलञ्जं दिस्वा पदानुसारेन गन्त्वा तं पण्णसालं अद्दस। तदा राजपुत्तो फलाफलत्थाय गतो होति। सा पण्णसालं पविसित्वा कट्ठत्थरणञ्चेव सेसपरिक्खारे च दिस्वा चिन्तेसि ‘‘इदं एकस्स पब्बजितस्स वसनट्ठानं, वीमंसिस्सामि नं ‘सद्धाय पब्बजितो नु खो नो’ति, सचे हि सद्धाय पब्बजितो भविस्सति नेक्खम्माधिमुत्तो, न मे अलङ्कतसयनं सादियिस्सति। सचे कामाभिरतो भविस्सति, न सद्धापब्बजितो, मम सयनस्मिंयेव निपज्जिस्सति। अथ नं गहेत्वा अत्तनो सामिकं कत्वा इधेव वसिस्सामी’’ति। सा नागभवनं गन्त्वा दिब्बपुप्फानि चेव दिब्बगन्धे च आहरित्वा दिब्बपुप्फसयनं सज्जेत्वा पण्णसालायं पुप्फूपहारं कत्वा गन्धचुण्णं विकिरित्वा पण्णसालं अलङ्करित्वा नागभवनमेव गता।&lt;br&gt;&#xA;राजपुत्तो सायन्हसमयं आगन्त्वा पण्णसालं पविट्ठो तं पवत्तिं दिस्वा ‘‘केन नु खो इमं सयनं सज्जित’’न्ति फलाफलं परिभुञ्जित्वा ‘‘अहो सुगन्धानि पुप्फानि, मनापं वत कत्वा सयनं पञ्ञत्त’’न्ति न सद्धापब्बजितभावेन सोमनस्सजातो पुप्फसयने परिवत्तित्वा निपन्नो निद्दं ओक्कमित्वा पुनदिवसे सूरियुग्गमने उट्ठाय पण्णसालं असम्मज्जित्वा फलाफलत्थाय अगमासि। नागमाणविका तस्मिं खणे आगन्त्वा मिलातानि पुप्फानि दिस्वा ‘‘कामाधिमुत्तो एस, न सद्धापब्बजितो, सक्का नं गण्हितु’’न्ति ञत्वा पुराणपुप्फानि नीहरित्वा अञ्ञानि पुप्फानि आहरित्वा तथेव नवपुप्फसयनं सज्जेत्वा पण्णसालं अलङ्करित्वा चङ्कमे पुप्फानि विकिरित्वा नागभवनमेव गता। सो तं दिवसम्पि पुप्फसयने सयित्वा पुनदिवसे चिन्तेसि ‘‘को नु खो इमं पण्णसालं अलङ्करोती’’ति? सो फलाफलत्थाय अगन्त्वा पण्णसालतो अविदूरे पटिच्छन्नो अट्ठासि। इतरापि बहू गन्धे चेव पुप्फानि च आदाय अस्समपदं अगमासि। राजपुत्तो उत्तमरूपधरं नागमाणविकं दिस्वाव पटिबद्धचित्तो अत्तानं अदस्सेत्वा तस्सा पण्णसालं पविसित्वा सयनं सज्जनकाले पविसित्वा ‘‘कासि त्व’’न्ति पुच्छि। ‘‘अहं नागमाणविका, सामी’’ति। ‘‘ससामिका अस्सामिकासी’’ति। ‘‘सामि, अहं पुब्बे ससामिका, इदानि पन अस्सामिका विधवा’’। ‘‘त्वं पन कत्थ वासिकोसी’’ति? ‘‘अहं बाराणसिरञ्ञो पुत्तो ब्रह्मदत्तकुमारो नाम’’। ‘‘त्वं नागभवनं पहाय कस्मा इध विचरसी’’ति? ‘‘सामि, अहं तत्थ ससामिकानं नागमाणविकानं यसं ओलोकेत्वा किलेसं निस्साय उक्कण्ठित्वा ततो निक्खमित्वा सामिकं परियेसन्ती विचरामी’’ति। ‘‘तेन हि भद्दे, साधु, अहम्पि न सद्धाय पब्बजितो, पितरा पन मे नीहरितत्ता इध वसामि, त्वं मा चिन्तयि, अहं ते सामिको भविस्सामि, उभोपि इध समग्गवासं वसिस्सामा’’ति। सा ‘‘साधू’’ति सम्पटिच्छि। ततो पट्ठाय ते उभोपि तत्थेव समग्गवासं वसिंसु। सा अत्तनो आनुभावेन महारहं गेहं मापेत्वा महारहं पल्लङ्कं आहरित्वा सयनं पञ्ञपेसि। ततो पट्ठाय मूलफलाफलं न खादि, दिब्बअन्नपानमेव भुञ्जित्वा जीविकं कप्पेसि।&lt;br&gt;&#xA;अपरभागे नागमाणविका गब्भं पटिलभित्वा पुत्तं विजायि, सागरतीरे जातत्ता तस्स ‘‘सागरब्रह्मदत्तो’’ति नामं करिंसु। तस्स पदसा गमनकाले नागमाणविका धीतरं विजायि, तस्सा समुद्दतीरे जातत्ता ‘‘समुद्दजा’’ति नामं करिंसु। अथेको बाराणसिवासिको वनचरको तं ठानं पत्वा कतपटिसन्थारो राजपुत्तं सञ्जानित्वा कतिपाहं तत्थ वसित्वा ‘‘देव, अहं तुम्हाकं इध वसनभावं राजकुलस्स आरोचेस्सामी’’ति तं वन्दित्वा निक्खमित्वा नगरं अगमासि। तदा राजा कालमकासि। अमच्चा तस्स सरीरकिच्चं कत्वा सत्तमे दिवसे सन्निपतित्वा ‘‘अराजकं रज्जं नाम न सण्ठाति, राजपुत्तस्स वसनट्ठानं वा अत्थिभावं वा न जानाम, फुस्सरथं विस्सज्जेत्वा राजानं गण्हिस्सामा’’ति मन्तयिंसु। तस्मिं खणे वनचरको नगरं पत्वा तं कथं सुत्वा अमच्चानं सन्तिकं गन्त्वा ‘‘अहं राजपुत्तस्स सन्तिके तयो चत्तारो दिवसे वसित्वा आगतोम्ही’’ति तं पवत्तिं आचिक्खि। अमच्चा तस्स सक्कारं कत्वा तेन मग्गनायकेन सद्धिं तत्थ गन्त्वा कतपटिसन्थारा रञ्ञो कालकतभावं आरोचेत्वा ‘‘देव, रज्जं पटिपज्जाही’’ति आहंसु।&lt;br&gt;&#xA;सो ‘‘नागमाणविकाय चित्तं जानिस्सामी’’ति तं उपसङ्कमित्वा ‘‘भद्दे, पिता मे कालकतो, अमच्चा मय्हं छत्तं उस्सापेतुं आगता, गच्छाम, भद्दे, उभोपि द्वादसयोजनिकाय बाराणसिया रज्जं कारेस्साम, त्वं सोळसन्नं इत्थिसहस्सानं जेट्ठिका भविस्ससी’’ति आह। ‘‘सामि, न सक्का मया गन्तु’’न्ति। ‘‘किंकारणा’’ति? ‘‘मयं घोरविसा खिप्पकोपा अप्पमत्तकेनपि कुज्झाम, सपत्तिरोसो च नाम भारियो। सचाहं किञ्चि दिस्वा वा सुत्वा वा कुद्धा ओलोकेस्सामि, भस्मामुट्ठि विय विप्पकिरिस्सति। इमिना कारणेन न सक्का मया गन्तु’’न्ति। राजपुत्तो पुनदिवसेपि याचतेव। अथ नं सा एवमाह – ‘‘अहं ताव केनचि परियायेन न गमिस्सामि, इमे पन मे पुत्ता नागकुमारा तव सम्भवेन जातत्ता मनुस्सजातिका। सचे ते मयि सिनेहो अत्थि, इमेसु अप्पमत्तो भव। इमे खो पन उदकबीजका सुखुमाला मग्गं गच्छन्ता वातातपेन किलमित्वा मरेय्युं, तस्मा एकं नावं खणापेत्वा उदकस्स पूरापेत्वा ताय द्वे पुत्तके उदककीळं कीळापेत्वा नगरेपि अन्तोवत्थुस्मिंयेव पोक्खरणिंकारेय्यासि, एवं ते न किलमिस्सन्ती’’ति।&lt;br&gt;&#xA;सा एवञ्च पन वत्वा राजपुत्तं वन्दित्वा पदक्खिणं कत्वा पुत्तके आलिङ्गित्वा थनन्तरे निपज्जापेत्वा सीसे चुम्बित्वा राजपुत्तस्स निय्यादेत्वा रोदित्वा कन्दित्वा तत्थेव अन्तरधायित्वा नागभवनं अगमासि। राजपुत्तोपि दोमनस्सप्पत्तो अस्सुपुण्णेहि नेत्तेहि निवेसना निक्खमित्वा अक्खीनि पुञ्छित्वा अमच्चे उपसङ्कमि। ते तं तत्थेव अभिसिञ्चित्वा ‘‘देव, अम्हाकं नगरं गच्छामा’’ति वदिंसु। तेन हि सीघं नावं खणित्वा सकटं आरोपेत्वा उदकस्स पूरेत्वा उदकपिट्ठे वण्णगन्धसम्पन्नानि नानापुप्फानि विकिरथ, मम पुत्ता उदकबीजका, ते तत्थ कीळन्ता सुखं गमिस्सन्ती’’ति। अमच्चा तथा करिंसु। राजा बाराणसिं पत्वा अलङ्कतनगरं पविसित्वा सोळससहस्साहि नाटकित्थीहि अमच्चादीहि च परिवुतो महातले निसीदित्वा सत्ताहं महापानं पिवित्वा पुत्तानं अत्थाय पोक्खरणिं कारेसि। ते निबद्धं तत्थ कीळिंसु।&lt;br&gt;&#xA;अथेकदिवसं पोक्खरणियं उदके पवेसियमाने एको कच्छपो पविसित्वा निक्खमनट्ठानं अपस्सन्तो पोक्खरणितले निपज्जित्वा दारकानं कीळनकाले उदकतो उट्ठाय सीसं नीहरित्वा ते ओलोकेत्वा पुन उदके निमुज्जि। ते तं दिस्वा भीता पितु सन्तिकं गन्त्वा ‘‘तात, पोक्खरणियं एको यक्खो अम्हे तासेती’’ति आहंसु। राजा ‘‘गच्छथ नं गण्हथा’’ति पुरिसे आणापेसि। ते जालं खिपित्वा कच्छपं आदाय रञ्ञो दस्सेसुम्। कुमारा तं दिस्वा ‘‘एस, तात, पिसाचो’’ति विरविंसु। राजा पुत्तसिनेहेन कच्छपस्स कुज्झित्वा ‘‘गच्छथस्स कम्मकारणं करोथा’’ति आणापेसि। तत्र एकच्चे ‘‘अयं राजवेरिको, एतं उदुक्खले मुसलेहि चुण्णविचुण्णं कातुं वट्टती’’ति आहंसु, एकच्चे ‘‘तीहि पाकेहि पचित्वा खादितुं’’, एकच्चे ‘‘अङ्गारेसु उत्तापेतुं,’’ एकच्चे ‘‘अन्तोकटाहेयेव नं पचितुं वट्टती’’ति आहंसु। एको पन उदकभीरुको अमच्चो ‘‘इमं यमुनाय आवट्टे खिपितुं वट्टति, सो तत्थ महाविनासं पापुणिस्सति। एवरूपा हिस्स कम्मकारणा नत्थी’’ति आह। कच्छपो तस्स कथं सुत्वा सीसं नीहरित्वा एवमाह – ‘‘अम्भो, किं ते मया अपराधो कतो, केन मं एवरूपं कम्मकारणं विचारेसि। मया हि सक्का इतरा कम्मकारणा सहितुं, अयं पन अतिकक्खळो, मा एवं अवचा’’ति। तं सुत्वा राजा ‘‘इमं एतदेव कारेतुं वट्टती’’ति यमुनाय आवट्टे खिपापेसि। पुरिसो तथा अकासि। सो एकं नागभवनगामिं उदकवाहं पत्वा नागभवनं अगमासि।&lt;br&gt;&#xA;अथ नं तस्मिं उदकवाहे कीळन्ता धतरट्ठनागरञ्ञो पुत्ता नागमाणवका दिस्वा ‘‘गण्हथ नं दास’’न्ति आहंसु। सो चिन्तेसि ‘‘अहं बाराणसिरञ्ञो हत्था मुच्चित्वा एवरूपानं फरुसानं नागानं हत्थं पत्तो, केन नु खो उपायेन मुच्चेय्य’’न्ति। सो ‘‘अत्थेसो उपायो’’ति मुसावादं कत्वा ‘‘तुम्हे धतरट्ठस्स नागरञ्ञो सन्तका हुत्वा कस्मा एवं वदेथ, अहं चित्तचूळो नाम कच्छपो बाराणसिरञ्ञो दूतो, धतरट्ठस्स सन्तिकं आगतो, अम्हाकं राजा धतरट्ठस्स धीतरं दातुकामो मं पहिणि, तस्स मं दस्सेथा’’ति आह। ते सोमनस्सजाता तं आदाय रञ्ञो सन्तिकं गन्त्वा तमत्थं आरोचेसुम्। राजा ‘‘आनेथ न’’न्ति तं पक्कोसापेत्वा दिस्वाव अनत्तमनो हुत्वा ‘‘एवं लामकसरीरो दूतकम्मं कातुं न सक्कोती’’ति आह। तं सुत्वा कच्छपो ‘‘किं पन, महाराज, दूतेहि नाम तालप्पमाणेहि भवितब्बं, सरीरञ्हि खुद्दकं वा महन्तं वा अप्पमाणं, गतगतट्ठाने कम्मनिप्फादनमेव पमाणम्। महाराज, अम्हाकं रञ्ञो बहू दूता। थले कम्मं मनुस्सा करोन्ति, आकासे पक्खिनो, उदके अहमेव। अहञ्हि चित्तचूळो नाम कच्छपो ठानन्तरप्पत्तो राजवल्लभो, मा मं परिभासथा’’ति अत्तनो गुणं वण्णेसि। अथ नं धतरट्ठो पुच्छि ‘‘केन पनत्थेन रञ्ञा पेसितोसी’’ति। महाराज, राजा मं एवमाह ‘‘मया सकलजम्बुदीपे राजूहि सद्धिं मित्तधम्मो कतो, इदानि धतरट्ठेन नागरञ्ञा सद्धिं मित्तधम्मं कातुं मम धीतरं समुद्दजं दम्मी’’ति वत्वा मं पहिणि। ‘‘तुम्हे पपञ्चं अकत्वा मया सद्धिंयेव पुरिसं पेसेत्वा दिवसं ववत्थपेत्वा दारिकं गण्हथा’’ति। सो तुस्सित्वा तस्स सक्कारं कत्वा तेन सद्धिं चत्तारो नागमाणवके पेसेसि ‘‘गच्छथ, रञ्ञो वचनं सुत्वा दिवसं ववत्थपेत्वा एथा’’ति। ते ‘‘साधू’’ति वत्वा कच्छपं गहेत्वा नागभवना निक्खमिंसु।&lt;br&gt;&#xA;कच्छपो यमुनाय बाराणसिया च अन्तरे एकं पदुमसरं दिस्वा एकेनुपायेन पलायितुकामो एवमाह – ‘‘भो नागमाणवका, अम्हाकं राजा पुत्तदारा चस्स मं उदके गोचरत्ता राजनिवेसनं आगतं दिस्वाव पदुमानि नो देहि, भिसमूलानि देहीति याचन्ति। अहं तेसं अत्थाय तानि गण्हिस्सामि, एत्थ मं विस्सज्जेत्वा मं अपस्सन्तापि पुरेतरं रञ्ञो सन्तिकं गच्छथ, अहं वो तत्थेव पस्सिस्सामी’’ति। ते तस्स सद्दहित्वा तं विस्सज्जेसुम्। सो तत्थ एकमन्ते निलीयि। इतरेपि नं अदिस्वा ‘‘रञ्ञो सन्तिकं गतो भविस्सती’’ति माणवकवण्णेन राजानं उपसङ्कमिंसु। राजा पटिसन्थारं कत्वा ‘‘कुतो आगतत्था’’ति पुच्छि। ‘‘धतरट्ठस्स सन्तिका, महाराजा’’ति। ‘‘किंकारणा इधागता’’ति? ‘‘महाराज, मयं तस्स दूता, धतरट्ठो वो आरोग्यं पुच्छति। सचे यं वो इच्छथ, तं नो वदेथ। तुम्हाकं किर धीतरं समुद्दजं अम्हाकं रञ्ञो पादपरिचारिकं कत्वा देथा’’ति इममत्थं पकासेन्ता पठमं गाथमाहंसु –&lt;br&gt;&#xA;७८४.&lt;br&gt;&#xA;‘‘यं किञ्चि रतनं अत्थि, धतरट्ठनिवेसने।&lt;br&gt;&#xA;सब्बानि ते उपयन्तु, धीतरं देहि राजिनो’’ति॥&lt;br&gt;&#xA;तत्थ सब्बानि ते उपयन्तूति तस्स निवेसने सब्बानि रतनानि तव निवेसनं उपगच्छन्तु।&lt;br&gt;&#xA;तं सुत्वा राजा दुतियं गाथमाह –&lt;br&gt;&#xA;७८५.&lt;br&gt;&#xA;‘‘न नो विवाहो नागेहि, कतपुब्बो कुदाचनम्।&lt;br&gt;&#xA;तं विवाहं असंयुत्तं, कथं अम्हे करोमसे’’ति॥&lt;br&gt;&#xA;तत्थ असंयुत्तन्ति अयुत्तं तिरच्छानेहि सद्धिं संसग्गं अननुच्छविकम्। अम्हेति अम्हे मनुस्सजातिका समाना कथं तिरच्छानगतसम्बन्धं करोमाति।&lt;br&gt;&#xA;तं सुत्वा नागमाणवका ‘‘सचे ते धतरट्ठेन सद्धिं सम्बन्धो अननुच्छविको, अथ कस्मा अत्तनो उपट्ठाकं चित्तचूळं नाम कच्छपं ‘समुद्दजं नाम ते धीतरं दम्मी’ति अम्हाकं रञ्ञो पेसेसि? एवं पेसेत्वा इदानि ते अम्हाकं राजानं परिभवं करोन्तस्स कत्तब्बयुत्तकं मयं जानिस्साम। मयञ्हि नागमाणवका’’ति वत्वा राजानं तज्जेन्ता द्वे गाथा अभासिंसु –&lt;br&gt;&#xA;७८६.&lt;br&gt;&#xA;‘‘जीवितं नून ते चत्तं, रट्ठं वा मनुजाधिप।&lt;br&gt;&#xA;न हि नागे कुपितम्हि, चिरं जीवन्ति तादिसा॥&lt;br&gt;&#xA;७८७.&lt;br&gt;&#xA;‘‘यो त्वं देव मनुस्सोसि, इद्धिमन्तं अनिद्धिमा।&lt;br&gt;&#xA;वरुणस्स नियं पुत्तं, यामुनं अतिमञ्ञसी’’ति॥&lt;br&gt;&#xA;तत्थ रट्ठं वाति एकंसेन तया जीवितं वा रट्ठं वा चत्तम्। तादिसाति तुम्हादिसा एवं महानुभावे नागे कुपिते चिरं जीवितुं न सक्कोन्ति, अन्तराव अन्तरधायन्ति। यो त्वं, देव, मनुस्सोसीति देव, यो त्वं मनुस्सो समानो। वरुणस्साति वरुणनागराजस्स। नियं पुत्तन्ति अज्झत्तिकपुत्तम्। यामुनन्ति यमुनाय हेट्ठा जातम्।&lt;br&gt;&#xA;ततो राजा द्वे गाथा अभासि –&lt;br&gt;&#xA;७८८.&lt;br&gt;&#xA;‘‘नातिमञ्ञामि राजानं, धतरट्ठं यसस्सिनम्।&lt;br&gt;&#xA;धतरट्ठो हि नागानं, बहूनमपि इस्सरो॥&lt;br&gt;&#xA;७८९.&lt;br&gt;&#xA;‘‘अहि महानुभावोपि, न मे धीतरमारहो।&lt;br&gt;&#xA;खत्तियो च विदेहानं, अभिजाता समुद्दजा’’ति॥&lt;br&gt;&#xA;तत्थ बहूनमपीति पञ्चयोजनसतिकस्स नागभवनस्स इस्सरभावं सन्धायेवमाह। न मे धीतरमारहोति एवं महानुभावोपि पन सो अहिजातिकत्ता मम धीतरं अरहो न होति। ‘‘खत्तियो च विदेहान’’न्ति इदं मातिपक्खे ञातके दस्सेन्तो आह। समुद्दजाति सो च विदेहराजपुत्तो मम धीता समुद्दजा चाति उभोपि अभिजाता। ते अञ्ञमञ्ञं संवासं अरहन्ति। न हेसा मण्डूकभक्खस्स सप्पस्स अनुच्छविकाति आह।&lt;br&gt;&#xA;नागमाणवका तं तत्थेव नासावातेन मारेतुकामा हुत्वापि ‘‘अम्हाकं दिवसं ववत्थापनत्थाय पेसिता, इमं मारेत्वा गन्तुं न युत्तं, गन्त्वा रञ्ञो आचिक्खित्वा जानिस्सामा’’ति तत्थेव अन्तरहिता ‘‘किं, ताता, लद्धा वो राजधीता’’ति रञ्ञा पुच्छिता कुज्झित्वा ‘‘किं, देव, अम्हे अकारणा यत्थ वा तत्थ वा पेसेसि। सचेपि मारेतुकामो, इधेव नो मारेहि। सो तुम्हे अक्कोसति परिभासति, अत्तनो धीतरं जातिमानेन उक्खिपती’’ति तेन वुत्तञ्च अवुत्तञ्च वत्वा रञ्ञो कोधं उप्पादयिंसु। सो अत्तनो परिसं सन्निपातेतुं आणापेन्तो आह –&lt;br&gt;&#xA;७९०.&lt;br&gt;&#xA;‘‘कम्बलस्सतरा उट्ठेन्तु, सब्बे नागे निवेदय।&lt;br&gt;&#xA;बाराणसिं पवज्जन्तु, मा च कञ्चि विहेठयु’’न्ति॥&lt;br&gt;&#xA;तत्थ कम्बलस्सतरा उट्ठेन्तूति कम्बलस्सतरा नाम तस्स मातुपक्खिका सिनेरुपादे वसननागा, ते च उट्ठहन्तु। अञ्ञे च चतूसु दिसासु अनुदिसासु यत्तका वा मय्हं वचनकरा, ते सब्बे नागे निवेदय, गन्त्वा जानापेथ, खिप्पं किर सन्निपातेथाति आणापेन्तो एवमाह। ततो सब्बेहेव सीघं सन्निपतितेहि ‘‘किं करोम, देवा’’ति वुत्ते ‘‘सब्बेपि ते नागा बाराणसिं पवज्जन्तू’’ति आह। ‘‘तत्थ गन्त्वा किं कातब्बं, देव, तं नासावातप्पहारेन भस्मं करोमा’’ति च वुत्ते राजधीतरि पटिबद्धचित्तताय तस्सा विनासं अनिच्छन्तो ‘‘मा च कञ्चि विहेठयु’’न्ति आह, तुम्हेसु कोचि कञ्चि मा विहेठयाति अत्थो। अयमेव वा पाठो।&lt;br&gt;&#xA;अथ नं नागा ‘‘सचे कोचि मनुस्सो न विहेठेतब्बो, तत्थ गन्त्वा किं करिस्सामा’’ति आहंसु। अथ ने ‘‘इदञ्चिदञ्च करोथ, अहम्पि इदं नाम करिस्सामी’’ति आचिक्खन्तो गाथाद्वयमाह –&lt;br&gt;&#xA;७९१.&lt;br&gt;&#xA;‘‘निवेसनेसु सोब्भेसु, रथिया चच्चरेसु च।&lt;br&gt;&#xA;रुक्खग्गेसु च लम्बन्तु, वितता तोरणेसु च॥&lt;br&gt;&#xA;७९२.&lt;br&gt;&#xA;‘‘अहम्पि सब्बसेतेन, महता सुमहं पुरम्।&lt;br&gt;&#xA;परिक्खिपिस्सं भोगेहि, कासीनं जनयं भय’’न्ति॥&lt;br&gt;&#xA;तत्थ सोब्भेसूति पोक्खरणीसु। रथियाति रथिकाय। वितताति विततसरीरा महासरीरा हुत्वा एतेसु चेव निवेसनादीसु द्वारतोरणेसु च ओलम्बन्तु, एत्तकं नागा करोन्तु, करोन्ता च निवेसने ताव मञ्चपीठानं हेट्ठा च उपरि च अन्तोगब्भबहिगब्भादीसु च पोक्खरणियं उदकपिट्ठे रथिकादीनं पस्सेसु चेव थलेसु च महन्तानि सरीरानि मापेत्वा महन्ते फणे कत्वा कम्मारगग्गरी विय धममाना ‘‘सुसू’’ति सद्दं करोन्ता ओलम्बथ च निपज्जथ च। अत्तानं पन तरुणदारकानं जराजिण्णानं गब्भिनित्थीनं समुद्दजाय चाति इमेसं चतुन्नं मा दस्सयित्थ। अहम्पि सब्बसेतेन महन्तेन सरीरेन गन्त्वा सुमहन्तं कासिपुरं सत्तक्खत्तुं भोगेहि परिक्खिपिस्सं, महन्तेन फणेन नं छादेत्वा एकन्धकारं कत्वा कासीनं भयं जनयन्तो ‘‘सुसू’’ति सद्दं मुञ्चिस्सामीति।&lt;br&gt;&#xA;अथ सब्बे नागा तथा अकंसु। तमत्थं पकासेन्तो सत्था आह –&lt;br&gt;&#xA;७९३.&lt;br&gt;&#xA;‘‘तस्स तं वचनं सुत्वा, उरगानेकवण्णिनो।&lt;br&gt;&#xA;बाराणसिं पवज्जिंसु, न च कञ्चि विहेठयुं॥&lt;br&gt;&#xA;७९४.&lt;br&gt;&#xA;‘‘निवेसनेसु सोब्भेसु, रथिया चच्चरेसु च।&lt;br&gt;&#xA;रुक्खग्गेसु च लम्बिंसु, वितता तोरणेसु च॥&lt;br&gt;&#xA;७९५.&lt;br&gt;&#xA;‘‘तेसु दिस्वान लम्बन्ते, पुथू कन्दिंसु नारियो।&lt;br&gt;&#xA;नागे सोण्डिकते दिस्वा, पस्ससन्ते मुहुं मुहुं॥&lt;br&gt;&#xA;७९६.&lt;br&gt;&#xA;‘‘बाराणसी पब्यथिता, आतुरा समपज्जथ।&lt;br&gt;&#xA;बाहा पग्गय्ह पक्कन्दुं, धीतरं देहि राजिनो’’ति॥&lt;br&gt;&#xA;तत्थ अनेकवण्णिनोति नीलादिवसेन अनेकवण्णा। एवरूपानि हि ते रूपानि मापयिंसु। पवज्जिंसूति अड्ढरत्तसमये पविसिंसु। लम्बिंसूति धतरट्ठेन वुत्तनियामेनेव ते सब्बेसु ठानेसु मनुस्सानं सञ्चारं पच्छिन्दित्वा ओलम्बिंसु। दूता हुत्वा आगता पन चत्तारो नागमाणवका रञो सयनस्स चत्तारो पादे परिक्खिपित्वा उपरिसीसे महन्ते फणे कत्वा तुण्डेहि सीसं पहरन्ता विय दाठा विवरित्वा पस्ससन्ता अट्ठंसु। धतरट्ठोपि अत्तना वुत्तनियामेन नगरं पटिच्छादेसि। पबुज्झमाना पुरिसा यतो यतो हत्थं वा पादं वा पसारेन्ति, तत्थ तत्थ सप्पे छुपित्वा ‘‘सप्पो, सप्पो’’ति विरवन्ति। पुथू कन्दिंसूति येसु गेहेसु दीपा जलन्ति, तेसु इत्थियो पबुद्धा द्वारतोरणगोपानसियो ओलोकेत्वा ओलम्बन्ते नागे दिस्वा बहू एकप्पहारेनेव कन्दिंसु। एवं सकलनगरं एककोलाहलं अहोसि। सोण्डिकतेति कतफणे।&lt;br&gt;&#xA;पक्कन्दुन्ति विभाताय रत्तिया नागानं अस्सासवातेन सकलनगरे राजनिवेसने च उप्पातियमाने विय भीता मनुस्सा ‘‘नागराजानो किस्स नो विहेठथा’’ति वत्वा तुम्हाकं राजा ‘‘धीतरं दस्सामी’’ति धतरट्ठस्स दूतं पेसेत्वा पुन तस्स दूतेहि आगन्त्वा ‘‘देही’’ति वुत्तो अम्हाकं राजानं अक्कोसति परिभासति। ‘‘सचे अम्हाकं रञ्ञो धीतरं न दस्सति, सकलनगरस्स जीवितं नत्थी’’ति वुत्ते ‘‘तेन हि नो , सामि, ओकासं देथ, मयं गन्त्वा राजानं याचिस्सामा’’ति याचन्ता ओकासं लभित्वा राजद्वारं गन्त्वा महन्तेन रवेन पक्कन्तिंसु। भरियायोपिस्स अत्तनो अत्तनो गब्भेसु निपन्नकाव ‘‘देव, धीतरं धतरट्ठरञ्ञो देही’’ति एकप्पहारेन कन्दिंसु। तेपि चत्तारो नागमाणवका ‘‘देही’’ति तुण्हेहि सीसं पहरन्ता विय दाठा विवरित्वा पस्ससन्ता अट्ठंसु।&lt;br&gt;&#xA;सो निपन्नकोव नगरवासीनञ्च अत्तनो च भरियानं परिदेवितसद्दं सुत्वा चतूहि च नागमाणवकेहि तज्जितत्ता मरणभयभीतो ‘‘मम धीतरं समुद्दजं धतरट्ठस्स दम्मी’’ति तिक्खत्तुं अवच। तं सुत्वा सब्बेपि नागराजानो तिगावुतमत्तं पटिक्कमित्वा देवनगरं विय एकं नगरं मापेत्वा तत्थ ठिता ‘‘धीतरं किर नो पेसेतू’’ति पण्णाकारं पहिणिंसु। राजा तेहि आभतं पण्णाकारं गहेत्वा ‘‘तुम्हे गच्छथ, अहं धीतरं अमच्चानं हत्थे पहिणिस्सामी’’ति ते उय्योजेत्वा धीतरं पक्कोसापेत्वा उपरिपासादं आरोपेत्वा सीहपञ्जरं विवरित्वा ‘‘अम्म, पस्सेतं अलङ्कतनगरं, त्वं एत्थ एतस्स रञ्ञो अग्गमहेसी भविस्ससि, न दूरे इतो तं नगरं, उक्कण्ठितकालेयेव इध आगन्तुं सक्का, एत्थ गन्तब्ब’’न्ति सञ्ञापेत्वा सीसं न्हापेत्वा सब्बालङ्कारेहि अलङ्करित्वा पटिच्छन्नयोग्गे निसीदापेत्वा अमच्चानं हत्थे दत्वा पाहेसि। नागराजानो पच्चुग्गमनं कत्वा महासक्कारं करिंसु। अमच्चा नगरं पविसित्वा तं तस्स दत्वा बहुं धनं आदाय निवत्तिंसु। ते राजधीतरं पासादं आरोपेत्वा अलङ्कतदिब्बसयने निपज्जापेसुम्। तङ्खणञ्ञेव नं नागमाणविका खुज्जादिवेसं गहेत्वा मनुस्सपरिचारिका विय परिवारयिंसु। सा दिब्बसयने निपन्नमत्ताव दिब्बफस्सं फुसित्वा निद्दं ओक्कमि।&lt;br&gt;&#xA;धतरट्ठो तं गहेत्वा सद्धिं नागपरिसाय तत्थ अन्तरहितो नागभवनेयेव पातुरहोसि। राजधीता पबुज्झित्वा अलङ्कतदिब्बसयनं अञ्ञे च सुवण्णपासादमणिपासादादयो उय्यानपोक्खरणियो अलङ्कतदेवनगरं विय नागभवनं दिस्वा खुज्जादिपरिचारिकायो पुच्छि ‘‘इदं नगरं अतिविय अलङ्कतं, न अम्हाकं नगरं विय, कस्सेत’’न्ति। ‘‘सामिकस्स ते सन्तकं, देवि, न अप्पपुञ्ञा एवरूपं सम्पत्तिं लभन्ति, महापुञ्ञताय ते अयं लद्धा’’ति। धतरट्ठोपि पञ्चयोजनसतिके नागभवने भेरिं चरापेसि ‘‘यो समुद्दजाय सप्पवण्णं दस्सेति, तस्स राजदण्डो भविस्सती’’ति। तस्मा एकोपि तस्सा सप्पवण्णं दस्सेतुं समत्थो नाम नाहोसि। सा मनुस्सलोकसञ्ञाय एव तत्थ तेन सद्धिं सम्मोदमाना पियसंवासं वसि।&lt;br&gt;&#xA;नगरकण्डं निट्ठितम्।&lt;/p&gt;</description>
    </item>
  </channel>
</rss>
