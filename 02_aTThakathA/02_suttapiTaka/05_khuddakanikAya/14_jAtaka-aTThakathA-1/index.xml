<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;१४ जातक-अट्ठकथा-१ on पाळिषु विश्वासटिप्पणयो</title>
    <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/14_jAtaka-aTThakathA-1/</link>
    <description>Recent content in &#43;१४ जातक-अट्ठकथा-१ on पाळिषु विश्वासटिप्पणयो</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/pALi/02_aTThakathA/02_suttapiTaka/05_khuddakanikAya/14_jAtaka-aTThakathA-1/index.xml" rel="self" type="application/rss+xml" />
    <item>
      <title>० गन्थारम्भकथा</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/14_jAtaka-aTThakathA-1/0_ganthArambhakathA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/14_jAtaka-aTThakathA-1/0_ganthArambhakathA/</guid>
      <description>&lt;p&gt;॥ नमो तस्स भगवतो अरहतो सम्मासम्बुद्धस्स॥&lt;br&gt;&#xA;खुद्दकनिकाये&lt;br&gt;&#xA;जातक-अट्ठकथा&lt;br&gt;&#xA;(पठमो भागो)&lt;br&gt;&#xA;गन्थारम्भकथा&lt;br&gt;&#xA;जातिकोटिसहस्सेहि , पमाणरहितं हितम्।&lt;br&gt;&#xA;लोकस्स लोकनाथेन, कतं येन महेसिना॥&lt;br&gt;&#xA;तस्स पादे नमस्सित्वा, कत्वा धम्मस्स चञ्जलिम्।&lt;br&gt;&#xA;सङ्घञ्च पतिमानेत्वा, सब्बसम्मानभाजनं॥&lt;br&gt;&#xA;नमस्सनादिनो अस्स, पुञ्ञस्स रतनत्तये।&lt;br&gt;&#xA;पवत्तस्सानुभावेन, छेत्वा सब्बे उपद्दवे॥&lt;br&gt;&#xA;तं तं कारणमागम्म, देसितानि जुतीमता।&lt;br&gt;&#xA;अपण्णकादीनि पुरा, जातकानि महेसिना॥&lt;br&gt;&#xA;यानि येसु चिरं सत्था, लोकनित्थरणत्थिको।&lt;br&gt;&#xA;अनन्ते बोधिसम्भारे, परिपाचेसि नायको॥&lt;br&gt;&#xA;तानि सब्बानि एकज्झं, आरोपेन्तेहि सङ्गहम्।&lt;br&gt;&#xA;जातकं नाम सङ्गीतं, धम्मसङ्गाहकेहि यं॥&lt;br&gt;&#xA;बुद्धवंसस्स एतस्स, इच्छन्तेन चिरट्ठितिम्।&lt;br&gt;&#xA;याचितो अभिगन्त्वान, थेरेन अत्थदस्सिना॥&lt;br&gt;&#xA;असंसट्ठविहारे , सदा सुद्धविहारिना।&lt;br&gt;&#xA;तथेव बुद्धमित्तेन, सन्तचित्तेन विञ्ञुना॥&lt;br&gt;&#xA;महिंसासकवंसम्हि, सम्भूतेन नयञ्ञुना।&lt;br&gt;&#xA;बुद्धदेवेन च तथा, भिक्खुना सुद्धबुद्धिना॥&lt;br&gt;&#xA;महापुरिसचरियानं, आनुभावं अचिन्तियम्।&lt;br&gt;&#xA;तस्स विज्जोतयन्तस्स, जातकस्सत्थवण्णनं॥&lt;br&gt;&#xA;महाविहारवासीनं, वाचनामग्गनिस्सितम्।&lt;br&gt;&#xA;भासिस्सं भासतो तं मे, साधु गण्हन्तु साधवोति॥&lt;br&gt;&#xA;निदानकथा&lt;br&gt;&#xA;सा पनायं जातकस्स अत्थवण्णना दूरेनिदानं, अविदूरेनिदानं, सन्तिकेनिदानन्ति इमानि तीणि निदानानि दस्सेत्वा वण्णियमाना ये नं सुणन्ति, तेहि समुदागमतो पट्ठाय विञ्ञातत्ता यस्मा सुट्ठु विञ्ञाता नाम होति, तस्मा तं तानि निदानानि दस्सेत्वा वण्णयिस्साम।&lt;br&gt;&#xA;तत्थ आदितो ताव तेसं निदानानं परिच्छेदो वेदितब्बो। दीपङ्करपादमूलस्मिञ्हि कताभिनीहारस्स महासत्तस्स याव वेस्सन्तरत्तभावा चवित्वा तुसितपुरे निब्बत्ति, ताव पवत्तो कथामग्गो दूरेनिदानं नाम। तुसितभवनतो पन चवित्वा याव बोधिमण्डे सब्बञ्ञुतप्पत्ति, ताव पवत्तो कथामग्गो अविदूरेनिदानं नाम। सन्तिकेनिदानं पन तेसु तेसु ठानेसु विहरतो तस्मिं तस्मिंयेव ठाने लब्भतीति।&lt;/p&gt;</description>
    </item>
    <item>
      <title>०१. एककनिपातो</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/14_jAtaka-aTThakathA-1/01_ekakanipAto/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/14_jAtaka-aTThakathA-1/01_ekakanipAto/</guid>
      <description>&lt;p&gt;१. एककनिपातो&lt;br&gt;&#xA;१. अपण्णकवग्गो&lt;/p&gt;&#xA;&lt;p&gt;१. अपण्णकजातकवण्णना&lt;br&gt;&#xA;इमं ताव अपण्णकधम्मदेसनं भगवा सावत्थिं उपनिस्साय जेतवनमहाविहारे विहरन्तो कथेसि। कं पन आरब्भ अयं कथा समुट्ठिताति? सेट्ठिस्स सहायके पञ्चसते तित्थियसावके। एकस्मिञ्हि दिवसे अनाथपिण्डिको सेट्ठि अत्तनो सहायके पञ्चसते अञ्ञतित्थियसावके आदाय बहुं मालागन्धविलेपनञ्चेव सप्पितेलमधुफाणितवत्थच्छादनानि च गाहापेत्वा जेतवनं गन्त्वा भगवन्तं वन्दित्वा गन्धमालादीहि पूजेत्वा भेसज्जानि चेव वत्थानि च भिक्खुसङ्घस्स विस्सज्जेत्वा छ निसज्जादोसे वज्जेत्वा एकमन्तं निसीदि। तेपि अञ्ञतित्थियसावका तथागतं वन्दित्वा सत्थु पुण्णचन्दसस्सिरिकं मुखं, लक्खणानुब्यञ्जनपटिमण्डितं ब्यामप्पभापरिक्खित्तं ब्रह्मकायं, आवेळावेळा यमकयमका हुत्वा निच्छरन्तियो घनबुद्धरस्मियो च ओलोकयमाना अनाथपिण्डिकस्स समीपेयेव निसीदिंसु।&lt;br&gt;&#xA;अथ नेसं सत्था मनोसिलातले सीहनादं नदन्तो तरुणसीहो विय गज्जन्तो पावुस्सकमेघो विय च आकासगङ्गं ओतारेन्तो विय च रतनदामं गन्थेन्तो विय च अट्ठङ्गसमन्नागतेन सवनीयेन कमनीयेन ब्रह्मस्सरेन नानानयविचित्तं मधुरधम्मकथं कथेसि। ते सत्थु धम्मदेसनं सुत्वा पसन्नचित्ता उट्ठाय दसबलं वन्दित्वा अञ्ञतित्थियसरणं भिन्दित्वा बुद्धं सरणं अगमंसु। ते ततो पट्ठाय निच्चकालं अनाथपिण्डिकेन सद्धिं गन्धमालादिहत्था विहारं गन्त्वा धम्मं सुणन्ति, दानं देन्ति, सीलं रक्खन्ति, उपोसथकम्मं करोन्ति।&lt;br&gt;&#xA;अथ भगवा सावत्थितो पुनदेव राजगहं अगमासि। ते तथागतस्स गतकाले तं सरणं भिन्दित्वा पुन अञ्ञतित्थियसरणं गन्त्वा अत्तनो मूलट्ठानेयेव पतिट्ठिता। भगवापि सत्तट्ठ मासे वीतिनामेत्वा पुन जेतवनमेव अगमासि। अनाथपिण्डिको पुनपि ते आदाय सत्थु सन्तिकं गन्त्वा सत्थारं गन्धमालादीहि पूजेत्वा वन्दित्वा एकमन्तं निसीदि। तेपि भगवन्तं वन्दित्वा एकमन्तं निसीदिंसु। अथ नेसं तथागते चारिकं पक्कन्ते गहितसरणं भिन्दित्वा पुन अञ्ञतित्थियसरणमेव गहेत्वा मूले पतिट्ठितभावं भगवतो आरोचेसि।&lt;br&gt;&#xA;भगवा अपरिमितकप्पकोटियो निरन्तरं पवत्तितवचीसुचरितानुभावेन दिब्बगन्धगन्धितं नानागन्धपूरितं रतनकरण्डकं विवरन्तो विय मुखपदुमं विवरित्वा मधुरस्सरं निच्छारेन्तो ‘‘सच्चं किर तुम्हे उपासका तीणि सरणानि भिन्दित्वा अञ्ञतित्थियसरणं गता’’ति पुच्छि। अथ तेहि पटिच्छादेतुं असक्कोन्तेहि ‘‘सच्चं भगवा’’ति वुत्ते सत्था ‘‘उपासका हेट्ठा अवीचिं उपरि भवग्गं परिच्छेदं कत्वा तिरियं अपरिमाणासु लोकधातूसु सीलादीहि गुणेहि बुद्धेन सदिसो नाम नत्थि, कुतो अधिकतरो’’ति। ‘‘यावता, भिक्खवे, सत्ता अपदा वा द्विपदा वा चतुप्पदा वा बहुप्पदा वा, तथागतो तेसं अग्गमक्खायति (सं॰ नि॰ ५.१३९; अ॰ नि॰ ४.३४), यं किञ्चि वित्तं इध वा हुरं वा…पे॰… (खु॰ पा॰ ६.३; सु॰ नि॰ २२६) अग्गतो वे पसन्नान’’न्तिआदीहि (अ॰ नि॰ ४.३४; इतिवु॰ ९०) सुत्तेहि पकासिते रतनत्तयगुणे पकासेत्वा ‘‘एवं उत्तमगुणेहि समन्नागतं रतनत्तयं सरणं गता उपासका वा उपासिका वा निरयादीसु निब्बत्तका नाम नत्थि, अपायनिब्बत्तितो पन मुच्चित्वा देवलोके उप्पज्जित्वा महासम्पत्तिं अनुभोन्ति, तस्मा तुम्हेहि एवरूपं सरणं भिन्दित्वा अञ्ञतित्थियसरणं गच्छन्तेहि अयुत्तं कत’’न्ति आह।&lt;br&gt;&#xA;एत्थ च तीणि रतनानि मोक्खवसेन उत्तमवसेन सरणगतानं अपायेसु निब्बत्तिया अभावदीपनत्थं इमानि सुत्तानि दस्सेतब्बानि –&lt;br&gt;&#xA;‘‘ये केचि बुद्धं सरणं गतासे, न ते गमिस्सन्ति अपायभूमिम्।&lt;br&gt;&#xA;पहाय मानुसं देहं, देवकायं परिपूरेस्सन्ति॥ (दी॰ नि॰ २.३३२; सं॰ नि॰ १.३७)।&lt;br&gt;&#xA;‘‘ये केचि धम्मं सरणं गतासे, न ते गमिस्सन्ति अपायभूमिम्।&lt;br&gt;&#xA;पहाय मानुसं देहं, देवकायं परिपूरेस्सन्ति॥&lt;br&gt;&#xA;‘‘ये केचि सङ्घं सरणं गतासे, न ते गमिस्सन्ति अपायभूमिम्।&lt;br&gt;&#xA;पहाय मानुसं देहं, देवकायं परिपूरेस्सन्ति॥&lt;br&gt;&#xA;‘‘बहुं वे सरणं यन्ति, पब्बतानि वनानि च।&lt;br&gt;&#xA;आरामरुक्खचेत्यानि, मनुस्सा भयतज्जिता॥&lt;br&gt;&#xA;‘‘नेतं खो सरणं खेमं, नेतं सरणमुत्तमम्।&lt;br&gt;&#xA;नेतं सरणमागम्म, सब्बदुक्खा पमुच्चति॥&lt;br&gt;&#xA;‘‘यो च बुद्धञ्च धम्मञ्च, सङ्घञ्च सरणं गतो।&lt;br&gt;&#xA;चत्तारि अरियसच्चानि, सम्मप्पञ्ञाय पस्सति॥&lt;br&gt;&#xA;‘‘दुक्खं दुक्खसमुप्पादं, दुक्खस्स च अतिक्कमम्।&lt;br&gt;&#xA;अरियञ्चट्ठङ्गिकं मग्गं, दुक्खूपसमगामिनं॥&lt;br&gt;&#xA;‘‘एतं खो सरणं खेमं, एतं सरणमुत्तमम्।&lt;br&gt;&#xA;एतं सरणमागम्म, सब्बदुक्खा पमुच्चती’’ति॥ (ध॰ प॰ १८८-१९२)।&lt;br&gt;&#xA;न केवलञ्च नेसं सत्था एत्तकंयेव धम्मं देसेसि, अपिच खो ‘‘उपासका बुद्धानुस्सतिकम्मट्ठानं नाम, धम्मानुस्सतिकम्मट्ठानं नाम, सङ्घानुस्सतिकम्मट्ठानं नाम सोतापत्तिमग्गं देति, सोतापत्तिफलं देति, सकदागामिमग्गं देति, सकदागामिफलं देति, अनागामिमग्गं देति, अनागामिफलं देति, अरहत्तमग्गं देति, अरहत्तफलं देती’’तिएवमादीहिपि नयेहि धम्मं देसेत्वा ‘‘एवरूपं नाम सरणं भिन्दन्तेहि अयुत्तं तुम्हेहि कत’’न्ति आह। एत्थ च बुद्धानुस्सतिकम्मट्ठानादीनं सोतापत्तिमग्गादिप्पदानं ‘‘एकधम्मो, भिक्खवे, भावितो बहुलीकतो एकन्तनिब्बिदाय विरागाय निरोधाय उपसमाय अभिञ्ञाय सम्बोधाय निब्बानाय संवत्तति। कतमो एकधम्मो? बुद्धानुस्सती’’तिएवमादीहि (अ॰ नि॰ १.२९६) सुत्तेहि दीपेतब्बम्।&lt;br&gt;&#xA;एवं भगवा नानप्पकारेहि उपासके ओवदित्वा ‘‘उपासका पुब्बेपि मनुस्सा असरणं ‘सरण’न्ति तक्कग्गाहेन विरद्धग्गाहेन गहेत्वा अमनुस्सपरिग्गहिते कन्तारे यक्खभक्खा हुत्वा महाविनासं पत्ता, अपण्णकग्गाहं पन एकंसिकग्गाहं अविरद्धग्गाहं गहितमनुस्सा तस्मिंयेव कन्तारे सोत्थिभावं पत्ता’’ति वत्वा तुण्ही अहोसि। अथ खो अनाथपिण्डिको गहपति उट्ठायासना भगवन्तं वन्दित्वा अभित्थवित्वा सिरस्मिं अञ्जलिं पतिट्ठापेत्वा एवमाह ‘‘भन्ते, इदानि ताव इमेसं उपासकानं उत्तमसरणं भिन्दित्वा तक्कग्गहणं अम्हाकं पाकटं, पुब्बे पन अमनुस्सपरिग्गहिते कन्तारे तक्किकानं विनासो, अपण्णकग्गाहं गहितमनुस्सानञ्च सोत्थिभावो अम्हाकं पटिच्छन्नो, तुम्हाकमेव पाकटो, साधु वत नो भगवा आकासे पुण्णचन्दं उट्ठापेन्तो विय इमं कारणं पाकटं करोतू’’ति। अथ भगवा ‘‘मया खो, गहपति, अपरिमितकालं दस पारमियो पूरेत्वा लोकस्स कङ्खच्छेदनत्थमेव सब्बञ्ञुतञ्ञाणं पटिविद्धं, सीहवसाय सुवण्णनाळिं पूरेन्तो विय सक्कच्चं सोतं ओदहित्वा सुणोही’’ति सेट्ठिनो सतुप्पादं जनेत्वा हिमगब्भं पदालेत्वा पुण्णचन्दं नीहरन्तो विय भवन्तरेन पटिच्छन्नकारणं पाकटं अकासि।&lt;br&gt;&#xA;अतीते कासिरट्ठे बाराणसिनगरे ब्रह्मदत्तो नाम राजा अहोसि। तदा बोधिसत्तो सत्थवाहकुले पटिसन्धिं गहेत्वा दसमासच्चयेन मातुकुच्छितो निक्खमित्वा अनुपुब्बेन वयप्पत्तो पञ्चहि सकटसतेहि वणिज्जं करोन्तो विचरति। सो कदाचि पुब्बन्ततो अपरन्तं गच्छति, कदाचि अपरन्ततो पुब्बन्तम्। बाराणसियंयेव अञ्ञोपि सत्थवाहपुत्तो अत्थि बालो अब्यत्तो अनुपायकुसलो। तदा बोधिसत्तो बाराणसितो महग्घं भण्डं गहेत्वा पञ्च सकटसतानि पूरेत्वा गमनसज्जानि कत्वा ठपेसि। सोपि बालसत्थवाहपुत्तो तथेव पञ्च सकटसतानि पूरेत्वा गमनसज्जानि कत्वा ठपेसि।&lt;br&gt;&#xA;तदा बोधिसत्तो चिन्तेसि ‘‘सचे अयं बालसत्थवाहपुत्तो मया सद्धिंयेव गमिस्सति, सकटसहस्से एकतो मग्गं गच्छन्ते मग्गोपि नप्पहोस्सति, मनुस्सानं दारुदकादीनिपि, बलिबद्दानं तिणानिपि दुल्लभानि भविस्सन्ति, एतेन वा मया वा पुरतो गन्तुं वट्टती’’ति। सो तं पक्कोसापेत्वा एतमत्थं आरोचेत्वा ‘‘द्वीहिपि अम्हेहि एकतो गन्तुं न सक्का, किं त्वं पुरतो गमिस्ससि, उदाहु पच्छतो’’ति आह। सो चिन्तेसि ‘‘मयि पुरतो गच्छन्ते बहू आनिसंसा, मग्गेन अभिन्नेनेव गमिस्सामि, गोणा अनामट्ठतिणं खादिस्सन्ति, मनुस्सानं अनामट्ठं सूपेय्यपण्णं भविस्सति, पसन्नं उदकं भविस्सति, यथारुचिं अग्घं ठपेत्वा भण्डं विक्किणिस्सामी’’ति। सो ‘‘अहं, सम्म, पुरतो गमिस्सामी’’ति आह। बोधिसत्तोपि पच्छतो गमने बहू आनिसंसे अद्दस। एवं हिस्स अहोसि – ‘‘पुरतो गच्छन्ता मग्गे विसमट्ठानं समं करिस्सन्ति, अहं तेहि गतमग्गेन गमिस्सामि, पुरतो गतेहि बलिबद्देहि परिणतथद्धतिणे खादिते मम गोणा पुन उट्ठितानि मधुरतिणानि खादिस्सन्ति, गहितपण्णट्ठानतो उट्ठितं मनुस्सानं सूपेय्यपण्णं मधुरं भविस्सति, अनुदके ठाने आवाटं खनित्वा एते उदकं उप्पादेस्सन्ति, तेहि कतेसु आवाटेसु मयं उदकं पिविस्साम, अग्घट्ठपनं नाम मनुस्सानं जीविता वोरोपनसदिसं, अहं पच्छतो गन्त्वा एतेहि ठपितग्घेन भण्डं विक्किणिस्सामी’’ति। अथ सो एत्तके आनिसंसे दिस्वा ‘‘सम्म, त्वं पुरतो गच्छाही’’ति आह। ‘‘साधु, सम्मा’’ति बालसत्थवाहो सकटानि योजेत्वा निक्खन्तो अनुपुब्बेन मनुस्सावासं अतिक्कमित्वा कन्तारमुखं पापुणि।&lt;br&gt;&#xA;कन्तारं नाम – चोरकन्तारं, वाळकन्तारं, निरुदककन्तारं, अमनुस्सकन्तारं, अप्पभक्खकन्तारन्ति पञ्चविधम्। तत्थ चोरेहि अधिट्ठितमग्गो चोरकन्तारं नाम। सीहादीहि अधिट्ठितमग्गो वाळकन्तारं नाम। यत्थ न्हायितुं वा पातुं वा उदकं नत्थि, इदं निरुदककन्तारं नाम। अमनुस्साधिट्ठितं अमनुस्सकन्तारं नाम। मूलखादनीयादिविरहितं अप्पभक्खकन्तारं नाम। इमस्मिं पञ्चविधे कन्तारे तं कन्तारं निरुदककन्तारञ्चेव अमनुस्सकन्तारञ्च। तस्मा सो बालसत्थवाहपुत्तो सकटेसु महन्तमहन्ता चाटियो ठपेत्वा उदकस्स पूरापेत्वा सट्ठियोजनिकं कन्तारं पटिपज्जि।&lt;br&gt;&#xA;अथस्स कन्तारमज्झं गतकाले कन्तारे अधिवत्थयक्खो ‘‘इमेहि मनुस्सेहि गहितं उदकं छड्डापेत्वा दुब्बले कत्वा सब्बेव ने खादिस्सामी’’ति सब्बसेततरुणबलिबद्दयुत्तं मनोरमं यानकं मापेत्वा धनुकलापफलकावुधहत्थेहि दसहि द्वादसहि अमनुस्सेहि परिवुतो उप्पलकुमुदानि पिळन्धित्वा अल्लकोसो अल्लवत्थो इस्सरपुरिसो विय तस्मिं यानके निसीदित्वा कद्दममक्खितेहि चक्केहि पटिपथं अगमासि। परिवारअमनुस्सापिस्स पुरतो च पच्छतो च गच्छन्ता अल्लकेसा अल्लवत्था उप्पलकुमुदमाला पिळन्धित्वा पदुमपुण्डरीककलापे गहेत्वा भिसमुळालानि खादन्ता उदकबिन्दूहि चेव कललेहि च पग्घरन्तेहि अगमंसु। सत्थवाहा च नाम यदा धुरवातो वायति, तदा यानके निसीदित्वा उपट्ठाकपरिवुता रजं परिहरन्ता पुरतो गच्छन्ति। यदा पच्छतो वातो वायति, तदा तेनेव नयेन पच्छतो गच्छन्ति। तदा पन धुरवातो अहोसि, तस्मा सो सत्थवाहपुत्तो पुरतो अगमासि।&lt;br&gt;&#xA;यक्खो तं आगच्छन्तं दिस्वा अत्तनो यानकं मग्गा ओक्कमापेत्वा ‘‘कहं गच्छथा’’ति तेन सद्धिं पटिसन्थारं अकासि। सत्थवाहोपि अत्तनो यानकं मग्गा ओक्कमापेत्वा सकटानं गमनोकासं दत्वा एकमन्ते ठितो तं यक्खं अवोच ‘‘भो, अम्हे ताव बाराणसितो आगच्छाम। तुम्हे पन उप्पलकुमुदानि पिळन्धित्वा पदुमपुण्डरीकहत्था भिसमुळालानि खादन्ता कद्दममक्खिता उदकबिन्दूहि पग्घरन्तेहि आगच्छथ। किं नु खो तुम्हेहि आगतमग्गे देवो वस्सति, उप्पलादिसञ्छन्नानि वा सरानि अत्थी’’ति पुच्छि। यक्खो तस्स कथं सुत्वा ‘‘सम्म, किं नामेतं कथेसि। एसा नीलवनराजि पञ्ञायति। ततो पट्ठाय सकलं अरञ्ञं एकोदकं, निबद्धं देवो वस्सति, कन्दरा पूरा, तस्मिं तस्मिं ठाने पदुमादिसञ्छन्नानि सरानि अत्थी’’ति वत्वा पटिपाटिया गच्छन्तेसु सकटेसु ‘‘इमानि सकटानि आदाय कहं गच्छथा’’ति पुच्छि। ‘‘असुकजनपदं नामा’’ति। ‘‘इमस्मिं चिमस्मिञ्च सकटे किं नाम भण्ड’’न्ति? ‘‘असुकञ्च असुकञ्चा’’ति। ‘‘पच्छतो आगच्छन्तं सकटं अतिविय गरुकं हुत्वा आगच्छति, एतस्मिं किं भण्ड’’न्ति? ‘‘उदकं एत्था’’ति। ‘‘परतो ताव उदकं आनेन्तेहि वो मनापं कतं, इतो पट्ठाय पन उदकेन किच्चं नत्थि, पुरतो बहु उदकं, चाटियो भिन्दित्वा उदकं छड्डेत्वा सुखेन गच्छथा’’ति आह। एवञ्च पन वत्वा ‘‘तुम्हे गच्छथ, अम्हाकं पपञ्चो होती’’ति थोकं गन्त्वा तेसं अदस्सनं पत्वा अत्तनो यक्खनगरमेव अगमासि।&lt;br&gt;&#xA;सोपि बालसत्थवाहो अत्तनो बालताय यक्खस्स वचनं गहेत्वा चाटियो भिन्दापेत्वा पसतमत्तम्पि उदकं अनवसेसेत्वा सब्बं छड्डापेत्वा सकटानि पाजापेसि, पुरतो अप्पमत्तकम्पि उदकं नाहोसि, मनुस्सा पानीयं अलभन्ता किलमिंसु। ते याव सूरियत्थङ्गमना गन्त्वा सकटानि मोचेत्वा परिवट्टकेन ठपेत्वा गोणे चक्केसु बन्धिंसु। नेव गोणानं उदकं अहोसि, न मनुस्सानं यागुभत्तं वा। दुब्बलमनुस्सा तत्थ तत्थ निपज्जित्वा सयिंसु। रत्तिभागसमनन्तरे यक्खा यक्खनगरतो आगन्त्वा सब्बेपि गोणे च मनुस्से च जीवितक्खयं पापेत्वा मंसं खादित्वा अट्ठीनि अवसेसेत्वा अगमंसु। एवमेकं बालसत्थवाहपुत्तं निस्साय सब्बेपि ते विनासं पापुणिंसु, हत्थट्ठिकादीनि दिसाविदिसासु विप्पकिण्णानि अहेसुम्। पञ्च सकटसतानि यथापूरितानेव अट्ठंसु।&lt;br&gt;&#xA;बोधिसत्तोपि खो बालसत्थवाहपुत्तस्स निक्खन्तदिवसतो मासड्ढमासं वीतिनामेत्वा पञ्चहि सकटसतेहि नगरा निक्खम्म अनुपुब्बेन कन्तारमुखं पापुणि। सो तत्थ उदकचाटियो पूरेत्वा बहुं उदकं आदाय खन्धावारे भेरिं चरापेत्वा मनुस्से सन्निपातेत्वा एवमाह ‘‘तुम्हे मं अनापुच्छित्वा पसतमत्तम्पि उदकं मा वळञ्जयित्थ, कन्तारे विसरुक्खा नाम होन्ति, पत्तं वा पुप्फं वा फलं वा तुम्हेहि पुरे अखादितपुब्बं मं अनापुच्छित्वा मा खादित्था’’ति। एवं मनुस्सानं ओवादं दत्वा पञ्चहि सकटसतेहि कन्तारं पटिपज्जि। तस्मिं कन्तारमज्झं सम्पत्ते सो यक्खो पुरिमनयेनेव बोधिसत्तस्स पटिपथे अत्तानं दस्सेसि। बोधिसत्तो तं दिस्वाव अञ्ञासि ‘‘इमस्मिं कन्तारे उदकं नत्थि, निरुदककन्तारो नामेस, अयञ्च निब्भयो रत्तनेत्तो, छायापिस्स न पञ्ञायति, निस्संसयं इमिना पुरतो गतो बालसत्थवाहपुत्तो सब्बं उदकं छड्डापेत्वा किलमेत्वा सपरिसो खादितो भविस्सति, मय्हं पन पण्डितभावं उपायकोसल्लं न जानाति मञ्ञे’’ति। ततो नं आह ‘‘गच्छथ तुम्हे, मयं वाणिजा नाम अञ्ञं उदकं अदिस्वा गहितउदकं न छड्डेम, दिट्ठट्ठाने पन छड्डेत्वा सकटानि सल्लहुकानि कत्वा गमिस्सामा’’ति यक्खो थोकं गन्त्वा अदस्सनं उपगम्म अत्तनो यक्खनगरमेव गतो।&lt;br&gt;&#xA;यक्खे पन गते मनुस्सा बोधिसत्तं आहंसु ‘‘अय्य, एते मनुस्सा ‘एसा नीलवनराजि पञ्ञायति, ततो पट्ठाय निबद्धं देवो वस्सती’ति वत्वा उप्पलकुमुदमालाधारिनो पदुमपुण्डरीककलापे आदाय भिसमुळालानि खादन्ता अल्लवत्था अल्लकेसा उदकबिन्दूहि पग्घरन्तेहि आगता, उदकं छड्डेत्वा सल्लहुकेहि सकटेहि खिप्पं गच्छामा’’ति। बोधिसत्तो तेसं कथं सुत्वा सकटानि ठपापेत्वा सब्बे मनुस्से सन्निपातापेत्वा ‘‘तुम्हेहि ‘इमस्मिं कन्तारे सरो वा पोक्खरणी वा अत्थी’ति कस्सचि सुतपुब्ब’’न्ति पुच्छि। ‘‘न, अय्य, सुतपुब्ब’’न्ति। निरुदककन्तारो नाम एसो, इदानि एकच्चे मनुस्सा ‘‘एताय नीलवनराजिया पुरतो देवो वस्सती’’ति वदन्ति, ‘‘वुट्ठिवातो नाम कित्तकं ठानं वायती’’ति? ‘‘योजनमत्तं, अय्या’’ति। ‘‘कच्चि पन वो एकस्सापि सरीरं वुट्ठिवातो पहरती’’ति? ‘‘नत्थि अय्या’’ति। ‘‘मेघसीसं नाम कित्तके ठाने पञ्ञायती’’ति? ‘‘तियोजनमत्ते अय्या’’ति। ‘‘अत्थि पन वो केनचि एकम्पि मेघसीसं दिट्ठ’’न्ति? ‘‘नत्थि, अय्या’’ति। ‘‘विज्जुलता नाम कित्तके ठाने पञ्ञायती’’ति? ‘‘चतुप्पञ्चयोजनमत्ते, अय्या’’ति। ‘‘अत्थि पन वो केनचि विज्जुलतोभासो दिट्ठो’’ति? ‘‘नत्थि, अय्या’’ति। ‘‘मेघसद्दो नाम कित्तके ठाने सुय्यती’’ति? ‘‘एकद्वियोजनमत्ते, अय्या’’ति। ‘‘अत्थि पन वो केनचि मेघसद्दो सुतो’’ति? ‘‘नत्थि, अय्या’’ति। ‘‘न एते मनुस्सा, यक्खा एते, अम्हे उदकं छड्डापेत्वा दुब्बले कत्वा खादितुकामा आगता भविस्सन्ति। पुरतो गतो बालसत्थवाहपुत्तो न उपायकुसलो। अद्धा सो एतेहि उदकं छड्डापेत्वा किलमेत्वा खादितो भविस्सति, पञ्च सकटसतानि यथापूरितानेव ठितानि भविस्सन्ति। अज्ज मयं तानि पस्सिस्साम, पसतमत्तम्पि उदकं अछड्डेत्वा सीघसीघं पाजेथा’’ति पाजापेसि।&lt;br&gt;&#xA;सो गच्छन्तो यथापूरितानेव पञ्च सकटसतानि गोणमनुस्सानञ्च हत्थट्ठिकादीनि दिसाविदिसासु विप्पकिण्णानि दिस्वा सकटानि मोचापेत्वा सकटपरिवट्टकेन खन्धावारं बन्धापेत्वा कालस्सेव मनुस्से च गोणे च सायमासभत्तं भोजापेत्वा मनुस्सानं मज्झे गोणे निपज्जापेत्वा सयं बलनायको हुत्वा खग्गहत्थो तियामरत्तिं आरक्खं गहेत्वा ठितकोव अरुणं उट्ठापेसि। पुनदिवसे पन पातोव सब्बकिच्चानि निट्ठापेत्वा गोणे भोजेत्वा दुब्बलसकटानि छड्डापेत्वा थिरानि गाहापेत्वा अप्पग्घं भण्डं छड्डापेत्वा महग्घं भण्डं आरोपापेत्वा यथाधिप्पेतं ठानं गन्त्वा दिगुणतिगुणेन मूलेन भण्डं विक्किणित्वा सब्बं परिसं आदाय पुन अत्तनो नगरमेव अगमासि।&lt;br&gt;&#xA;सत्था इमं धम्मकथं कथेत्वा ‘‘एवं, गहपति, पुब्बे तक्कग्गाहगाहिनो महाविनासं पत्ता, अपण्णकग्गाहगाहिनो पन अमनुस्सानं हत्थतो मुच्चित्वा सोत्थिना इच्छितट्ठानं गन्त्वा पुन सकट्ठानमेव पच्चागमिंसू’’ति वत्वा द्वेपि वत्थूनि घटेत्वा इमिस्सा अपण्णकधम्मदेसनाय अभिसम्बुद्धो हुत्वा इमं गाथमाह –&lt;br&gt;&#xA;१.&lt;br&gt;&#xA;‘‘अपण्णकं ठानमेके, दुतियं आहु तक्किका।&lt;br&gt;&#xA;एतदञ्ञाय मेधावी, तं गण्हे यदपण्णक’’न्ति॥&lt;br&gt;&#xA;तत्थ अपण्णकन्ति एकंसिकं अविरद्धं निय्यानिकम्। ठानन्ति कारणम्। कारणञ्हि यस्मा तदायत्तवुत्तिताय फलं तिट्ठति नाम, तस्मा ‘‘ठान’’न्ति वुच्चति, ‘‘ठानञ्च ठानतो अट्ठानञ्च अट्ठानतो’’तिआदीसु (विभ॰ ८०९) चस्स पयोगो वेदितब्बो। इति ‘‘अपण्णकं ठान’’न्ति पदद्वयेनापि ‘‘यं एकन्तहितसुखावहत्ता पण्डितेहि पटिपन्नं एकंसिककारणं अविरद्धकारणं निय्यानिककारणं, तं इद’’न्ति दीपेति। अयमेत्थ सङ्खेपो, पभेदतो पन तीणि सरणगमनानि, पञ्च सीलानि, दस सीलानि, पातिमोक्खसंवरो, इन्द्रियसंवरो, आजीवपारिसुद्धि, पच्चयपटिसेवनं, सब्बम्पि चतुपारिसुद्धिसीलं; इन्द्रियेसु गुत्तद्वारता, भोजने मत्तञ्ञुता, जागरियानुयोगो, झानं, विपस्सना, अभिञ्ञा, समापत्ति, अरियमग्गो, अरियफलं, सब्बम्पेतं अपण्णकट्ठानं अपण्णकपटिपदा, निय्यानिकपटिपदाति अत्थो।&lt;br&gt;&#xA;यस्मा च पन निय्यानिकपटिपदाय एतं नामं, तस्मायेव भगवा अपण्णकपटिपदं दस्सेन्तो इमं सुत्तमाह –&lt;br&gt;&#xA;‘‘तीहि, भिक्खवे, धम्मेहि समन्नागतो भिक्खु अपण्णकपटिपदं पटिपन्नो होति, योनि चस्स आरद्धा होति आसवानं खयाय । कतमेहि तीहि? इध, भिक्खवे , भिक्खु इन्द्रियेसु गुत्तद्वारो होति, भोजने मत्तञ्ञू होति, जागरियं अनुयुत्तो होति। कथञ्च, भिक्खवे, भिक्खु इन्द्रियेसु गुत्तद्वारो होति? इध, भिक्खवे, भिक्खु चक्खुना रूपं दिस्वा न निमित्तग्गाही होति…पे॰… एवं खो, भिक्खवे, भिक्खु इन्द्रियेसु गुत्तद्वारो होति।&lt;br&gt;&#xA;‘‘कथञ्च, भिक्खवे, भिक्खु भोजने मत्तञ्ञू होति? इध, भिक्खवे, भिक्खु पटिसङ्खा योनिसो आहारं आहारेति नेव दवाय न मदाय…पे॰… एवं खो, भिक्खवे, भिक्खु भोजने मत्तञ्ञू होति।&lt;br&gt;&#xA;‘‘कथञ्च, भिक्खवे, भिक्खु जागरियं अनुयुत्तो होति। इध, भिक्खवे, भिक्खु दिवसं चङ्कमेन निसज्जाय…पे॰… एवं खो, भिक्खवे, भिक्खु जागरियं अनुयुत्तो होती’’ति (अ॰ नि॰ ३.१६)।&lt;br&gt;&#xA;इमस्मिञ्चापि सुत्ते तयोव धम्मा वुत्ता। अयं पन अपण्णकपटिपदा याव अरहत्तफलं लब्भतेव । तत्थ अरहत्तफलम्पि, फलसमापत्तिविहारस्स चेव, अनुपादापरिनिब्बानस्स च, पटिपदायेव नाम होति।&lt;br&gt;&#xA;एकेति एकच्चे पण्डितमनुस्सा। तत्थ किञ्चापि ‘‘असुका नामा’’ति नियमो नत्थि, इदं पन सपरिसं बोधिसत्तंयेव सन्धाय वुत्तन्ति वेदितब्बम्। दुतियं आहु तक्किकाति दुतियन्ति पठमतो अपण्णकट्ठानतो निय्यानिककारणतो दुतियं तक्कग्गाहकारणं अनिय्यानिककारणम्। आहु तक्किकाति एत्थ पन सद्धिं पुरिमपदेन अयं योजना – अपण्णकट्ठानं एकंसिककारणं अविरद्धकारणं निय्यानिककारणं एके बोधिसत्तप्पमुखा पण्डितमनुस्सा गण्हिंसु। ये पन बालसत्थवाहपुत्तप्पमुखा तक्किका आहु, ते दुतियं सापराधं अनेकंसिकट्ठानं विरद्धकारणं अनिय्यानिककारणं अग्गहेसुम्। तेसु ये अपण्णकट्ठानं अग्गहेसुं, ते सुक्कपटिपदं पटिपन्ना। ये दुतियं ‘‘पुरतो भवितब्बं उदकेना’’ति तक्कग्गाहसङ्खातं अनिय्यानिककारणं अग्गहेसुम्। ते कण्हपटिपदं पटिपन्ना।&lt;br&gt;&#xA;तत्थ सुक्कपटिपदा अपरिहानिपटिपदा, कण्हपटिपदा परिहानिपटिपदा। तस्मा ये सुक्कपटिपदं पटिपन्ना, ते अपरिहीना सोत्थिभावं पत्ता। ये पन कण्हपटिपदं पटिपन्ना, ते परिहीना अनयब्यसनं आपन्नाति इममत्थं भगवा अनाथपिण्डिकस्स गहपतिनो वत्वा उत्तरि इदमाह ‘‘एतदञ्ञाय मेधावी, तं गण्हे यदपण्णक’’न्ति।&lt;br&gt;&#xA;तत्थ एतदञ्ञाय मेधावीति ‘‘मेधा’’ति लद्धनामाय विपुलाय विसुद्धाय उत्तमाय पञ्ञाय समन्नागतो कुलपुत्तो एतं अपण्णके चेव सपण्णके चाति द्वीसु अतक्कग्गाहतक्कग्गाहसङ्खातेसु ठानेसु गुणदोसं वुद्धिहानिं अत्थानत्थं ञत्वाति अत्थो। तं गण्हे यदपण्णकन्ति यं अपण्णकं एकंसिकं सुक्कपटिपदाअपरिहानियपटिपदासङ्खातं निय्यानिककारणं, तदेव गण्हेय्य। कस्मा? एकंसिकादिभावतोयेव। इतरं पन न गण्हेय्य। कस्मा? अनेकंसिकादिभावतोयेव। अयञ्हि अपण्णकपटिपदा नाम सब्बेसं बुद्धपच्चेकबुद्धबुद्धपुत्तानं पटिपदा। सब्बबुद्धा हि अपण्णकपटिपदायमेव ठत्वा दळ्हेन वीरियेन पारमियो पूरेत्वा बोधिमूले बुद्धा नाम होन्ति, पच्चेकबुद्धा पच्चेकबोधिं उप्पादेन्ति, बुद्धपुत्ता सावकपारमिञाणं पटिविज्झन्ति।&lt;br&gt;&#xA;इति भगवा तेसं उपासकानं तिस्सो कुलसम्पत्तियो च छ कामसग्गे ब्रह्मलोकसम्पत्तियो च दत्वापि परियोसाने अरहत्तमग्गफलदायिका अपण्णकपटिपदा नाम, चतूसु अपायेसु पञ्चसु च नीचकुलेसु निब्बत्तिदायिका सपण्णकपटिपदा नामाति इमं अपण्णकधम्मदेसनं दस्सेत्वा उत्तरि चत्तारि सच्चानि सोळसहि आकारेहि पकासेसि। चतुसच्चपरियोसाने सब्बेपि ते पञ्चसता उपासका सोतापत्तिफले पतिट्ठहिंसु।&lt;br&gt;&#xA;सत्था इमं धम्मदेसनं आहरित्वा दस्सेत्वा द्वे वत्थूनि कथेत्वा अनुसन्धिं घटेत्वा जातकं समोधानेत्वा दस्सेसि – ‘‘तस्मिं समये बालसत्थवाहपुत्तो देवदत्तो अहोसि, तस्स परिसा देवदत्तपरिसाव, पण्डितसत्थवाहपुत्तपरिसा बुद्धपरिसा, पण्डितसत्थवाहपुत्तो पन अहमेव अहोसि’’न्ति देसनं निट्ठापेसि।&lt;br&gt;&#xA;अपण्णकजातकवण्णना पठमा।&lt;/p&gt;</description>
    </item>
  </channel>
</rss>
