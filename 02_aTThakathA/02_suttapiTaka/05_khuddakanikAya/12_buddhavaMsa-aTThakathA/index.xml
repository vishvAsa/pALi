<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;१२ बुद्धवंस-अट्ठकथा on पाळिषु विश्वासटिप्पणयो</title>
    <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/</link>
    <description>Recent content in &#43;१२ बुद्धवंस-अट्ठकथा on पाळिषु विश्वासटिप्पणयो</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/index.xml" rel="self" type="application/rss+xml" />
    <item>
      <title>०० गन्थारम्भकथा</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/00_ganthArambhakathA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/00_ganthArambhakathA/</guid>
      <description>&lt;p&gt;॥ नमो तस्स भगवतो अरहतो सम्मासम्बुद्धस्स॥&lt;br&gt;&#xA;खुद्दकनिकाये&lt;br&gt;&#xA;बुद्धवंस-अट्ठकथा&lt;br&gt;&#xA;गन्थारम्भकथा&lt;br&gt;&#xA;अनन्तञाणं करुणालयं लयं, मलस्स बुद्धं सुसमाहितं हितम्।&lt;br&gt;&#xA;नमामि धम्मं भवसंवरं वरं, गुणाकरञ्चेव निरङ्गणं गणं॥&lt;br&gt;&#xA;पञ्ञाय सेट्ठो जिनसावकानं, यं धम्मसेनापति धम्मराजम्।&lt;br&gt;&#xA;अपुच्छि सत्थारमपारपारगुं, निरङ्गणं ञातिगणस्स मज्झे॥&lt;br&gt;&#xA;सुबुद्धवंसेनिध बुद्धवंसो, विसुद्धवंसेन विनायकेन।&lt;br&gt;&#xA;हतावकासेन पकासितो यो, समाधिवासेन तथागतेन॥&lt;br&gt;&#xA;यावज्जकाला अविनासयन्ता, पाळिक्कमञ्चेव च पाळियत्थम्।&lt;br&gt;&#xA;कथानुसन्धिं सुगतस्स पुत्ता, यथासुतंयेव समाहरिंसु॥&lt;br&gt;&#xA;तस्सेव सम्बुद्धवरन्वयस्स, सदा जनानं सवनामतस्स।&lt;br&gt;&#xA;पसादपञ्ञाजननस्स यस्मा, संवण्णनानुक्कमतो पवत्ता॥&lt;br&gt;&#xA;सक्कच्चसद्धम्मरतेन बुद्धसीहेन सीलादिगुणोदितेन।&lt;br&gt;&#xA;आयाचितोहं सुचिरम्पि कालं, तस्मास्स संवण्णनमारभिस्सं॥&lt;br&gt;&#xA;सदा जनानं कलिनासनस्स, चिरट्ठितत्थं जिनसासनस्स।&lt;br&gt;&#xA;ममापि पुञ्ञोदयवुद्धियत्थं, पसादनत्थञ्च महाजनस्स॥&lt;br&gt;&#xA;महाविहारागतपाळिमग्गसन्निस्सिता सङ्करदोसहीना।&lt;br&gt;&#xA;समासतोयं पन बुद्धवंससंवण्णना हेस्सति सारभूता॥&lt;br&gt;&#xA;सोतब्बरूपं पन बुद्धवंसकथाय अञ्ञं इध नत्थि यस्मा।&lt;br&gt;&#xA;पसादनं बुद्धगुणे रतानं, पवाहनं पापमहामलस्स॥&lt;br&gt;&#xA;तस्मा हि सक्कच्चसमाधियुत्ता, विहाय विक्खेपमनञ्ञचित्ता।&lt;br&gt;&#xA;संवण्णनं वण्णयतो सुवण्णं, निधाय कण्णं मधुरं सुणाथ॥&lt;br&gt;&#xA;सब्बम्पि हित्वा पन किच्चमञ्ञं, सक्कच्च मच्चेनिध निच्चकालम्।&lt;br&gt;&#xA;सोतुं कथेतुम्पि बुधेन युत्ता, कथा पनायं अतिदुल्लभाति॥&lt;br&gt;&#xA;तत्थ ‘‘बुद्धवंससंवण्णना हेस्सति सारभूता’’ति वुत्तत्ता बुद्धवंसो ताव ववत्थपेतब्बो। तत्रिदं ववत्थानं – इतो हेट्ठा कप्पसतसहस्साधिकेसु चतूसु असङ्ख्येय्येसु उप्पन्नानं पञ्चवीसतिया बुद्धानं उप्पन्नकप्पादिपरिच्छेदवसेन पवेणिवित्थारकथा ‘‘बुद्धवंसो नामा’’ति वेदितब्बो।&lt;br&gt;&#xA;स्वायं कप्पपरिच्छेदो नामपरिच्छेदो गोत्तपरिच्छेदो जातिपरिच्छेदो नगरपरिच्छेदो पितुपरिच्छेदो मातुपरिच्छेदो बोधिरुक्खपरिच्छेदो धम्मचक्कप्पवत्तनपरिच्छेदो अभिसमयपरिच्छेदो सावकसन्निपातपरिच्छेदो अग्गसावकपरिच्छेदो उपट्ठाकपरिच्छेदो अग्गसाविकापरिच्छेदो परिवारभिक्खुपरिच्छेदो रंसिपरिच्छेदो सरीरप्पमाणपरिच्छेदो बोधिसत्ताधिकारपरिच्छेदो ब्याकरणपरिच्छेदो बोधिसत्तपधानपरिच्छेदो आयुपरिच्छेदो परिनिब्बानपरिच्छेदोति इमेहि पाळिया आगतेहि बावीसतिया परिच्छेदेहि परिच्छिन्नो ववत्थितो।&lt;br&gt;&#xA;पाळिअनारुळ्हो पन सम्बहुलवारोपेत्थ आनेतब्बो। सो अगारवासपरिच्छेदो पासादत्तयपरिच्छेदो नाटकित्थिपरिच्छेदो अग्गमहेसिपरिच्छेदो पुत्तपरिच्छेदो यानपरिच्छेदो अभिनिक्खमनपरिच्छेदो पधानपरिच्छेदो उपट्ठाकपरिच्छेदो विहारपरिच्छेदोति दसधा ववत्थितो होति।&lt;br&gt;&#xA;तं सम्बहुलवारम्पि, यथाट्ठाने मयं पन।&lt;br&gt;&#xA;दस्सेत्वाव गमिस्साम, तत्थ तत्थ समासतो॥&lt;br&gt;&#xA;सो एवं ववत्थितो पन –&lt;br&gt;&#xA;केनायं देसितो कत्थ, कस्सत्थाय च देसितो।&lt;br&gt;&#xA;किमत्थाय कदा कस्स, वचनं केन चाभतो॥&lt;br&gt;&#xA;सब्बमेतं विधिं वत्वा, पुब्बमेव समासतो।&lt;br&gt;&#xA;पच्छाहं बुद्धवंसस्स, करिस्सामत्थवण्णनन्ति॥&lt;br&gt;&#xA;तत्थ केनायं देसितोति अयं बुद्धवंसो केन देसितो? सब्बधम्मेसु अप्पटिहतञाणचारेन दसबलेन चतुवेसारज्जविसारदेन धम्मराजेन धम्मस्सामिना तथागतेन सब्बञ्ञुना सम्मासम्बुद्धेन देसितो।&lt;br&gt;&#xA;कत्थ देसितोति? कपिलवत्थुमहानगरे निग्रोधाराममहाविहारे परमरुचिरसन्दस्सने देवमनुस्सनयननिपातभूते रतनचङ्कमे चङ्कमन्तेन देसितो।&lt;br&gt;&#xA;कस्सत्थाय च देसितोति? द्वासीतिया ञातिसहस्सानं अनेककोटीनञ्च देवमनुस्सानं अत्थाय देसितो।&lt;br&gt;&#xA;किमत्थाय देसितोति? चतुरोघनित्थरणत्थाय देसितो।&lt;br&gt;&#xA;कदा देसितोति भगवा हि पठमबोधियं वीसतिवस्सानि अनिबद्धवासो हुत्वा यत्थ यत्थ फासुकं होति, तत्थ तत्थेव गन्त्वा वसि। कथं? पठमं वस्सं इसिपतने धम्मचक्कं (सं॰ नि॰ ५.१०८१; महाव॰ १३ आदयो; पटि॰ म॰ २.३०) पवत्तेत्वा अट्ठारस ब्रह्मकोटियो अमतपानं पायेत्वा बाराणसिं उपनिस्साय इसिपतने मिगदाये वसि। दुतियं वस्सं राजगहं उपनिस्साय वेळुवने महाविहारे। ततियचतुत्थानिपि तत्थेव। पञ्चमं वेसालिं उपनिस्साय महावने कूटागारसालायम्। छट्ठं मकुलपब्बते। सत्तमं तावतिंसभवने। अट्ठमं भग्गेसु संसुमारगिरिं उपनिस्साय भेसकळावने। नवमं कोसम्बियम्। दसमं पालिलेय्यकवनसण्डे। एकादसमं नाळायं ब्राह्मणगामे। द्वादसमं वेरञ्जायम्। तेरसमं चालियपब्बते। चुद्दसमं जेतवनमहाविहारे। पञ्चदसमं कपिलवत्थुमहानगरे। सोळसमं आळवकं दमेत्वा चतुरासीतिपाणसहस्सानि अमतपानं पायेत्वा आळवियम्। सत्तरसमं राजगहेयेव। अट्ठारसमं चालियपब्बतेयेव। तथा एकूनवीसतिमं वीसतिमं पन वस्सं राजगहेयेव वसि। तेन वुत्तं – ‘‘भगवा हि पठमबोधियं वीसतिवस्सानि अनिबद्धवासो हुत्वा यत्थ यत्थ फासुकं होति, तत्थ तत्थेव गन्त्वा वसी’’ति। ततो पट्ठाय पन सावत्थिंयेव उपनिस्साय जेतवनमहाविहारे च पुब्बारामे च धुवपरिभोगवसेन वसि।&lt;br&gt;&#xA;यदा पन सत्था बुद्धो हुत्वा बाराणसियं इसिपतने मिगदाये पठमं वस्सं वसित्वा वुट्ठवस्सो पवारेत्वा उरुवेलं गन्त्वा तत्थ तयो मासे वसन्तो तेभातिकजटिले दमेत्वा भिक्खुसहस्सेहि कतपरिवारो फुस्समासपुण्णमायं राजगहं गन्त्वा द्वे मासे तत्थेव वसि, तदा बाराणसितो निक्खन्तस्स पनस्स पञ्च मासा जाता। सकलो हेमन्तो अतिक्कन्तो। उदायित्थेरस्स आगतदिवसतो सत्तट्ठदिवसा वीतिवत्ता। सो पन फग्गुनीपुण्णमासियं चिन्तेसि – ‘‘अतिक्कन्तो हेमन्तो, वसन्तकालो अनुप्पत्तो, समयो तथागतस्स कपिलपुरं गन्तु’’न्ति। सो एवं चिन्तेत्वा कुलनगरगमनत्थाय सट्ठिमत्ताहि गाथाहि गमनवण्णं वण्णेसि। अथ सत्था चस्स वचनं सुत्वा ञातिसङ्गहं कातुकामो हुत्वा अङ्गमगधवासीनं कुलपुत्तानं दसहि सहस्सेहि कपिलवत्थुवासीनं दसहि सहस्सेहीति सब्बेहेव वीसतिया खीणासवसहस्सेहि परिवुतो राजगहतो निक्खमित्वा दिवसे दिवसे योजनं गच्छन्तो राजगहतो सट्ठियोजनं कपिलवत्थुपुरं द्वीहि मासेहि सम्पापुणित्वा तत्थ ञातीनं वन्दापनत्थं यमकपाटिहारियं अकासि। तदायं बुद्धवंसो देसितो।&lt;br&gt;&#xA;कस्स वचनन्ति? सावकपच्चेकबुद्धानं असाधारणं सम्मासम्बुद्धस्सेव वचनम्।&lt;br&gt;&#xA;केनाभतोति? आचरियपरम्पराय आभतो। अयञ्हि सारिपुत्तत्थेरो भद्दजी तिस्सो कोसियपुत्तो सिग्गवो मोग्गलिपुत्तो सुदत्तो धम्मिको दासको सोणको रेवतोति एवमादीहि याव ततियसङ्गीतिकाला आभतो, ततो उद्धम्पि तेसंयेव सिस्सानुसिस्सेहीति एवं ताव आचरियपरम्पराय यावज्जकाला आभतोति वेदितब्बो।&lt;br&gt;&#xA;एत्तावता –&lt;br&gt;&#xA;‘‘केनायं देसितो कत्थ, कस्सत्थाय च देसितो।&lt;br&gt;&#xA;किमत्थाय कदा कस्स, वचनं केन चाभतो’’ति॥ –&lt;br&gt;&#xA;अयं गाथा वुत्तत्था होति।&lt;br&gt;&#xA;निदानकथा&lt;/p&gt;</description>
    </item>
    <item>
      <title>०१. रतनचङ्कमनकण्डवण्णना</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/01_ratanachankamanakaNDavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/01_ratanachankamanakaNDavaNNanA/</guid>
      <description>&lt;p&gt;१. रतनचङ्कमनकण्डवण्णना&lt;br&gt;&#xA;इदानि पन –&lt;br&gt;&#xA;१.&lt;br&gt;&#xA;‘‘ब्रह्मा च लोकाधिपती सहम्पती, कतञ्जली अनधिवरं अयाचथ।&lt;br&gt;&#xA;सन्तीध सत्ताप्परजक्खजातिका, देसेहि धम्मं अनुकम्पिमं पज’’न्ति॥ –&lt;br&gt;&#xA;आदिनयप्पवत्तस्स अब्भन्तरनिदानस्स अत्थवण्णना होति।&lt;br&gt;&#xA;एत्थ ‘‘एकं समयं भगवा राजगहे विहरति वेळुवने कलन्दकनिवापे’’तिआदिसुत्तन्तेसु विय – ‘‘एकं समयं भगवा सक्केसु विहरति कपिलवत्थुस्मिं निग्रोधारामे। अथ खो आयस्मा सारिपुत्तो येन भगवा तेनुपसङ्कमि; उपसङ्कमित्वा भगवन्तं बुद्धवंसं अपुच्छी’’ति एवमादिना नयेन निदानं अवत्वा कस्मा ‘‘ब्रह्मा च लोकाधिपती सहम्पती, कतञ्जली अनधिवरं अयाचथा’’तिआदिना नयेन निदानं वुत्तन्ति? वुच्चते – भगवतो सब्बधम्मदेसनाकारणभूताय ब्रह्मुनो धम्मदेसनायाचनाय सन्दस्सनत्थं वुत्तन्ति।&lt;br&gt;&#xA;‘‘कदायं धम्मदेसनत्थं, अज्झिट्ठो ब्रह्मुना जिनो।&lt;br&gt;&#xA;कदा कत्थ च केनायं, गाथा हि समुदीरिता’’ति॥&lt;br&gt;&#xA;वुच्चते – बुद्धभूतस्स पन भगवतो अट्ठमे सत्ताहे सत्था धम्मदेसनत्थाय ब्रह्मुना अज्झिट्ठो आयाचितो। तत्रायं अनुपुब्बिकथा – महापुरिसो किर कताभिनीहारो महाभिनिक्खमनदिवसे विवटपाकटबीभच्छसयनासनचेटिका नाटकित्थियो दिस्वा अतीव संविग्गहदयो पटेकदेसावच्छन्नं छन्नं आमन्तेत्वा – ‘‘अरिनरवरमन्थकं कण्डकं नाम तुरङ्गवरमाहरा’’ति कण्डकं आहरापेत्वा छन्नसहायो वरतुरङ्गमारुय्ह नगरद्वारे अधिवत्थाय देवताय नगरद्वारे विवटे नगरतो निक्खमित्वा तीणि रज्जानि तेन रत्तावसेसेन अतिक्कमित्वा अनोमसत्तो अनोमाय नाम नदिया तीरे ठत्वा छन्नमेवमाह – ‘‘छन्न, त्वं मम इमानि अञ्ञेहि असाधारणानि आभरणानि कण्डकञ्च वरतुरङ्गमादाय कपिलपुरं गच्छाही’’ति छन्नं विस्सज्जेत्वा असितोरगनीलुप्पलसदिसेनासिना सकेसमकुटं छिन्दित्वा आकासे उक्खिपित्वा देवदत्तियं पत्तचीवरं गहेत्वा सयमेव पब्बजित्वा अनुपुब्बेन चारिकं चरमानो अनिलबलसमुद्धुततरङ्गभङ्गं असङ्गं गङ्गं नदिं उत्तरित्वा मणिगणरंसिजालविज्जोतितराजगहं राजगहं नाम नगरं पविसित्वा तत्थ इस्सरियमदमत्तं जनं परिहासेन्तो विय च उद्धतवेसस्स जनस्स लज्जमुप्पादयमानो विय च वयकन्तीहि नागरजनहदयानि अत्तनि बन्धन्तो विय च द्वतिंसवरमहापुरिसलक्खणविराजिताय रूपसिरिया सब्बजननयनानि विलुम्पमानो विय च रूपीपादसञ्चरो पुञ्ञसञ्चयो विय च पब्बतो विय च गमनेन निस्सङ्गो सन्तिन्द्रियो सन्तमानसो युगमत्तं पेक्खमानो राजगहं पिण्डाय चरित्वा यापनमत्तं भत्तं गहेत्वा नगरतो निक्खमित्वा पण्डवपब्बतपस्से छायूदकसम्पन्ने सुचिभूमिभागे परमरमणीये पविवित्ते ओकासे निसीदित्वा पटिसङ्खानबलेन मिस्सकभत्तं परिभुञ्जित्वा पण्डवगिरानुसारेन बिम्बिसारेन मगधमहाराजेन महापुरिसस्स सन्तिकं गन्त्वा नामगोत्तं पुच्छित्वा तेन पमुदितहदयेन ‘‘मम रज्जभागं गण्हाही’’ति रज्जेन निमन्तियमानो – ‘‘अलं, महाराज, न मय्हं रज्जेनत्थो अहं रज्जं पहाय लोकहितत्थाय पधानमनुयुञ्जित्वा लोके विवटच्छदो बुद्धो भविस्सामीति निक्खन्तो’’ति वत्वा तेन च ‘‘बुद्धो हुत्वा सब्बपठमं मम विजितं ओसरेय्याथा’’ति वुत्तो ‘साधू’ति तस्स पटिञ्ञं दत्वा आळारञ्च उदकञ्च उपसङ्कमित्वा तेसं धम्मदेसनाय सारं अविन्दन्तो ततो पक्कमित्वा उरुवेलायं छब्बस्सानि दुक्करकारिकं करोन्तोपि अमतं अधिगन्तुं असक्कोन्तो ओळारिकाहारपटिसेवनेन सरीरं सन्तप्पेसि।&lt;br&gt;&#xA;तदा पन उरुवेलायं सेनानिगमे सेनानिगमकुटुम्बिकस्स धीता सुजाता नाम दारिका वयप्पत्ता एकस्मिं निग्रोधरुक्खे पत्थनमकासि – ‘‘सचाहं समजातिकं कुलघरं गन्त्वा पठमगब्भे पुत्तं लभिस्सामि, बलिकम्मं करिस्सामी’’ति। तस्सा सा पत्थना समिज्झि। सा वेसाखपुण्णमदिवसे ‘‘अज्ज बलिकम्मं करिस्सामी’’ति पातोव पायासं अनायासं परममधुरं सम्पटिपादेसि। बोधिसत्तोपि तदहेव कतसरीरपटिजग्गनो भिक्खाचारकालं आगमयमानो पातोव गन्त्वा तस्मिं निग्रोधरुक्खमूले निसीदि। अथ खो पुण्णा नाम दासी तस्सा धाती रुक्खमूलसोधनत्थाय गता बोधिसत्तं पाचीनलोकधातुं ओलोकयमानं निसिन्नं सञ्झाप्पभानुरञ्जितवरकनकगिरिसिखरसदिससरीरसोभं तिमिरनिकरनिधानकरं कमलवनविकसनकरं घनविवरमुपगतं दिवसकरमिव तरुवरमुपगतं मुनिदिवसकरमद्दस। सरीरतो चस्स निक्खन्ताहि पभाहि सकलञ्च तं रुक्खं सुवण्णवण्णं दिस्वा तस्सा एतदहोसि – ‘‘अज्ज अम्हाकं देवता रुक्खतो ओरुय्ह सहत्थेनेव बलिं पटिग्गहेतुकामा हुत्वा निसिन्ना’’ति। सा वेगेन गन्त्वा सुजाताय एतमत्थं आरोचेसि।&lt;br&gt;&#xA;ततो सुजाता सञ्जातसद्धा हुत्वा सब्बालङ्कारेन अलङ्करित्वा सतसहस्सग्घनिकं सुवण्णपातिं परममधुरस्स मधुपायासस्स पूरेत्वा अपराय सुवण्णपातिया पिदहित्वा सीसेनादाय निग्रोधरुक्खाभिमुखी अगमासि। सा गच्छन्ती दूरतोव तं बोधिसत्तं रुक्खदेवतमिव सकलं तं रुक्खं सरीरप्पभाय सुवण्णवण्णं कत्वा पुञ्ञसञ्चयमिव रूपवन्तं निसिन्नं दिस्वा पीतिसोमनस्सजाता सुजाता ‘‘रुक्खदेवता’’ति सञ्ञाय दिट्ठट्ठानतो पट्ठाय ओनतोनता गन्त्वा सीसतो तं सुवण्णपातिं ओतारेत्वा महासत्तस्स हत्थे ठपेत्वा पञ्चपतिट्ठितेन वन्दित्वा – ‘‘यथा मम मनोरथो निप्फन्नो, एवं तुम्हाकम्पि निप्फज्जतू’’ति वत्वा पक्कामि।&lt;br&gt;&#xA;अथ खो बोधिसत्तोपि सुवण्णपातिं गहेत्वा नेरञ्जराय नदिया तीरं गन्त्वा सुप्पतिट्ठितस्स नाम तित्थस्स तीरे सुवण्णपातिं ठपेत्वा न्हत्वा पच्चुत्तरित्वा एकूनपञ्ञासपिण्डे करोन्तो तं पायासं परिभुञ्जित्वा – ‘‘सचाहं अज्ज बुद्धो भविस्सामि, अयं सुवण्णपाति पटिसोतं गच्छतू’’ति खिपि। सा पाति पटिसोतं गन्त्वा काळस्स नाम नागराजस्स भवनं पविसित्वा तिण्णं बुद्धानं थालकानि उक्खिपित्वा तेसं हेट्ठा अट्ठासि।&lt;br&gt;&#xA;महासत्तो तत्थेव वनसण्डे दिवाविहारं वीतिनामेत्वा सायन्हसमये सोत्थियेन नाम तिणहारकेन महापुरिसस्स आकारं ञत्वा दिन्ना अट्ठ तिणमुट्ठियो गहेत्वा बोधिमण्डमारुय्ह दक्खिणदिसाभागे अट्ठासि। सो पन पदेसो पदुमिनिपत्ते उदकबिन्दु विय अकम्पित्थ। महापुरिसो – ‘‘अयं पदेसो मम गुणं धारेतुं असमत्थो’’ति पच्छिमदिसाभागमगमासि। सोपि तथेव कम्पित्थ। पुन उत्तरदिसाभागमगमासि। सोपि तथेव कम्पित्थ। पुन पुरत्थिमदिसाभागमगमासि। तत्थ पल्लङ्कप्पमाणट्ठानं निच्चलं अहोसि। महापुरिसो – ‘‘इदं ठानं किलेसविद्धंसनट्ठान’’न्ति सन्निट्ठानं कत्वा तानि तिणानि अग्गे गहेत्वा चालेसि। तानि तूलिकग्गेन परिच्छिन्नानि विय अहेसुम्। बोधिसत्तो – ‘‘बोधिं अपत्वाव इमं पल्लङ्कं न भिन्दिस्सामी’’ति चतुरङ्गवीरियं अधिट्ठहित्वा पल्लङ्कं आभुजित्वा बोधिक्खन्धं पिट्ठितो कत्वा पुरत्थाभिमुखो निसीदि।&lt;br&gt;&#xA;तङ्खणञ्ञेव सब्बलोकाभिहारो मारो बाहुसहस्सं मापेत्वा दियड्ढयोजनसतिकं हिमगिरिसिखरसदिसं गिरिमेखलं नाम अरिवरवारणं वरवारणं अभिरुय्ह नवयोजनिकेन धनुअसिफरसुसरसत्तिसबलेनातिबहलेन मारबलेन सम्परिवुतो समन्ता पब्बतो विय अज्झोत्थरन्तो महासपत्तं विय महासत्तं समुपागमि। महापुरिसो सूरिये धरन्तेयेव अतितुमूलं मारबलं विधमित्वा विकसितजयसुमनकुसुमसदिसस्स चीवरस्स उपरि पतमानेहि रत्तपवालङ्कुरसदिसरुचिरदस्सनेहि बोधिरुक्खङ्कुरेहि पीतिया विय पूजियमानो एव पठमयामे पुब्बेनिवासानुस्सतिञाणं लभित्वा मज्झिमयामे दिब्बचक्खुञाणं विसोधेत्वा पच्छिमयामे पटिच्चसमुप्पादे ञाणं ओतारेत्वा वट्टविवट्टं सम्मसन्तो अरुणोदये बुद्धो हुत्वा –&lt;br&gt;&#xA;‘‘अनेकजातिसंसारं, सन्धाविस्सं अनिब्बिसम्।&lt;br&gt;&#xA;गहकारं गवेसन्तो, दुक्खा जाति पुनप्पुनं॥&lt;br&gt;&#xA;‘‘गहकारक दिट्ठोसि, पुन गेहं न काहसि।&lt;br&gt;&#xA;सब्बा ते फासुका भग्गा, गहकूटं विसङ्खतम्।&lt;br&gt;&#xA;विसङ्खारगतं चित्तं, तण्हानं खयमज्झगा’’ति॥ (ध॰ प॰ १५३-१५४) –&lt;br&gt;&#xA;इमं उदानं उदानेत्वा सत्ताहं विमुत्तिसुखपटिसेवनेन वीतिनामेत्वा अट्ठमे दिवसे समापत्तितो वुट्ठाय देवतानं कङ्खं ञत्वा तासं कङ्खाविधमनत्थं आकासे उप्पतित्वा यमकपाटिहारियं दस्सेत्वा तासं कङ्खं विधमित्वा पल्लङ्कतो ईसकं पाचीननिस्सिते उत्तरदिसाभागे ठत्वा – ‘‘इमस्मिं वत मे पल्लङ्के सब्बञ्ञुतञ्ञाणं पटिविद्ध’’न्ति चत्तारि असङ्ख्येय्यानि कप्पसतसहस्सञ्च पूरितानं पारमीनं फलाधिगमट्ठानं पल्लङ्कञ्चेव बोधिरुक्खञ्च अनिमिसेहि अक्खीहि ओलोकयमानो सत्ताहं वीतिनामेसि, तं ठानं अनिमिसचेतियं नाम जातम्।&lt;br&gt;&#xA;अथ पल्लङ्कस्स च ठितट्ठानस्स च अन्तरे पुरत्थिमपच्छिमतो आयते रतनचङ्कमे चङ्कमन्तो सत्ताहं वीतिनामेसि, तं ठानं रतनचङ्कमचेतियं नाम जातम्। ततो पच्छिमदिसाभागे देवता रतनघरं नाम मापेसुं, तत्थ पल्लङ्केन निसीदित्वा अभिधम्मपिटकं विसेसतो चेत्थ अनन्तनयसमन्तपट्ठानं विचिनन्तो सत्ताहं वीतिनामेसि। तं ठानं रतनघरचेतियं नाम जातम्। एवं बोधिसमीपेयेव चत्तारि सत्ताहानि वीतिनामेत्वा पञ्चमे सत्ताहे बोधिरुक्खमूला येन अजपालनिग्रोधो तेनुपसङ्कमि; तत्थापि धम्मं विचिनन्तोयेव विमुत्तिसुखञ्च पटिसंवेदेन्तो अजपालनिग्रोधे सत्ताहं वीतिनामेसि।&lt;br&gt;&#xA;एवं अपरं सत्ताहं मुचलिन्दे निसीदि। तस्स निसिन्नमत्तस्सेव भगवतो सकलचक्कवाळगब्भं पूरेन्तो महाअकालमेघो उदपादि। तस्मिं पन उप्पन्ने मुचलिन्दो नागराजा चिन्तेसि – ‘‘अयं महामेघो सत्थरि मय्हं भवनं पविट्ठमत्ते उप्पन्नो वासागारमस्स लद्धुं वट्टती’’ति। सो सत्तरतनमयं देवविमानसदिसं दिब्बविमानं निम्मिनितुं समत्थोपि एवं कते – ‘‘न मय्हं महप्फलं भविस्सति, दसबलस्स कायवेय्यावच्चं करिस्सामी’’ति अतिमहन्तं अत्तभावं कत्वा सत्थारं सत्तक्खत्तुं भोगेहि परिक्खिपित्वा उपरि महन्तं फणं कत्वा अट्ठासि। अथ भगवा परिक्खेपस्स अन्तोव महति ओकासे सब्बरतनमये पच्चग्घपल्लङ्के उपरि विनिग्गलन्तविविधसुरभिकुसुमदामविताने विविधसुरभिगन्धवासिते गन्धकुटियं विहरन्तो विय विहासि। एवं भगवा तं सत्ताहं तत्थ वीतिनामेत्वा ततो अपरं सत्ताहं राजायतने निसीदि। तत्थापि विमुत्तिसुखपटिसंवेदियेव। एत्तावता सत्तसत्ताहानि परिपुण्णानि अहेसुम्। एत्थन्तरे भगवा झानसुखेन फलसुखेन च वीतिनामेसि।&lt;br&gt;&#xA;अथस्स सत्तसत्ताहातिक्कमे – ‘‘मुखं धोविस्सामी’’ति चित्तं उप्पज्जि। सक्को देवानमिन्दो अगदहरीतकं आहरित्वा अदासि। अथस्स सक्को नागलतादन्तकट्ठञ्च मुखधोवनउदकञ्च अदासि। ततो भगवा दन्तकट्ठं खादित्वा अनोतत्तदहोदकेन मुखं धोवित्वा राजायतनमूले निसीदि। तस्मिं समये चतूहि लोकपालेहि उपनीते पच्चग्घे सेलमये पत्ते तपुस्सभल्लिकानं वाणिजानं मन्थञ्च मधुपिण्डिकञ्च पटिग्गहेत्वा परिभुञ्जित्वा पच्चागन्त्वा अजपालनिग्रोधरुक्खमूले निसीदि। अथस्स तत्थ निसिन्नमत्तस्सेव अत्तना अधिगतस्स धम्मस्स गम्भीरभावं पच्चवेक्खन्तस्स सब्बबुद्धानं आचिण्णो – ‘‘अधिगतो खो म्यायं धम्मो गम्भीरो दुद्दसो दुरनुबोधो सन्तो पणीतो अतक्कावचरो निपुणो पण्डितवेदनीयो’’ति (म॰ नि॰ २.२८१; सं॰ नि॰ १.१७२; महाव॰ ७) परेसं धम्मं अदेसेतुकामताकारप्पत्तो परिवितक्को उदपादि।&lt;br&gt;&#xA;अथ ब्रह्मा सहम्पति दसबलस्स चेतसा चेतोपरिवितक्कमञ्ञाय – ‘‘नस्सति वत, भो, लोको, विनस्सति वत, भो, लोको’’ति (सं॰ नि॰ १.१७२; म॰ नि॰ १.२८२; महाव॰ ८) वाचं निच्छारेन्तो दससहस्सचक्कवाळब्रह्मगणपरिवुतो सक्कसुयामसन्तुसितपरनिम्मितवसवत्तीहि अनुगतो आगन्त्वा भगवतो पुरतो पातुरहोसि। सो अत्तनो पतिट्ठानत्थाय पथविं निम्मिनित्वा दक्खिणं जाणुमण्डलं पथवियं निहन्त्वा जलजामलाविकलकमलमकुलसदिसं दसनखसमोधानसमुज्जलमञ्जलिं सिरस्मिं कत्वा – ‘‘देसेतु, भन्ते , भगवा धम्मं, देसेतु सुगतो धम्मं, सन्ति सत्ता अप्परजक्खजातिका, अस्सवनता धम्मस्स परिहायन्ति, भविस्सन्ति धम्मस्स अञ्ञातारो’’ति (सं॰ नि॰ १.१७२; महाव॰ ८) –&lt;br&gt;&#xA;‘‘पातुरहोसि मगधेसु पुब्बे, धम्मो असुद्धो समलेहि चिन्तितो।&lt;br&gt;&#xA;अपापुरेतं अमतस्स द्वारं, सुणन्तु धम्मं विमलेनानुबुद्धं॥&lt;br&gt;&#xA;‘‘सेले यथा पब्बतमुद्धनिट्ठितो, यथापि पस्से जनतं समन्ततो।&lt;br&gt;&#xA;तथूपमं धम्ममयं सुमेध, पासादमारुय्ह समन्तचक्खु।&lt;br&gt;&#xA;सोकावतिण्णं जनतमपेतसोको, अवेक्खस्सु जातिजराभिभूतं॥&lt;br&gt;&#xA;‘‘उट्ठेहि वीर विजितसङ्गाम, सत्थवाह अनण विचर लोके।&lt;br&gt;&#xA;देसस्सु भगवा धम्मं, अञ्ञातारो भविस्सन्ती’’ति॥ (म॰ नि॰ १.२८२; सं॰ नि॰ १.१७२; महाव॰ ८) –&lt;br&gt;&#xA;‘‘ननु तुम्हेहि ‘बुद्धो बोधेय्यं तिण्णो तारेय्यं मुत्तो मोचेय्य’’’न्ति –&lt;br&gt;&#xA;‘‘किं मे अञ्ञातवेसेन, धम्मं सच्छिकतेनिध।&lt;br&gt;&#xA;सब्बञ्ञुतं पापुणित्वा, तारयिस्सं सदेवक’’न्ति॥ (बु॰ वं॰ २.५५) –&lt;br&gt;&#xA;पत्थनं कत्वा पारमियो पूरेत्वा सब्बञ्ञुभावं पत्तोति च, ‘‘तुम्हेहि धम्मे अदेसियमाने को हि नाम अञ्ञो धम्मं देसेस्सति, किमञ्ञं लोकस्स सरणं ताणं लेणं परायन’’न्ति च एवमादीहि अनेकेहि नयेहि भगवन्तं धम्मदेसनत्थं अयाचि। तेन वुत्तं – ‘‘बुद्धभूतस्स पन भगवतो अट्ठमे सत्ताहे सत्था धम्मदेसनत्थाय ब्रह्मुना आयाचितो’’ति।&lt;br&gt;&#xA;इदानि ‘‘कदा कत्थ च केनायं, गाथा हि समुदीरिता’’ति इमेसं पञ्हानं विस्सज्जनाय ओकासो अनुप्पत्तो। तत्थ कदा वुत्ताति? पठममहासङ्गीतिकाले वुत्ता। पठममहासङ्गीति नामेसा सङ्गीतिक्खन्धे (चूळव॰ ४३७) वुत्तनयेनेव वेदितब्बा। कत्थ केन वुत्ताति? भगवति किर परिनिब्बुते राजगहनगरे वेभारपब्बतपस्से सत्तपण्णिगुहाद्वारे विजितसब्बसत्तुना अजातसत्तुना मगधमहाराजेन धम्मसङ्गायनत्थं कारिते परिपुण्णचन्दमण्डलसङ्कासे दट्ठब्बसारमण्डे मण्डपे धम्मासनगतेनायस्मता आनन्दत्थेरेन ‘‘ब्रह्मा च लोकाधिपती’’ति अयं गाथा वुत्ताति वेदितब्बा। अयमेत्थ गाथासम्बन्धो।&lt;br&gt;&#xA;एत्तावता –&lt;br&gt;&#xA;‘‘कदायं धम्मदेसनत्थं, अज्झिट्ठो ब्रह्मुना जिनो।&lt;br&gt;&#xA;कदा कत्थ च केनायं, गाथा हि समुदीरिता’’ति॥ –&lt;br&gt;&#xA;अयम्पि गाथा वुत्तत्था होति। एवं इमिना सम्बन्धेन वुत्ताय पनस्सा अनुत्तानपदवण्णनं करिस्साम।&lt;br&gt;&#xA;तत्थ ब्रह्माति ब्रूहितो तेहि तेहि गुणविसेसेहीति ब्रह्मा। अयं पन ब्रह्म-सद्दो महाब्रह्मब्राह्मणतथागतमातापितुसेट्ठादीसु दिस्सति। तथा हि ‘‘द्विसहस्सो ब्रह्मा’’तिआदीसु (म॰ नि॰ ३.१६६) महाब्रह्माति अधिप्पेतो।&lt;br&gt;&#xA;‘‘तमोनुदो बुद्धो समन्तचक्खु, लोकन्तगू सब्बभवातिवत्तो।&lt;br&gt;&#xA;अनासवो सब्बदुक्खप्पहीनो, सच्चव्हयो ब्रह्मे उपासितो मे’’ति॥ (सु॰ नि॰ ११३९) –&lt;br&gt;&#xA;एत्थ ब्राह्मणो। ‘‘ब्रह्माति खो, भिक्खवे, तथागतस्सेतं अधिवचन’’न्ति एत्थ तथागतो। ‘‘ब्रह्माति मातापितरो पुब्बाचरियाति वुच्चरे’’ति (अ॰ नि॰ ३.३१; ४.६३; इतिवु॰ १०६; जा॰ २.२०.१८१) एत्थ मातापितरो। ‘‘ब्रह्मचक्कं पवत्तेती’’ति (म॰ नि॰ १.१४८; सं॰ नि॰ २.२१; अ॰ नि॰ ४.८; ५.११; पटि॰ म॰ २.४४) एत्थ सेट्ठो अधिप्पेतो। इध पन पठमज्झानं पणीतं भावेत्वा पठमज्झानभूमियं निब्बत्तो कप्पायुको महाब्रह्मा अधिप्पेतो (म॰ नि॰ अट्ठ॰ १.३)। च-सद्दो सम्पिण्डनत्थो, ब्रह्मा च अञ्ञे च दससु चक्कवाळसहस्सेसु ब्रह्मानो चाति अत्थो, पदपूरणमत्तो वा। लोकाधिपतीति एत्थ लोकोति सङ्खारलोको सत्तलोको ओकासलोकोति तयो लोका। तेसु इध सत्तलोको अधिप्पेतो। तस्स इस्सरो अधिपतीति लोकाधिपति, लोकेकदेसस्सापि अधिपति लोकाधिपतीति वुच्चति देवाधिपति नराधिपति विय।&lt;br&gt;&#xA;सहम्पतीति सो किर कस्सपस्स भगवतो सासने सहको नाम थेरो पठमज्झानं निब्बत्तेत्वा अपरिहीनज्झानो जीवितपरियोसाने पठमज्झानभूमियं कप्पायुकमहाब्रह्मा हुत्वा निब्बत्तो, तत्र पन नं ‘‘सहम्पति ब्रह्मा’’ति सञ्जानन्ति। ‘‘सहकपती’’ति वत्तब्बे अनुस्सरागमं कत्वा रुळ्हीवसेन ‘‘सहम्पती’’ति वदन्ति। कतञ्जलीति कतञ्जलिको, अञ्जलिपुटं सिरसि कत्वाति अत्थो। अनधिवरन्ति अच्चन्तवरो अधिवरो नास्स अत्थीति अनधिवरो, न ततो अधिको वरो अत्थीति वा अनधिवरो, अनुत्तरोति अत्थो, तं अनधिवरम्। अयाचथाति अयाचित्थ अज्झेसि।&lt;br&gt;&#xA;इदानि यस्सत्थाय सो भगवन्तं अयाचि, तमत्थं दस्सेतुं ‘‘सन्तीध सत्ता’’तिआदि वुत्तम्। तत्थ सन्तीति संविज्जन्ति उपलब्भन्ति, बुद्धचक्खुस्स आपाथं आगच्छन्ता अत्थीति अत्थो। इधाति अयं देसापदेसे निपातो । स्वायं कत्थचि सासनं उपादाय वुच्चति। यथाह – ‘‘इधेव, भिक्खवे, समणो, इध दुतियो समणो, इध ततियो समणो, इध चतुत्थो समणो, सुञ्ञा परप्पवादा समणेभि अञ्ञेही’’ति (म॰ नि॰ १.१३९; दी॰ नि॰ २.२१४; अ॰ नि॰ ४.२४१)। कत्थचि ओकासं, यथाह –&lt;br&gt;&#xA;‘‘इधेव तिट्ठमानस्स, देवभूतस्स मे सतो।&lt;br&gt;&#xA;पुनरायु च मे लद्धो, एवं जानाहि मारिसा’’ति॥ (दी॰ नि॰ २.३६९) –&lt;br&gt;&#xA;कत्थचि पदपूरणमत्तमेव होति। यथाह – ‘‘इधाहं, भिक्खवे, भुत्तावी अस्सं पवारितो’’ति (म॰ नि॰ १.३०)। कत्थचि लोकं उपादाय, यथाह – ‘‘इध तथागतो लोके उप्पज्जति बहुजनहिताय बहुजनसुखाया’’ति (अ॰ नि॰ १.१७०)। इधापि लोकमेव उपादाय वुत्तोति वेदितब्बो। तस्मा इमस्मिं सत्तलोकेति अत्थो। सत्ताति रूपादीसु खन्धेसु छन्दरागेन सत्ता विसत्ता आसत्ता लग्गा लगिताति सत्ता, सत्ताति पाणिनो वुच्चन्ति। रुळ्हीसद्देन पन वीतरागेसुपि अयं वोहारो वत्ततियेव।&lt;br&gt;&#xA;अप्परजक्खजातिकाति पञ्ञामये अक्खिम्हि अप्पं परित्तं रागदोसमोहरजं एतेसं एवंसभावा च तेति अप्परजक्खजातिका, अप्पं रागादिरजमेव वा येसं ते अप्परजक्खा, ते अप्परजक्खसभावा अप्परजक्खजातिकाति एवमेत्थ अत्थो दट्ठब्बो। तेसं अप्परजक्खजातिकानम्। ‘‘सत्तान’’न्ति विभत्तिविपरिणामं कत्वा – ‘‘देसेहि धम्म’’न्ति इमिना सम्बन्धं कत्वा अत्थो दट्ठब्बो। देसेहीति आयाचनवचनमेतं, देसेहि कथेहि उपदिसाति अत्थो। धम्मन्ति एत्थ अयं धम्म-सद्दो परियत्तिसमाधिपञ्ञापकतिसभावसुञ्ञतापुञ्ञआपत्तिञेय्यचतुसच्चधम्मादीसु दिस्सति। तथा हि – ‘‘इध भिक्खु धम्मं परियापुणाति सुत्तं गेय्यं वेय्याकरणं…पे॰… वेदल्ल’’न्तिआदीसु (म॰ नि॰ १.२३९; अ॰ नि॰ ४.१०२) परियत्तियं दिस्सति। ‘‘एवंधम्मा ते भगवन्तो अहेसु’’न्तिआदीसु समाधिम्हि।&lt;br&gt;&#xA;‘‘यस्सेते चतुरो धम्मा, वानरिन्द यथा तव।&lt;br&gt;&#xA;सच्चं धम्मो धिति चागो, दिट्ठं सो अतिवत्तती’’ति॥ –&lt;br&gt;&#xA;आदीसु (जा॰ १.२.१४७) पञ्ञाय। ‘‘जातिधम्मा जराधम्मा, अथो मरणधम्मिनो’’तिआदीसु (अ॰ नि॰ ३.३९) पकतियम्। ‘‘कुसला धम्मा, अकुसला धम्मा, अब्याकता धम्मा’’तिआदीसु (ध॰ स॰ तिकमातिका) सभावे। ‘‘तस्मिं खो पन समये धम्मा होन्ति खन्धा होन्ती’’तिआदीसु (ध॰ स॰ १२१) सुञ्ञतायम्। ‘‘धम्मो सुचिण्णो सुखमावहाती’’तिआदीसु (सु॰ नि॰ १८४; थेरगा॰ ३०३; जा॰ १.१०.१०२; १.१५.३८५) पुञ्ञे। ‘‘द्वे अनियता धम्मा’’तिआदीसु आपत्तियम्। ‘‘सब्बे धम्मा सब्बाकारेन बुद्धस्स भगवतो ञाणमुखे आपाथं आगच्छन्ती’’तिआदीसु (महानि॰ १५६; चूळनि॰ मोघराजमाणवपुच्छानिद्देस ८५) ञेय्ये। ‘‘दिट्ठधम्मो पत्तधम्मो विदितधम्मो’’तिआदीसु (दी॰ नि॰ १.२९९; महाव॰ २७, ५७) चतुसच्चधम्मे। इधापि चतुसच्चधम्मे दट्ठब्बो (म॰ नि॰ अट्ठ॰ १.सुत्तनिक्खेपवण्णना; ध॰ स॰ अट्ठ॰ चित्तुप्पादकण्ड १)। अनुकम्पाति अनुकम्पं अनुद्दयं करोहि। इमन्ति पजं निद्दिसन्तो आह। पजन्ति पजातत्ता पजा, तं पजं, सत्तनिकायं संसारदुक्खतो मोचेहीति अधिप्पायो। केचि पन –&lt;br&gt;&#xA;‘‘भगवाति लोकाधिपती नरुत्तमो,&lt;br&gt;&#xA;कतञ्जली ब्रह्मगणेहि याचितो’’ति॥ –&lt;br&gt;&#xA;पठन्ति। एत्तावता सब्बसो अयं गाथा वुत्तत्था होति।&lt;br&gt;&#xA;अथ भगवतो तं ब्रह्मुनो सहम्पतिस्स आयाचनवचनं सुत्वा अपरिमितसमयसमुदितकरुणाबलस्स दसबलस्स परहितकरणनिपुणमतिचारस्स सब्बसत्तेसु ओकासकरणमत्तेन महाकरुणा उदपादि। तं पन भगवतो करुणुप्पत्तिं दस्सेन्तेहि सङ्गीतिकाले सङ्गीतिकारकेहि –&lt;br&gt;&#xA;२.&lt;br&gt;&#xA;‘‘सम्पन्नविज्जाचरणस्स तादिनो, जुतिन्धरस्सन्तिमदेहधारिनो।&lt;br&gt;&#xA;तथागतस्सप्पटिपुग्गलस्स, उप्पज्जि कारुञ्ञता सब्बसत्ते’’ति॥ –&lt;br&gt;&#xA;अयं गाथा ठपिता।&lt;br&gt;&#xA;तत्थ सम्पन्नविज्जाचरणस्साति सम्पन्नं नाम तिविधं परिपुण्णसमङ्गिमधुरवसेन। तत्थ –&lt;br&gt;&#xA;‘‘सम्पन्नं सालिकेदारं, सुवा भुञ्जन्ति कोसिय।&lt;br&gt;&#xA;पटिवेदेमि ते ब्रह्मे, न नं वारेतुमुस्सहे’’ति॥ (जा॰ १.१४.१) –&lt;br&gt;&#xA;इदं परिपुण्णसम्पन्नं नाम। ‘‘इमिना पातिमोक्खसंवरेन उपेतो होति समुपेतो उपगतो समुपगतो सम्पन्नो समन्नागतो’’ति (विभ॰ ५११) इदं समङ्गिसम्पन्नं नाम। ‘‘इमिस्सा, भन्ते, महापथविया हेट्ठिमतलं सम्पन्नं, सेय्यथापि खुद्दमधुं अनीलकं, एवमस्साद’’न्ति (पारा॰ १८) इदं मधुरसम्पन्नं नाम। इध परिपुण्णसम्पन्नम्पि समङ्गिसम्पन्नम्पि युज्जति (म॰ नि॰ अट्ठ॰ १.६४)। विज्जाति पटिपक्खधम्मे विज्झनट्ठेन विदितकरणट्ठेन विन्दितब्बट्ठेन च विज्जा। ता पन तिस्सोपि विज्जा अट्ठपि विज्जा। तिस्सो विज्जा भयभेरवसुत्ते (म॰ नि॰ १.५० आदयो) आगतनयेनेव वेदितब्बा, अट्ठ अम्बट्ठसुत्ते (दी॰ नि॰ १.२७८ आदयो)। तत्र हि विपस्सनाञाणेन मनोमयिद्धिया च सह छ अभिञ्ञा परिग्गहेत्वा अट्ठ विज्जा वुत्ता। चरणन्ति सीलसंवरो इन्द्रियेसु गुत्तद्वारता भोजने मत्तञ्ञुता जागरियानुयोगो सद्धा हिरी ओत्तप्पं बाहुसच्चं आरद्धवीरियता उपट्ठितस्सतिता पञ्ञासम्पन्नता चत्तारि रूपावचरज्झानानीति इमे पन्नरस धम्मा वेदितब्बा। इमेयेव हि पन्नरस धम्मा यस्मा एतेहि चरति अरियसावको गच्छति अमतं दिसं, तस्मा ‘‘चरण’’न्ति वुत्ता। यथाह – ‘‘इध, महानाम, अरियसावको सीलवा होती’’ति (म॰ नि॰ २.२४) सब्बं मज्झिमपण्णासके वुत्तनयेनेव वेदितब्बम्। विज्जा च चरणञ्च विज्जाचरणानि, सम्पन्नानि परिपुण्णानि विज्जाचरणानि यस्स सोयं सम्पन्नविज्जाचरणो, विज्जाचरणेहि सम्पन्नो समङ्गीभूतो, समन्नागतोति वा सम्पन्नविज्जाचरणो। उभयथापि अत्थो युज्जतेव, तस्स सम्पन्नविज्जाचरणस्स (पारा॰ अट्ठ॰ १.१ वेरञ्जकण्डवण्णना)।&lt;br&gt;&#xA;तादिनोति ‘‘इट्ठेपि तादी अनिट्ठेपि तादी’’तिआदिना नयेन महानिद्देसे (महानि॰ ३८, १९२) आगततादिलक्खणेन तादिनो, इट्ठानिट्ठादीसु अविकारस्स तादिसस्साति अत्थो। जुतिन्धरस्साति जुतिमतो, युगन्धरे सरदसमये समुदितदिवसकरातिरेकतरसस्सिरिकसरीरजुतिविसरधरस्साति अत्थो। ‘‘पञ्ञापज्जोतधरस्सा’’ति वा वत्तुं वट्टति। वुत्तञ्हेतं –&lt;br&gt;&#xA;‘‘चत्तारो लोके पज्जोता, पञ्चमेत्थ न विज्जति।&lt;br&gt;&#xA;दिवा तपति आदिच्चो, रत्तिमाभाति चन्दिमा॥&lt;br&gt;&#xA;‘‘अथ अग्गि दिवारत्तिं, तत्थ तत्थ पभासति।&lt;br&gt;&#xA;सम्बुद्धो तपतं सेट्ठो, एसा आभा अनुत्तरा’’ति॥ (सं॰ नि॰ १.२६, ८५)।&lt;br&gt;&#xA;तस्मा उभयथापि सरीरपञ्ञाजुतिविसरधरस्साति अत्थो। अन्तिमदेहधारिनोति सब्बपच्छिमसरीरधारिनो, अपुनब्भवस्साति अत्थो।&lt;br&gt;&#xA;तथागतस्साति एत्थ अट्ठहि कारणेहि भगवा ‘‘तथागतो’’ति वुच्चति। कतमेहि अट्ठहि? तथा आगतोति तथागतो, तथा गतोति तथागतो, तथलक्खणं आगतोति तथागतो, तथधम्मे याथावतो अभिसम्बुद्धोति तथागतो, तथदस्सिताय तथागतो, तथवादिताय तथागतो, तथाकारिताय तथागतो, अभिभवनट्ठेन तथागतोति।&lt;br&gt;&#xA;कथं भगवा तथा आगतोति तथागतो? यथा येन अभिनीहारेन दानपारमिं पूरेत्वा सीलनेक्खम्मपञ्ञावीरियखन्तिसच्चअधिट्ठानमेत्तुपेक्खापारमिं पूरेत्वा इमा दस पारमियो दस उपपारमियो दस परमत्थपारमियोति समत्तिंस पारमियो पूरेत्वा अङ्गपरिच्चागं जीवितपरिच्चागं धनरज्जपुत्तदारपरिच्चागन्ति इमे पञ्च महापरिच्चागे परिच्चजित्वा यथा विपस्सिआदयो सम्मासम्बुद्धा आगता, तथा अम्हाकम्पि भगवा आगतोति तथागतो। यथाह –&lt;br&gt;&#xA;‘‘यथेव लोकम्हि विपस्सिआदयो, सब्बञ्ञुभावं मुनयो इधागता।&lt;br&gt;&#xA;तथा अयं सक्यमुनीपि आगतो, तथागतो वुच्चति तेन चक्खुमा’’ति॥&lt;br&gt;&#xA;कथं तथा गतोति तथागतो? यथा सम्पतिजाता विपस्सिआदयो समेहि पादेहि पथवियं पतिट्ठाय उत्तराभिमुखा सत्तपदवीतिहारेन गता, तथा अम्हाकम्पि भगवा गतोति तथागतो। यथाह –&lt;br&gt;&#xA;‘‘मुहुत्तजातोव गवम्पती यथा, समेहि पादेहि फुसी वसुन्धरम्।&lt;br&gt;&#xA;सो विक्कमी सत्तपदानि गोतमो, सेतञ्च छत्तं अनुधारयुं मरू॥&lt;br&gt;&#xA;‘‘गन्त्वान सो सत्तपदानि गोतमो, दिसा विलोकेसि समा समन्ततो।&lt;br&gt;&#xA;अट्ठङ्गुपेतं गिरमब्भुदीरयी, सीहो यथा पब्बतमुद्धनिट्ठितो’’ति॥&lt;br&gt;&#xA;कथं तथलक्खणं आगतोति तथागतो? सब्बेसं रूपारूपधम्मानं सलक्खणं सामञ्ञलक्खणञ्च तथं अवितथं ञाणगतिया आगतो अविरज्झित्वा पत्तो अनुबुद्धोति तथागतो।&lt;br&gt;&#xA;‘‘सब्बेसं पन धम्मानं, सकसामञ्ञलक्खणम्।&lt;br&gt;&#xA;तथमेवागतो यस्मा, तस्मा सत्था तथागतो’’ति॥&lt;br&gt;&#xA;कथं तथधम्मे याथावतो अभिसम्बुद्धोति तथागतो? तथधम्मा नाम चत्तारि अरियसच्चानि। यथाह – ‘‘चत्तारिमानि, भिक्खवे, तथानि अवितथानि अनञ्ञथानि। कतमानि चत्तारि? ‘इदं दुक्ख’न्ति, भिक्खवे, तथमेतं अवितथमेतं अनञ्ञथमेत’’न्ति (सं॰ नि॰ ५.१०९०) वित्थारो। तानि च भगवा अभिसम्बुद्धो, तस्मा तथानं अभिसम्बुद्धत्ता ‘‘तथागतो’’ति वुच्चति। अभिसम्बुद्धत्थो हि एत्थ गतसद्दो।&lt;br&gt;&#xA;‘‘तथनामानि सच्चानि, अभिसम्बुज्झि नायको।&lt;br&gt;&#xA;तस्मा तथानं सच्चानं, सम्बुद्धत्ता तथागतो’’॥&lt;br&gt;&#xA;कथं तथदस्सिताय तथागतो? भगवा हि अपरिमाणासु लोकधातूसु अपरिमाणानं सत्तानं चक्खुसोतघाणजिव्हाकायमनोद्वारेसु आपाथं आगच्छन्तं रूपसद्दगन्धरसफोट्ठब्बधम्मारम्मणं तथागतो सब्बाकारतो जानाति पस्सतीति, एवं तथदस्सिताय तथागतो। अथ वा यं लोके तथं, तं लोकस्स तथेव दस्सेति। ततोपि भगवा तथागतो। एत्थ तथदस्सिअत्थे ‘‘तथागतो’’ति पदसम्भवो वेदितब्बो।&lt;br&gt;&#xA;‘‘तथाकारेन यो धम्मे, जानाति अनुपस्सति।&lt;br&gt;&#xA;तथदस्सीति सम्बुद्धो, तस्मा वुत्तो तथागतो’’॥&lt;br&gt;&#xA;कथं तथवादिताय तथागतो? यञ्च अभिसम्बोधिया परिनिब्बानस्स च अन्तरे पञ्चचत्तालीसवस्सपरिमाणकाले सुत्तादिनवङ्गसङ्गहितं भासितं लपितं तथागतेन, सब्बं तं एकतुलाय तुलितं विय तथमेव अवितथमेव होति। तेनेवाह –&lt;br&gt;&#xA;‘‘यञ्च, चुन्द, रत्तिं तथागतो अनुत्तरं सम्मासम्बोधिं अभिसम्बुज्झति, यञ्च रत्तिं अनुपादिसेसाय निब्बानधातुया परिनिब्बायति, यं एतस्मिं अन्तरे भासति लपति निद्दिसति, सब्बं तं तथेव होति, नो अञ्ञथा। तस्मा ‘तथागतो’ति वुच्चती’’ति।&lt;br&gt;&#xA;एत्थ पन गदअत्थो हि गतसद्दो। एवं तथवादिताय तथागतो। आगदनं आगदो, वचनन्ति अत्थो। तथो अविपरीतो आगदो अस्साति तथागतो। द-कारस्स त-कारं कत्वा वुत्तो।&lt;br&gt;&#xA;‘‘तथावादी जिनो यस्मा, तथधम्मप्पकासको।&lt;br&gt;&#xA;तथामागदनञ्चस्स, तस्मा बुद्धो तथागतो’’॥&lt;br&gt;&#xA;कथं तथाकारिताय तथागतो? भगवा हि यं यं वाचं अभासि, तं तं एव कायेन करोति, वाचाय कायो अनुलोमेति, कायस्सपि वाचा। तेनेवाह –&lt;br&gt;&#xA;‘‘यथा वादी, भिक्खवे, तथागतो तथा कारी, यथा कारी तथा वादी…पे॰… तस्मा ‘तथागतो’ति वुच्चती’’ति (अ॰ नि॰ ४.२३; चूळनि॰ पोसालमाणवपुच्छानिद्देस ८३)।&lt;br&gt;&#xA;यथा च वाचा गता, कायोपि तथा गतो, यथा कायो गतो, वाचापि तथा गता। एवं तथाकारिताय तथागतो।&lt;br&gt;&#xA;‘‘यथा वाचा गता तस्स, तथा कायो गतो यतो।&lt;br&gt;&#xA;तथावादिताय सम्बुद्धो, सत्था तस्मा तथागतो’’॥&lt;br&gt;&#xA;कथं अभिभवनट्ठेन तथागतो? उपरि भवग्गं हेट्ठा अवीचिं परियन्तं कत्वा तिरियं अपरिमाणासु लोकधातूसु सब्बसत्ते अभिभवति सीलेनपि समाधिनापि पञ्ञायपि विमुत्तियापि विमुत्तिञाणदस्सनेनपि, न तस्स तुला वा पमाणं वा अत्थि, अथ खो अतुलो अप्पमेय्यो अनुत्तरो। तेनेवाह –&lt;br&gt;&#xA;‘‘सदेवके, भिक्खवे, लोके…पे॰… तथागतो अभिभू अनभिभूतो अञ्ञदत्थु दसो वसवत्ती, तस्मा ‘तथागतो’ति वुच्चती’’ति (अ॰ नि॰ १.२३; पोसालमाणवपुच्छानिद्देस ८३)।&lt;br&gt;&#xA;तत्रेवं पदसिद्धि वेदितब्बा – अगदो विय अगदो। को पनेस? देसनाविलासो चेव पुञ्ञुस्सयो च। तेन हेस महानुभावो भिसक्को दिब्बागदेन सप्पे विय सब्बपरप्पवादिनो सदेवकञ्च लोकं अभिभवति, इति सब्बलोकाभिभवनतो अविपरीतो देसनाविलासो चेव पुञ्ञुस्सयो च अगदो अस्साति द-कारस्स त-कारं कत्वा ‘‘तथागतो’’ति वेदितब्बो। एवं अभिभवनट्ठेन तथागतो।&lt;br&gt;&#xA;‘‘तथो अविपरीतो च, अगदो यस्स सत्थुनो।&lt;br&gt;&#xA;वसवत्तीति सो तेन, होति सत्था तथागतो’’॥&lt;br&gt;&#xA;अप्पटिपुग्गलस्साति पटिपुग्गलविरहितस्स, अञ्ञो कोचि ‘‘अहं बुद्धो’’ति एवं पटिञ्ञं दातुं समत्थो नामस्स पुग्गलो, नत्थीति अप्पटिपुग्गलो, तस्स अप्पटिपुग्गलस्स। उप्पज्जीति उप्पन्नो उदपादि। कारुञ्ञताति करुणाय भावो कारुञ्ञता। सब्बसत्तेति निरवसेससत्तपरियादानवचनं, सकले सत्तनिकायेति अत्थो। एत्तावता अयम्पि गाथा वुत्तत्था होति।&lt;br&gt;&#xA;अथ भगवा ब्रह्मुना धम्मदेसनत्थाय आयाचितो सत्तेसु कारुञ्ञतं उप्पादेत्वा धम्मं देसेतुकामो महाब्रह्मानं गाथाय अज्झभासि –&lt;br&gt;&#xA;‘‘अपारुता तेसं अमतस्स द्वारा, ये सोतवन्तो पमुञ्चन्तु सद्धम्।&lt;br&gt;&#xA;विहिंससञ्ञी पगुणं न भासिं, धम्मं पणीतं मनुजेसु ब्रह्मे’’ति॥ (म॰ नि॰ १.२८३; दी॰ नि॰ २.७१; सं॰ नि॰ १.१७२; महाव॰ ९)।&lt;br&gt;&#xA;अथ खो ब्रह्मा सहम्पति ‘‘कतावकासो खोम्हि भगवता धम्मदेसनाया’’ति ञत्वा दसनखसमोधानसमुज्जलं अञ्जलिं सिरसि कत्वा भगवन्तं अभिवादेत्वा पदक्खिणं कत्वा ब्रह्मगणपरिवुतो पक्कामि। अथ सत्था तस्स ब्रह्मुनो पटिञ्ञं दत्वा – ‘‘कस्स नु खो अहं पठमं धम्मं देसेय्य’’न्ति (म॰ नि॰ १.२८३; महाव॰ १०) चिन्तेन्तो – ‘‘आळारो पण्डितो सो इमं धम्मं खिप्पं आजानिस्सती’’ति चित्तं उप्पादेत्वा पुन ओलोकेन्तो तस्स सत्ताहं कालङ्कतभावं ञत्वा उदकस्स च अभिदोसकालङ्कतभावं ञत्वा पुन – ‘‘कहं नु खो एतरहि पञ्चवग्गिया भिक्खू विहरन्ती’’ति पञ्चवग्गिये आवज्जेन्तो ‘‘बाराणसियं इसिपतने मिगदाये’’ति ञत्वा आसाळ्हियं पभाताय रत्तिया कालस्सेव पत्तचीवरमादाय अट्ठारसयोजनिकं मग्गं पटिपन्नो अन्तरामग्गे उपकं नाम आजीवकं दिस्वा तस्स अत्तनो बुद्धभावमाविकत्वा तंदिवसमेव सायन्हसमये इसिपतनमगमासि। तत्थ पञ्चवग्गियानं अत्तनो बुद्धभावं पकासेत्वा पञ्ञत्तवरबुद्धासनगतो पञ्चवग्गिये भिक्खू आमन्तेत्वा धम्मचक्कप्पवत्तनसुत्तन्तं (सं॰ नि॰ ५.१०८१; महाव॰ १३ आदयो; पटि॰ म॰ २.३०) देसेसि।&lt;br&gt;&#xA;तेसु अञ्ञासिकोण्डञ्ञत्थेरो देसनानुसारेन ञाणं पेसेत्वा सुत्तपरियोसाने अट्ठारसहि ब्रह्मकोटीहि सद्धिं सोतापत्तिफले पतिट्ठासि। सत्था तत्थेव वस्सं उपगन्त्वा पुनदिवसे वप्पत्थेरं सोतापत्तिफले पतिट्ठापेसि। एतेनेव उपायेन सब्बे ते सोतापत्तिफले पतिट्ठापेत्वा पुन पञ्चमियं पक्खस्स पञ्चपि ते थेरे सन्निपातेत्वा अनत्तलक्खणसुत्तन्तं (सं॰ नि॰ ३.५९; महाव॰ २० आदयो) देसेसि, देसनापरियोसाने पञ्चपि थेरा अरहत्ते पतिट्ठहिंसु।&lt;br&gt;&#xA;अथ सत्था तत्थेव यसस्स कुलपुत्तस्स उपनिस्सयं दिस्वा गेहं पहाय निक्खन्तं दिस्वा – ‘‘एहि यसा’’ति (महाव॰ २६) पक्कोसित्वा तस्मिञ्ञेव रत्तिभागे सोतापत्तिफले पतिट्ठापेत्वा पुनदिवसे अरहत्ते च पतिट्ठापेत्वा अपरेपि तस्स सहायके चतुपण्णासजने एहिभिक्खुपब्बज्जाय पब्बाजेत्वा अरहत्ते पतिट्ठापेसि। एवं लोके एकसट्ठिया अरहन्तेसु जातेसु सत्था वुट्ठवस्सो पवारेत्वा भिक्खू आमन्तेत्वा एतदवोच –&lt;br&gt;&#xA;‘‘परत्थं चत्तनो अत्थं, करोन्ता पथविं इमम्।&lt;br&gt;&#xA;ब्याहरन्ता मनुस्सानं, धम्मं चरथ भिक्खवो॥&lt;br&gt;&#xA;‘‘विहरथ विवित्तेसु, पब्बतेसु वनेसु च।&lt;br&gt;&#xA;पकासयन्ता सद्धम्मं, लोकस्स सततं मम॥&lt;br&gt;&#xA;‘‘करोन्ता धम्मदूतेय्यं, विख्यापयथ भिक्खवो।&lt;br&gt;&#xA;सन्ति अत्थाय सत्तानं, सुब्बता वचनं मम॥&lt;br&gt;&#xA;‘‘सब्बं पिदहथ द्वारं, अपायानमनासवा।&lt;br&gt;&#xA;सग्गमोक्खस्स मग्गस्स, द्वारं विवरथासमा॥&lt;br&gt;&#xA;‘‘देसनापटिपत्तीहि, करुणादिगुणालया।&lt;br&gt;&#xA;बुद्धिं सद्धञ्च लोकस्स, अभिवड्ढेथ सब्बसो॥&lt;br&gt;&#xA;‘‘गिहीनमुपकरोन्तानं, निच्चमामिसदानतो।&lt;br&gt;&#xA;करोथ धम्मदानेन, तेसं पच्चूपकारकं॥&lt;br&gt;&#xA;‘‘समुस्सयथ सद्धम्मं, देसयन्ता इसिद्धजम्।&lt;br&gt;&#xA;कतकत्तब्बकम्मन्ता, परत्थं पटिपज्जथा’’ति॥&lt;br&gt;&#xA;एवञ्च पन वत्वा भगवा ते भिक्खू दिसासु विस्सज्जेत्वा सयं उरुवेलं गच्छन्तो अन्तरामग्गे कप्पासिकवनसण्डे तिंस भद्दवग्गियकुमारे विनेसि। तेसु यो सब्बपच्छिमको, सो सोतापन्नो, सब्बसेट्ठो अनागामी, एकोपि अरहा वा पुथुज्जनो वा नाहोसि। तेपि सब्बे एहिभिक्खुपब्बज्जाय पब्बाजेत्वा दिसासु पेसेत्वा सयं उरुवेलं गन्त्वा अड्ढुड्ढानि पाटिहारियसहस्सानि दस्सेत्वा उरुवेलकस्सपादयो सहस्सजटिलपरिवारे तेभातिकजटिले दमेत्वा एहिभिक्खुभावेन पब्बाजेत्वा गयासीसे निसीदापेत्वा आदित्तपरियायदेसनाय (सं॰ नि॰ ४.२८; महाव॰ ५४) अरहत्ते पतिट्ठापेत्वा तेन अरहन्तसहस्सेन भगवा परिवुतो ‘‘बिम्बिसारस्स रञ्ञो पटिञ्ञं मोचेस्सामी’’ति राजगहनगरूपचारे लट्ठिवनुय्यानं नाम अगमासि। ततो उय्यानपालको रञ्ञो आरोचेसि। राजा – ‘‘सत्था आगतो’’ति सुत्वा द्वादसनहुतेहि ब्राह्मणगहपतिकेहि परिवुतो दसबलं घनविवरगतमिव दिवसकरं वनविवरगतं मुनिवरदिवसकरं उपसङ्कमित्वा चक्कालङ्कततलेसु जलजामलाविकलकमलकोमलेसु दसबलस्स पादेसु मकुटमणिजुतिविसरविज्जोतिना सिरसा निपतित्वा एकमन्तं निसीदि सद्धिं परिसाय।&lt;br&gt;&#xA;अथ खो तेसं ब्राह्मणगहपतिकानं एतदहोसि – ‘‘किं नु खो महासमणो उरुवेलकस्सपे ब्रह्मचरियं चरति, उदाहु उरुवेलकस्सपो महासमणे’’ति? अथ खो भगवा तेसं चेतोपरिवितक्कमञ्ञाय थेरं गाथाय अज्झभासि –&lt;br&gt;&#xA;‘‘किमेव दिस्वा उरुवेलवासि, पहासि अग्गिं किसकोवदानो।&lt;br&gt;&#xA;पुच्छामि तं कस्सप एतमत्थं, कथं पहीनं तव अग्गिहुत्त’’न्ति॥ (महाव॰ ५५)।&lt;br&gt;&#xA;थेरो भगवतो अधिप्पायं विदित्वा –&lt;br&gt;&#xA;‘‘रूपे च सद्दे च अथो रसे च, कामित्थियो चाभिवदन्ति यञ्ञा।&lt;br&gt;&#xA;एतं मलन्ती उपधीसु ञत्वा, तस्मा न यिट्ठे न हुते अरञ्जि’’न्ति॥ (महाव॰ ५५) –&lt;br&gt;&#xA;इमं गाथं वत्वा अत्तनो सावकभावप्पकासनत्थं तथागतस्स पादेसु सिरसा निपतित्वा – ‘‘सत्था मे, भन्ते, भगवा, सावकोहमस्मी’’ति वत्वा एकतालद्विताल…पे॰… सत्ततालप्पमाणं वेहासं सत्तक्खत्तुं अब्भुग्गन्त्वा पाटिहारियं कत्वा आकासतो ओरुय्ह भगवन्तं वन्दित्वा एकमन्तं निसीदि।&lt;br&gt;&#xA;अथ खो महाजनो तस्स तं पाटिहारियं दिस्वा – ‘‘अहो महानुभावा बुद्धा नाम, एवं थामगतदिट्ठिको अत्तानं ‘अरहा अह’न्ति मञ्ञमानो उरुवेलकस्सपोपि दिट्ठिजालं भिन्दित्वा तथागतेन दमितो’’ति दसबलस्स गुणकथं कथेसि। तं सुत्वा सत्था – ‘‘नाहमिदानियेव इमं उरुवेलकस्सपं दमेमि, अतीतेपि एस मया दमितोयेवा’’ति आह। अथ खो सो महाजनो उट्ठायासना भगवन्तं वन्दित्वा सिरसि अञ्जलिं पग्गहेत्वा एवमाह – ‘‘भन्ते, इदानि अम्हेहि एस दमितो दिट्ठो, कथं पनेस अतीते भगवता दमितो’’ति। ततो सत्था तेन महाजनेन याचितो भवन्तरेन पटिच्छन्नं महानारदकस्सपजातकं (जा॰ २.२२.११५३) कथेत्वा चत्तारि अरियसच्चानि पकासेसि। ततो सत्थु धम्मकथं सुत्वा राजा बिम्बिसारो एकादसनहुतेहि सद्धिं सोतापत्तिफले पतिट्ठासि, एकनहुतं उपासकत्तं पटिवेदेसि। राजा सरणं गन्त्वा स्वातनाय भगवन्तं सद्धिं भिक्खुसङ्घेन निमन्तेत्वा भगवन्तं तिक्खत्तुं पदक्खिणं कत्वा वन्दित्वा पक्कामि।&lt;br&gt;&#xA;पुनदिवसे भगवा भिक्खुसहस्सपरिवुतो मरुगणपरिवुतो विय दससतनयनो देवराजा, ब्रह्मगणपरिवुतो विय महाब्रह्मा राजगहं पाविसि। राजा बुद्धप्पमुखस्स भिक्खुसङ्घस्स दानं दत्वा भोजनपरियोसाने भगवन्तं एतदवोच – ‘‘अहं, भन्ते, तीणि रतनानि विना वसितुं न सक्खिस्सामि, वेलाय वा अवेलाय वा भगवतो सन्तिकं आगमिस्सामि, लट्ठिवनं नाम अतिदूरे, इदं पन अम्हाकं वेळुवनं नाम उय्यानं पविवेककामानं नातिदूरं नच्चासन्नं गमनागमनसम्पन्नं निज्जनसम्बाधं पविवेकसुखं छायूदकसम्पन्नं सीतलसिलातलसमलङ्कतं परमरमणीयभूमिभागं सुरभिकुसुमतरुवरनिरन्तरं रमणीयपासादहम्मियविमानविहारड्ढुयोगमण्डपादिपटिमण्डितम्। इदं मे, भन्ते, भगवा पटिग्गण्हातु नवतपनङ्गारसङ्कासेन सुवण्णभिङ्गारेन सुरभिकुसुमवासितं मणिवण्णउदकं गहेत्वा वेळुवनारामं परिच्चजन्तो दसबलस्स हत्थे उदकं पातेसि। तस्मिं आरामपटिग्गहणे ‘‘बुद्धसासनस्स मूलानि ओतिण्णानी’’ति पीतिवसं गता नच्चन्ती विय अयं महापथवी कम्पि। जम्बुदीपे पन ठपेत्वा वेळुवनमहाविहारं अञ्ञं पथविं कम्पेत्वा गहितसेनासनं नाम नत्थि। अथ सत्था वेळुवनारामं पटिग्गहेत्वा रञ्ञो विहारदानानुमोदनमकासि –&lt;br&gt;&#xA;‘‘आवासदानस्स पनानिसंसं, को नाम वत्तुं, पुरिसो समत्थो।&lt;br&gt;&#xA;अञ्ञत्र बुद्धा पन लोकनाथा, युत्तो मुखानं नहुतेन चापि॥&lt;br&gt;&#xA;‘‘आयुञ्च वण्णञ्च सुखं बलञ्च, वरं पसत्थं पटिभानमेव।&lt;br&gt;&#xA;ददाति नामाति पवुच्चते सो, यो देति सङ्घस्स नरो विहारं॥&lt;br&gt;&#xA;‘‘दाता निवासस्स निवारणस्स, सीतादिनो जीवितुपद्दवस्स।&lt;br&gt;&#xA;पालेति आयुं पन तस्स यस्मा, आयुप्पदो होति तमाहु सन्तो॥&lt;br&gt;&#xA;‘‘अच्चुण्हसीते वसतो निवासे, बलञ्च वण्णो पटिभा न होति।&lt;br&gt;&#xA;तस्मा हि सो देति विहारदाता, बलञ्च वण्णं पटिभानमेव॥&lt;br&gt;&#xA;‘‘दुक्खस्स सीतुण्हसरीसपा च, वातातपादिप्पभवस्स लोके।&lt;br&gt;&#xA;निवारणा नेकविधस्स निच्चं, सुखप्पदो होति विहारदाता॥&lt;br&gt;&#xA;‘‘सीतुण्हवातातपडंसवुट्ठि , सरीसपावाळमिगादिदुक्खम्।&lt;br&gt;&#xA;यस्मा निवारेति विहारदाता, तस्मा सुखं विन्दति सो परत्थ॥&lt;br&gt;&#xA;‘‘पसन्नचित्तो भवभोगहेतुं, मनोभिरामं मुदितो विहारम्।&lt;br&gt;&#xA;यो देति सीलादिगुणोदितानं, सब्बं ददो नाम पवुच्चते सो॥&lt;br&gt;&#xA;‘‘पहाय मच्छेरमलं सलोभं, गुणालयानं निलयं ददाति।&lt;br&gt;&#xA;खित्तोव सो तत्थ परेहि सग्गे, यथाभतं जायति वीतसोको॥&lt;br&gt;&#xA;‘‘वरे चारुरूपे विहारे उळारे, नरो कारये वासये तत्थ भिक्खू।&lt;br&gt;&#xA;ददेय्यन्नपानञ्च वत्थञ्च नेसं, पसन्नेन चित्तेन सक्कच्च निच्चं॥&lt;br&gt;&#xA;‘‘तस्मा महाराज भवेसु भोगे, मनोरमे पच्चनुभुय्य भिय्यो।&lt;br&gt;&#xA;विहारदानस्स फलेन सन्तं, सुखं असोकं अधिगच्छ पच्छा’’ति॥&lt;br&gt;&#xA;इच्चेवं मुनिराजा नरराजस्स बिम्बिसारस्स विहारदानानुमोदनं कत्वा उट्ठायासना भिक्खुसङ्घपरिवुतो परमदस्सनीयाय अत्तनो सरीरप्पभाय सुवण्णरससेकपिञ्छरानि विय नगरवनविमानादीनि कुरुमानो अनोपमाय बुद्धलीळाय अनन्ताय बुद्धसिरिया वेळुवनमहाविहारमेव पाविसीति।&lt;br&gt;&#xA;‘‘अकीळने वेळुवने विहारे, तथागतो तत्थ मनोभिरामे।&lt;br&gt;&#xA;नानाविहारेन विहासि धीरो, वेनेय्यकानं समुदिक्खमानो’’॥&lt;br&gt;&#xA;अथेवं भगवति तस्मिं विहरन्ते सुद्धोदनमहाराजा ‘‘पुत्तो मे छब्बस्सानि दुक्करकारिकं कत्वा परमाभिसम्बोधिं पत्वा पवत्तितवरधम्मचक्को राजगहं पत्वा वेळुवनमहाविहारे विहरती’’ति सुत्वा अञ्ञतरं महामच्चं आमन्तेसि – ‘‘एहि, भणे, पुरिससहस्सपरिवारो राजगहं गन्त्वा मम वचनेन ‘पिता वो सुद्धोदनमहाराजा तं दट्ठुकामो’ति वत्वा पुत्तं मे गण्हित्वा एही’’ति। सो ‘‘साधु, देवा’’ति रञ्ञो पटिस्सुणित्वा पुरिससहस्सपरिवारो सट्ठियोजनमग्गं गन्त्वा धम्मदेसनवेलाय विहारं पाविसि। सो ‘‘तिट्ठतु ताव रञ्ञा पहितसासन’’न्ति परिसपरियन्ते ठितो सत्थु धम्मदेसनं सुत्वा यथाठितोव सद्धिं पुरिससहस्सेन अरहत्तं पत्वा पब्बज्जं याचि। भगवा – ‘‘एथ, भिक्खवो’’ति हत्थं पसारेसि। ते सब्बे तङ्खणञ्ञेव इद्धिमयपत्तचीवरधरा वस्ससट्ठिकत्थेरा विय आकप्पसम्पन्ना हुत्वा भगवन्तं परिवारेसुम्। राजा ‘‘नेव गतो आगच्छति, न च सासनं सुय्यती’’ति चिन्तेत्वा तेनेव नीहारेन नवक्खत्तुं अमच्चे पेसेसि। तेसु नवसु पुरिससहस्सेसु एकोपि रञ्ञो नारोचेसि, न सासनं वा पहिणि। सब्बे अरहत्तं पत्वाव पब्बजिंसु।&lt;br&gt;&#xA;अथ राजा चिन्तेसि – ‘‘को नु खो मम वचनं करिस्सती’’ति सब्बराजबलं ओलोकेन्तो उदायिं अद्दस। सो किर रञ्ञो सब्बत्थसाधको अमच्चो अब्भन्तरिको अतिविस्सासिको बोधिसत्तेन सद्धिं एकदिवसेयेव जातो सहपंसुकीळितो सहायो। अथ नं राजा आमन्तेसि – ‘‘तात उदायि, अहं मम पुत्तं दट्ठुकामो नवपुरिससहस्सानि पेसेसिं, एकपुरिसोपि आगन्त्वा सासनमत्तम्पि आरोचेता नत्थि, दुज्जानो खो पन मे जीवितन्तरायो, अहं जीवमानोव पुत्तं दट्ठुमिच्छामि। सक्खिस्ससि मे पुत्तं दस्सेतु’’न्ति? सो ‘‘सक्खिस्सामि, देव, सचे पब्बजितुं लभिस्सामी’’ति आह। ‘‘तात, त्वं पब्बजित्वा वा अपब्बजित्वा वा मय्हं पुत्तं दस्सेही’’ति। सो ‘‘साधु, देवा’’ति रञ्ञो सासनं आदाय राजगहं गन्त्वा सत्थु धम्मदेसनं सुत्वा सद्धिं पुरिससहस्सेन अरहत्तं पत्वा एहिभिक्खुभावे पतिट्ठाय फग्गुनीपुण्णमासियं चिन्तेसि – ‘‘अतिक्कन्तो हेमन्तो, वसन्तसमयो अनुप्पत्तो, सुपुप्फिता वनसण्डा, पटिपज्जनक्खमो मग्गो, कालो दसबलस्स ञातिसङ्गहं कातु’’न्ति चिन्तेत्वा भगवन्तं उपसङ्कमित्वा सट्ठिमत्ताहि गाथाहि भगवतो कुलनगरं गमनत्थाय गमनवण्णं वण्णेसि –&lt;br&gt;&#xA;‘‘अङ्गारिनो दानि दुमा भदन्ते, फलेसिनो छदनं विप्पहाय।&lt;br&gt;&#xA;ते अच्चिमन्तोव पभासयन्ति, समयो महावीर अङ्गीरसानं॥&lt;br&gt;&#xA;‘‘दुमा विचित्ता सुविराजमाना, रत्तङ्कुरेहेव च पल्लवेहि।&lt;br&gt;&#xA;रतनुज्जलमण्डपसन्निभासा, समयो महावीर अङ्गीरसानं॥&lt;br&gt;&#xA;‘‘सुपुप्फितग्गा कुसुमेहि भूसिता, मनुञ्ञभूता सुचिसाधुगन्धा।&lt;br&gt;&#xA;रुक्खा विरोचन्ति उभोसु पस्सेसु, समयो महावीर अङ्गीरसानं॥&lt;br&gt;&#xA;‘‘फलेहिनेकेहि समिद्धिभूता, विचित्तरुक्खा उभतोवकासे।&lt;br&gt;&#xA;खुद्दं पिपासम्पि विनोदयन्ति, समयो महावीर अङ्गीरसानं॥&lt;br&gt;&#xA;‘‘विचित्तमाला सुचिपल्लवेहि, सुसज्जिता मोरकलापसन्निभा।&lt;br&gt;&#xA;रुक्खा विरोचन्ति उभोसु पस्सेसु, समयो महावीर अङ्गीरसानं॥&lt;br&gt;&#xA;‘‘विरोचमाना फलपल्लवेहि, सुसज्जिता वासनिवासभूता।&lt;br&gt;&#xA;तोसेन्ति अद्धानकिलन्तसत्ते, समयो महावीर अङ्गीरसानं॥&lt;br&gt;&#xA;‘‘सुफुल्लितग्गा वनगुम्बनिस्सिता, लता अनेका सुविराजमाना।&lt;br&gt;&#xA;तोसेन्ति सत्ते मणिमण्डपाव, समयो महावीर अङ्गीरसानं॥&lt;br&gt;&#xA;‘‘लता अनेका दुमनिस्सिताव, पियेहि सद्धिं सहिता वधूव।&lt;br&gt;&#xA;पलोभयन्ती हि सुगन्धगन्धा, समयो महावीर अङ्गीरसानं॥&lt;br&gt;&#xA;‘‘विचित्तनीलादिमनुञ्ञवण्णा , दिजा समन्ता अभिकूजमाना।&lt;br&gt;&#xA;तोसेन्ति मञ्जुस्सरता रतीहि, समयो महावीर अङ्गीरसानं॥&lt;br&gt;&#xA;‘‘मिगा च नाना सुविराजमाना, उत्तुङ्गकण्णा च मनुञ्ञनेत्ता।&lt;br&gt;&#xA;दिसा समन्ता मभिधावयन्ति, समयो महावीर अङ्गीरसानं॥&lt;br&gt;&#xA;‘‘मनुञ्ञभूता च मही समन्ता, विराजमाना हरिताव सद्दला।&lt;br&gt;&#xA;सुपुप्फिरुक्खा मोळिनिवलङ्कता, समयो महावीर अङ्गीरसानं॥&lt;br&gt;&#xA;‘‘सुसज्जिता मुत्तमयाव वालुका, सुसण्ठिता चारुसुफस्सदाता।&lt;br&gt;&#xA;विरोचयन्तेव दिसा समन्ता, समयो महावीर अङ्गीरसानं॥&lt;br&gt;&#xA;‘‘समं सुफस्सं सुचिभूमिभागं, मनुञ्ञपुप्फोदयगन्धवासितम्।&lt;br&gt;&#xA;विराजमानं सुचिमञ्च सोभं, समयो महावीर अङ्गीरसानं॥&lt;br&gt;&#xA;‘‘सुसज्जितं नन्दनकाननंव, विचित्तनानादुमसण्डमण्डितम्।&lt;br&gt;&#xA;सुगन्धभूतं पवनं सुरम्मं, समयो महावीर अङ्गीरसानं॥&lt;br&gt;&#xA;‘‘सरा विचित्ता विविधा मनोरमा, सुसज्जिता पङ्कजपुण्डरीका।&lt;br&gt;&#xA;पसन्नसीतोदकचारुपुण्णा, समयो महावीर अङ्गीरसानं॥&lt;br&gt;&#xA;‘‘सुफुल्लनानाविधपङ्कजेहि , विराजमाना सुचिगन्धगन्धा।&lt;br&gt;&#xA;पमोदयन्तेव नरामरानं, समयो महावीर अङ्गीरसानं॥&lt;br&gt;&#xA;‘‘सुफुल्लपङ्केरुहसन्निसिन्ना, दिजा समन्ता मभिनादयन्ता।&lt;br&gt;&#xA;मोदन्ति भरियाहि समङ्गिनो ते, समयो महावीर अङ्गीरसानं॥&lt;br&gt;&#xA;‘‘सुफुल्लपुप्फेहि रजं गहेत्वा, अली विधावन्ति विकूजमाना।&lt;br&gt;&#xA;मधुम्हि गन्धो विदिसं पवायति, समयो महावीर अङ्गीरसानं॥&lt;br&gt;&#xA;‘‘अभिन्ननादा मदवारणा च, गिरीहि धावन्ति च वारिधारा।&lt;br&gt;&#xA;सवन्ति नज्जो सुविराजिताव समयो महावीर अङ्गीरसानं॥&lt;br&gt;&#xA;‘‘गिरी समन्ताव पदिस्समाना, मयूरगीवा इव नीलवण्णा।&lt;br&gt;&#xA;दिसा रजिन्दाव विरोचयन्ति, समयो महावीर अङ्गीरसानं॥&lt;br&gt;&#xA;‘‘मयूरसङ्घा गिरिमुद्धनस्मिं, नच्चन्ति नारीहि समङ्गिभूता।&lt;br&gt;&#xA;कूजन्ति नानामधुरस्सरेहि, समयो महावीर अङ्गीरसानं॥&lt;br&gt;&#xA;‘‘सुवादिका नेकदिजा मनुञ्ञा, विचित्तपत्तेहि विराजमाना।&lt;br&gt;&#xA;गिरिम्हि ठत्वा अभिनादयन्ति, समयो महावीर अङ्गीरसानं॥&lt;br&gt;&#xA;‘‘सुफुल्लपुप्फाकरमाभिकिण्णा , सुगन्धनानादललङ्कता च।&lt;br&gt;&#xA;गिरी विरोचन्ति दिसा समन्ता, समयो महावीर अङ्गीरसानं॥&lt;br&gt;&#xA;‘‘जलासया नेकसुगन्धगन्धा, सुरिन्दउय्यानजलासयाव।&lt;br&gt;&#xA;सवन्ति नज्जो सुविराजमाना, समयो महावीर अङ्गीरसानं॥&lt;br&gt;&#xA;‘‘विचित्ततित्थेहि अलङ्कता च, मनुञ्ञनानामिगपक्खिपासा।&lt;br&gt;&#xA;नज्जो विरोचन्ति सुसन्दमाना, समयो महावीर अङ्गीरसानं॥&lt;br&gt;&#xA;‘‘उभोसु पस्सेसु जलासयेसु, सुपुप्फिता चारुसुगन्धरुक्खा।&lt;br&gt;&#xA;विभूसितग्गा सुरसुन्दरी च, समयो महावीर अङ्गीरसानं॥&lt;br&gt;&#xA;‘‘सुगन्धनानादुमजालकिण्णं , वनं विचित्तं सुरनन्दनंव।&lt;br&gt;&#xA;मनोभिरामं सततं गतीनं, समयो महावीर अङ्गीरसानं॥&lt;br&gt;&#xA;‘‘सम्पन्ननानासुचिअन्नपाना, सब्यञ्जना सादुरसेन युत्ता।&lt;br&gt;&#xA;पथेसु गामे सुलभा मनुञ्ञा, समयो महावीर अङ्गीरसानं॥&lt;br&gt;&#xA;‘‘विराजिता आसि मही समन्ता, विचित्तवण्णा कुसुमासनस्स।&lt;br&gt;&#xA;रत्तिन्दगोपेहि अलङ्कताव समयो महावीर अङ्गीरसानं॥&lt;br&gt;&#xA;‘‘विसुद्धसद्धादिगुणेहि युत्ता, सम्बुद्धराजं अभिपत्थयन्ता।&lt;br&gt;&#xA;बहूहि तत्थेव जना समन्ता, समयो महावीर अङ्गीरसानं॥&lt;br&gt;&#xA;‘‘विचित्रआरामसुपोक्खरञ्ञो, विचित्रनानापदुमेहि छन्ना।&lt;br&gt;&#xA;भिसेहि खीरंव रसं पवायति, समयो महावीर अङ्गीरसानं॥&lt;br&gt;&#xA;‘‘विचित्रनीलच्छदनेनलङ्कता, मनुञ्ञरुक्खा उभतोवकासे।&lt;br&gt;&#xA;समुग्गता सत्तसमूहभूता, समयो महावीर अङ्गीरसानं॥&lt;br&gt;&#xA;‘‘विचित्रनीलब्भमिवायतं वनं, सुरिन्दलोके इव नन्दनं वनम्।&lt;br&gt;&#xA;सब्बोतुकं साधुसुगन्धपुप्फं, समयो महावीर अङ्गीरसानं॥&lt;br&gt;&#xA;‘‘सुभञ्जसं योजनयोजनेसु, सुभिक्खगामा सुलभा मनुञ्ञा।&lt;br&gt;&#xA;जनाभिकिण्णा सुलभन्नपाना, समयो महावीर अङ्गीरसानं॥&lt;br&gt;&#xA;‘‘पहूतछायूदकरम्मभूता, निवासिनं सब्बसुखप्पदाता।&lt;br&gt;&#xA;विसालसाला च सभा च बहू, समयो महावीर अङ्गीरसानं॥&lt;br&gt;&#xA;‘‘विचित्तनानादुमसण्डमण्डिता, मनुञ्ञउय्यानसुपोक्खरञ्ञो।&lt;br&gt;&#xA;सुमापिता साधुसुगन्धगन्धा, समयो महावीर अङ्गीरसानं॥&lt;br&gt;&#xA;‘‘वातो मुदूसीतलसाधुरूपो, नभा च अब्भा विगता समन्ता।&lt;br&gt;&#xA;दिसा च सब्बाव विरोचयन्ति, समयो महावीर अङ्गीरसानं॥&lt;br&gt;&#xA;‘‘पथे रजोनुग्गमनत्थमेव, रत्तिं पवस्सन्ति च मन्दवुट्ठी।&lt;br&gt;&#xA;नभे च सूरो मुदुकोव तापो, समयो महावीर अङ्गीरसानं॥&lt;br&gt;&#xA;‘‘मदप्पबाहा मदहत्थिसङ्घा, करेणुसङ्घेहि सुकीळयन्ति।&lt;br&gt;&#xA;दिसा विधावन्ति च गज्जयन्ता, समयो महावीर अङ्गीरसानं॥&lt;br&gt;&#xA;‘‘वनं सुनीलं अभिदस्सनीयं, नीलब्भकूटं इव रम्मभूतम्।&lt;br&gt;&#xA;विलोकितानं अतिविम्हनीयं, समयो महावीर अङ्गीरसानं॥&lt;br&gt;&#xA;‘‘विसुद्धमब्भं गगनं सुरम्मं, मणिमयेहि समलङ्कताव।&lt;br&gt;&#xA;दिसा च सब्बा अतिरोचयन्ति, समयो महावीर अङ्गीरसानं॥&lt;br&gt;&#xA;‘‘गन्धब्बविज्जाधरकिन्नरा च, सुगीतियन्ता मधुरस्सरेन।&lt;br&gt;&#xA;चरन्ति तस्मिं पवने सुरम्मे, समयो महावीर अङ्गीरसानं॥&lt;br&gt;&#xA;‘‘किलेससङ्घस्स भितासकेहि, तपस्सिसङ्घेहि निसेवितं वनम्।&lt;br&gt;&#xA;विहारआरामसमिद्धिभूतं, समयो महावीर अङ्गीरसानं॥&lt;br&gt;&#xA;‘‘समिद्धिनानाफलिनो वनन्ता, अनाकुला निच्चमनोभिरम्मा।&lt;br&gt;&#xA;समाधिपीतिं अभिवड्ढयन्ति, समयो महावीर अङ्गीरसानं॥&lt;br&gt;&#xA;‘‘निसेवितं नेकदिजेहि निच्चं, गामेन गामं सततं वसन्ता।&lt;br&gt;&#xA;पुरे पुरे गामवरा च सन्ति, समयो महावीर अङ्गीरसानं॥&lt;br&gt;&#xA;‘‘वत्थन्नपानं सयनासनञ्च, गन्धञ्च मालञ्च विलेपनञ्च।&lt;br&gt;&#xA;तहिं समिद्धा जनता बहू च, समयो महावीर अङ्गीरसानं॥&lt;br&gt;&#xA;‘‘पुञ्ञिद्धिया सब्बयसग्गपत्ता, जना च तस्मिं सुखिता समिद्धा।&lt;br&gt;&#xA;पहूतभोगा विविधा वसन्ति, समयो महावीर अङ्गीरसानं॥&lt;br&gt;&#xA;‘‘नभे च अब्भा सुविसुद्धवण्णा, दिसा च चन्दो सुविराजितोव।&lt;br&gt;&#xA;रत्तिञ्च वातो मुदुसीतलो च, समयो महावीर अङ्गीरसानं॥&lt;br&gt;&#xA;‘‘चन्दुग्गमे सब्बजना पहट्ठा, सकङ्गणे चित्रकथा वदन्ता।&lt;br&gt;&#xA;पियेहि सद्धिं अभिमोदयन्ति, समयो महावीर अङ्गीरसानं॥&lt;br&gt;&#xA;‘‘चन्दस्स रंसीहि नभं विरोचि, मही च संसुद्धमनुञ्ञवण्णा।&lt;br&gt;&#xA;दिसा च सब्बा परिसुद्धरूपा, समयो महावीर अङ्गीरसानं॥&lt;br&gt;&#xA;‘‘दूरे च दिस्वा वरचन्दरंसिं, पुप्फिंसु पुप्फानि महीतलस्मिम्।&lt;br&gt;&#xA;समन्ततो गन्धगुणत्थिकानं, समयो महावीर अङ्गीरसानं॥&lt;br&gt;&#xA;‘‘चन्दस्स रंसीहि विलिम्पिताव, मही समन्ता कुसुमेनलङ्कता।&lt;br&gt;&#xA;विरोचि सब्बङ्गसुमालिनीव, समयो महावीर अङ्गीरसानं॥&lt;br&gt;&#xA;‘‘कुचन्ति हत्थीपि मदेन मत्ता, विचित्तपिञ्छा च दिजा समन्ता।&lt;br&gt;&#xA;करोन्ति नादं पवने सुरम्मे, समयो महावीर अङ्गीरसानं॥&lt;br&gt;&#xA;‘‘पथञ्च सब्बं पटिपज्जनक्खमं, इद्धञ्च रट्ठं सधनं सभोगम्।&lt;br&gt;&#xA;सब्बत्थुतं सब्बसुखप्पदानं, समयो महावीर अङ्गीरसानं॥&lt;br&gt;&#xA;‘‘वनञ्च सब्बं सुविचित्तरूपं, सुमापितं नन्दनकाननंव।&lt;br&gt;&#xA;यतीन पीतिं सततं जनेति, समयो महावीर अङ्गीरसानं॥&lt;br&gt;&#xA;‘‘अलङ्कतं देवपुरंव रम्मं, कपीलवत्थुं इति नामधेय्यम्।&lt;br&gt;&#xA;कुलनगरं इध सस्सिरिकं, समयो महावीर अङ्गीरसानं॥&lt;br&gt;&#xA;‘‘मनुञ्ञअट्टालविचित्तरूपं, सुफुल्लपङ्केरुहसण्डमण्डितम्।&lt;br&gt;&#xA;विचित्तपरिखाहि पुरं सुरम्मं, समयो महावीर अङ्गीरसानं॥&lt;br&gt;&#xA;‘‘विचित्तपाकारञ्च तोरणञ्च, सुभङ्गणं देवनिवासभूतम्।&lt;br&gt;&#xA;मनुञ्ञवीथि सुरलोकसन्निभं, समयो महावीर अङ्गीरसानं॥&lt;br&gt;&#xA;‘‘अलङ्कता साकियराजपुत्ता, विराजमाना वरभूसनेहि।&lt;br&gt;&#xA;सुरिन्दलोके इव देवपुत्ता, समयो महावीर अङ्गीरसानं॥&lt;br&gt;&#xA;‘‘सुद्धोदनो मुनिवरं अभिदस्सनाय, अमच्चपुत्ते दसधा अपेसयि।&lt;br&gt;&#xA;बलेन सद्धिं महता मुनिन्द, समयो महावीर अङ्गीरसानं॥&lt;br&gt;&#xA;‘‘नेवागतं पस्सति नेव वाचं, सोकाभिभूतं नरवीरसेट्ठम्।&lt;br&gt;&#xA;तोसेतुमिच्छामि नराधिपत्तं, समयो महावीर अङ्गीरसानं॥&lt;br&gt;&#xA;‘‘तंदस्सनेनब्भुतपीतिरासि, उदिक्खमानं द्विपदानमिन्दम्।&lt;br&gt;&#xA;तोसेहि तं मुनिन्द गुणसेट्ठं, समयो महावीर अङ्गीरसानं॥&lt;br&gt;&#xA;‘‘आसाय कस्सते खेत्तं, बीजं आसाय वप्पति।&lt;br&gt;&#xA;आसाय वाणिजा यन्ति, समुद्दं धनहारका।&lt;br&gt;&#xA;याय आसाय तिट्ठामि, सा मे आसा समिज्झतु॥&lt;br&gt;&#xA;‘‘नातिसीतं नातिउण्हं, नातिदुब्भिक्खछातकम्।&lt;br&gt;&#xA;सद्दला हरिता भूमि, एस कालो महामुनी’’ति॥&lt;br&gt;&#xA;अथ नं सत्था – ‘‘किं नु खो, उदायि, गमनवण्णं वण्णेसी’’ति आह। ‘‘भन्ते, तुम्हाकं पिता सुद्धोदनमहाराजा दट्ठुकामो, करोथ ञातकानं सङ्गह’’न्ति आह। ‘‘साधु, उदायि, करिस्सामि ञातिसङ्गहं, तेन हि भिक्खुसङ्घस्स आरोचेहि , गमियवत्तं पूरेस्सन्ती’’ति आह। ‘‘साधु, भन्ते’’ति थेरो भिक्खुसङ्घस्स आरोचेसि।&lt;br&gt;&#xA;सत्था अङ्गमगधवासीनं कुलपुत्तानं दसहि सहस्सेहि, कपिलवत्थुवासीनं दसहि सहस्सेहीति सब्बेहेव वीसतिया खीणासवभिक्खुसहस्सेहि परिवुतो राजगहा निक्खमित्वा दिवसे दिवसे योजनं योजनं गच्छन्तो द्वीहि मासेहि कपिलवत्थुपुरं सम्पापुणि। साकियापि अनुप्पत्तेयेव भगवति – ‘‘अम्हाकं ञातिसेट्ठं पस्सिस्सामा’’ति भगवतो वसनट्ठानं वीमंसमाना ‘‘निग्रोधसक्कस्सारामो रमणीयो’’ति सल्लक्खेत्वा सब्बं पटिजग्गनविधिं कारेत्वा गन्धपुप्फहत्था पच्चुग्गमनं करोन्ता सब्बालङ्कारेहि समलङ्कतगत्ता गन्धपुप्फचुण्णादीहि पूजयमाना भगवन्तं पुरक्खत्वा निग्रोधाराममेव अगमंसु।&lt;br&gt;&#xA;तत्र भगवा वीसतिया खीणासवसहस्सेहि परिवुतो पञ्ञत्तवरबुद्धासने निसीदि। साकिया पन मानजातिका मानत्थद्धा, ‘‘सिद्धत्थकुमारो अम्हेहि दहरतरो, अम्हाकं कनिट्ठो भाता, पुत्तो, भागिनेय्यो, नत्ता’’ति चिन्तेत्वा दहरदहरे राजकुमारे आहंसु – ‘‘तुम्हे वन्दथ, मयं तुम्हाकं पिट्ठितो पिट्ठितो निसीदिस्सामा’’ति। तेस्वेवं निसिन्नेसु भगवा तेसं अज्झासयं ओलोकेत्वा – ‘‘इमे ञातका अत्तनो मोघजिण्णभावेन न मं वन्दन्ति, न पनेते जानन्ति ‘बुद्धो नाम कीदिसो, बुद्धबलं नाम कीदिस’न्ति वा, ‘बुद्धो नाम एदिसो, बुद्धबलं नाम एदिस’न्ति वा, हन्दाहं अत्तनो बुद्धबलं इद्धिबलञ्च दस्सेन्तो पाटिहारियञ्च करेय्यं, आकासे दससहस्सचक्कवाळवित्थतं सब्बरतनमयं चङ्कमं मापेत्वा तत्थ चङ्कमन्तो महाजनस्स अज्झासयं ओलोकेत्वा धम्मञ्च देसेय्य’’न्ति चिन्तेसि। तेन वुत्तं सङ्गीतिकारकेहि भगवतो परिवितक्कदस्सनत्थं –&lt;br&gt;&#xA;३.&lt;br&gt;&#xA;‘‘न हेते जानन्ति सदेवमानुसा, बुद्धो अयं कीदिसको नरुत्तमो।&lt;br&gt;&#xA;इद्धिबलं पञ्ञाबलञ्च कीदिसं, बुद्धबलं लोकहितस्स कीदिसं॥&lt;br&gt;&#xA;४.&lt;br&gt;&#xA;‘‘न हेते जानन्ति सदेवमानुसा, बुद्धो अयं एदिसको नरुत्तमो।&lt;br&gt;&#xA;इद्धिबलं पञ्ञाबलञ्च एदिसं, बुद्धबलं लोकहितस्स एदिसं॥&lt;br&gt;&#xA;५.&lt;br&gt;&#xA;‘‘हन्दाहं दस्सयिस्सामि, बुद्धबलमनुत्तरम्।&lt;br&gt;&#xA;चङ्कमं मापयिस्सामि, नभे रतनमण्डित’’न्ति॥&lt;br&gt;&#xA;तत्थ न हेते जानन्तीति न हि एते जानन्ति। न-कारो पटिसेधत्थो। हि-कारो कारणत्थे निपातो। यस्मा पनेते मम ञातिआदयो देवमनुस्सा मया बुद्धबले च इद्धिबले च अनाविकते न जानन्ति ‘‘एदिसो बुद्धो, एदिसं इद्धिबल’’न्ति, तस्मा अहं मम बुद्धबलञ्च इद्धिबलञ्च दस्सेय्यन्ति अत्थो। सदेवमानुसाति एत्थ देवाति उपपत्तिदेवा अधिप्पेता। सह देवेहीति सदेवा। के ते? मानुसा, सदेवा एव मानुसा सदेवमानुसा। अथ वा देवोति सम्मुतिदेवो, सुद्धोदनो राजा अधिप्पेतो। सह देवेन रञ्ञा सुद्धोदनेनाति सदेवा। मानुसाति ञातिमानुसा, सदेवा ससुद्धोदना मानुसा सदेवमानुसा सराजानो वा एते मम ञातिमानुसा मम बलं न विजानन्तीति अत्थो। सेसदेवापि सङ्गहं गच्छन्तियेव। सब्बेपि देवा देवनट्ठेन ‘‘देवा’’ति वुच्चन्ति। देवनं नाम धातुअत्थो कीळादि। अथ वा देवा च मानुसा च देवमानुसा, सह देवमानुसेहि सदेवमानुसा। के ते? लोकाति वचनसेसो दट्ठब्बो। बुद्धोति चतुसच्चधम्मे बुद्धो अनुबुद्धोति बुद्धो। यथाह –&lt;br&gt;&#xA;‘‘अभिञ्ञेय्यं अभिञ्ञातं, भावेतब्बञ्च भावितम्।&lt;br&gt;&#xA;पहातब्बं पहीनं मे, तस्मा बुद्धोस्मि ब्राह्मणा’’ति॥ (म॰ नि॰ २.३९९; सु॰ नि॰ ५६३)।&lt;br&gt;&#xA;इध पन कत्तुकारके बुद्धसद्दसिद्धि दट्ठब्बा। अधिगतविसेसेहि देवमनुस्सेहि ‘‘सम्मासम्बुद्धो वत सो भगवा’’ति एवं बुद्धत्ता ञातत्ता बुद्धो। इध कम्मकारके बुद्धसद्दसिद्धि दट्ठब्बा। बुद्धमस्स अत्थीति वा बुद्धो, बुद्धवन्तोति अत्थो। तं सब्बं सद्दसत्थानुसारेन वेदितब्बम्। कीदिसकोति कीदिसो किंसरिक्खको किंसदिसो किंवण्णो किंसण्ठानो दीघो वा रस्सो वाति अत्थो।&lt;br&gt;&#xA;नरुत्तमोति नरानं नरेसु वा उत्तमो पवरो सेट्ठोति नरुत्तमो। इद्धिबलन्ति एत्थ इज्झनं इद्धि निप्फत्तिअत्थेन पटिलाभट्ठेन च इद्धि। अथ वा इज्झन्ति ताय सत्ता इद्धा वुद्धा उक्कंसगता होन्तीति इद्धि। सा पन दसविधा होति। यथाह –&lt;br&gt;&#xA;‘‘इद्धियोति दस इद्धियो। कतमा दस? अधिट्ठाना इद्धि, विकुब्बना इद्धि, मनोमया इद्धि, ञाणविप्फारा इद्धि, समाधिविप्फारा इद्धि, अरिया इद्धि, कम्मविपाकजा इद्धि, पुञ्ञवतो इद्धि, विज्जामया इद्धि, तत्थ तत्थ सम्मापयोगपच्चया इज्झनट्ठेन इद्धी’’ति (पटि॰ म॰ ३.१०)।&lt;br&gt;&#xA;तासं इदं नानत्तं – पकतिया एको बहुकं आवज्जेति, सतं वा सहस्सं वा आवज्जित्वा ञाणेन अधिट्ठाति ‘‘बहुको होमी’’ति (पटि॰ म॰ ३.१०) एवं विभजित्वा दस्सिता इद्धि अधिट्ठानवसेन निप्फन्नत्ता अधिट्ठाना इद्धि नाम। तस्सायमत्थो – अभिञ्ञापादकं चतुत्थज्झानं समापज्जित्वा ततो वुट्ठाय सचे सतं इच्छति ‘‘सतं होमि, सतं होमी’’ति कामावचरपरिकम्मचित्तेहि परिकम्मं कत्वा पुन अभिञ्ञापादकं झानं समापज्जित्वा ततो वुट्ठाय पुन आवज्जित्वा अधिट्ठाति, अधिट्ठानचित्तेन सहेव सतं होति। सहस्सादीसुपि एसेव नयो।&lt;br&gt;&#xA;तत्थ पादकज्झानचित्तं निमित्तारम्मणं परिकम्मचित्तानि सतारम्मणानि वा सहस्सादीसु अञ्ञतरारम्मणानि वा, तानि च खो वण्णवसेन, नो पण्णत्तिवसेन। अधिट्ठानचित्तम्पि सतारम्मणमेव, तं पन अप्पनाचित्तं विय गोत्रभुअनन्तरमेव उप्पज्जति रूपावचरचतुत्थझानिकम्। सो पन पकतिवण्णं विजहित्वा कुमारवण्णं वा दस्सेति नागवण्णं वा दस्सेति। सुपण्णवण्णं वा…पे॰… विविधम्पि सेनाब्यूहं वा दस्सेतीति (पटि॰ म॰ ३.१३) एवं आगता इद्धि पकतिवण्णविजहनविकारवसेन पवत्तत्ता विकुब्बनिद्धि नाम।&lt;br&gt;&#xA;‘‘इध भिक्खु इमम्हा काया अञ्ञं कायं अभिनिम्मिनाति रूपिं मनोमयं सब्बङ्गपच्चङ्गिं अहीनिन्द्रिय’’न्ति (पटि॰ म॰ ३.१४) इमिना नयेन आगता इद्धि सरीरस्सेव अब्भन्तरे अञ्ञस्स मनोमयस्स सरीरस्स निप्फत्तिवसेन पवत्तत्ता मनोमयिद्धि नाम।&lt;br&gt;&#xA;ञाणुप्पत्तितो पुब्बे वा पच्छा वा तङ्खणे वा तेन अत्तभावेन पटिलभितब्बअरहत्तञाणानुभावेन निब्बत्तो विसेसो ञाणविप्फारो इद्धि नाम। आयस्मतो बाकुलस्स च आयस्मतो संकिच्चस्स च ञाणविप्फारा इद्धि, तेसं वत्थु चेत्थ कथेतब्बं (अ॰ नि॰ अट्ठ॰ १.१.२२६)।&lt;br&gt;&#xA;समाधितो पुब्बे वा पच्छा वा तङ्खणे वा समथानुभावेन निब्बत्तो विसेसो समाधिविप्फारा इद्धि नाम। आयस्मतो सारिपुत्तस्स समाधिविप्फारा इद्धि (उदा॰ ३४), आयस्मतो सञ्जीवस्स समाधिविप्फारा इद्धि (म॰ नि॰ १.५०७), आयस्मतो खाणुकोण्डञ्ञस्स समाधिविप्फारा इद्धि (ध॰ प॰ अट्ठ॰ १.खाणुकोण्डञ्ञत्थेरवत्थु), उत्तराय उपासिकाय समाधिविप्फारा इद्धि (ध॰ प॰ अट्ठ॰ २.उत्तराउपासिकावत्थु; अ॰ नि॰ अट्ठ॰ १.१.२६२), सामावतिया उपासिकाय समाधिविप्फारा इद्धीति (ध॰ प॰ अट्ठ॰ १.सामावतीवत्थु; अ॰ नि॰ अट्ठ॰ १.१.२६०-२६१) तेसं वत्थूनेत्थ कथेतब्बानि, गन्थवित्थारदोसपरिहारत्थं पन मया न वित्थारितानि।&lt;br&gt;&#xA;कतमा अरिया इद्धि? इध भिक्खु सचे आकङ्खति ‘‘पटिक्कूले अप्पटिक्कूलसञ्ञी विहरेय्य’’न्ति अप्पटिक्कूलसञ्ञी तत्थ विहरति, सचे आकङ्खति ‘‘अप्पटिक्कूले पटिक्कूलसञ्ञी विहरेय्य’’न्ति पटिक्कूलसञ्ञी तत्थ विहरति…पे॰… उपेक्खको तत्थ विहरति सतो सम्पजानोति (पटि॰ म॰ ३.१७)। अयञ्हि चेतोवसिप्पत्तानं अरियानंयेव सम्भवतो अरिया इद्धि नाम।&lt;br&gt;&#xA;कतमा कम्मविपाकजा इद्धि? सब्बेसं पक्खीनं सब्बेसं देवानं पठमकप्पिकानं मनुस्सानं एकच्चानञ्च विनिपातिकानं वेहासगमनादिका कम्मविपाकजा इद्धि नाम। कतमा पुञ्ञवतो इद्धि? राजा चक्कवत्ती वेहासं गच्छति सद्धिं चतुरङ्गिनिया सेनाय। जटिलकस्स गहपतिस्स असीतिहत्थो सुवण्णपब्बतो निब्बत्ति। अयं पुञ्ञवतो इद्धि नाम। घोसकस्स गहपतिनो (ध॰ प॰ अट्ठ॰ १.कुम्भघोसकसेट्ठिवत्थु) सत्तसु ठानेसु मारणत्थाय उपक्कमे कतेपि अरोगभावो पुञ्ञवतो इद्धि। मेण्डकसेट्ठिस्स (ध॰ प॰ अट्ठ॰ २.मेण्डकसेट्ठिवत्थु) अट्ठकरीसमत्ते पदेसे सत्तरतनमयानं मेण्डकानं पातुभावो पुञ्ञवतो इद्धि।&lt;br&gt;&#xA;कतमा विज्जामया इद्धि? विज्जाधरा विज्जं परिजप्पित्वा वेहासं गच्छन्ति, आकासे अन्तलिक्खे हत्थिम्पि दस्सेन्ति…पे॰… विविधम्पि सेनाब्यूहं दस्सेन्तीति (पटि॰ म॰ ३.१८)। आदिनयप्पवत्ता विज्जामया इद्धि नाम। तं तं कम्मं कत्वा निब्बत्तो विसेसो ‘सम्मापयोगपच्चया इज्झनट्ठेन इद्धी’ति अयं तत्थ तत्थ सम्मापयोगपच्चया इज्झनट्ठेन इद्धि नाम। इमिस्सा दसविधाय इद्धिया बलं इद्धिबलं नाम, इदं मय्हं इद्धिबलं न जानन्तीति अत्थो (विसुद्धि॰ २.३७५ आदयो)।&lt;br&gt;&#xA;पञ्ञाबलन्ति सब्बलोकियलोकुत्तरगुणविसेसदायकं अरहत्तमग्गपञ्ञाबलं अधिप्पेतं, तम्पि एते न जानन्ति। केचि ‘‘छन्नं असाधारणञाणानमेतं अधिवचनं पञ्ञाबल’’न्ति वदन्ति। बुद्धबलन्ति एत्थ बुद्धबलं नाम बुद्धानुभावो, दसबलञाणानि वा। तत्थ दसबलञाणानि नाम ठानाट्ठानञाणं, अतीतानागतपच्चुप्पन्नकम्मविपाकजाननञाणं, सब्बत्थगामिनिपटिपदाञाणं, अनेकधातुनानाधातुलोकजाननञाणं, नानाधिमुत्तिकञाणं, आसयानुसयञाणं, झानविमोक्खसमाधिसमापत्तीनं संकिलेसवोदानवुट्ठानेसु यथाभूतञाणं, पुब्बेनिवासानुस्सतिञाणं, चुतूपपातञाणं, आसवक्खयञाणन्ति इमानि दस। इमेसं दसन्नं ञाणानं अधिवचनं बुद्धबलन्ति। एदिसन्ति ईदिसं, अयमेव वा पाठो।&lt;br&gt;&#xA;हन्दाति ववस्सग्गत्थे निपातो। अहन्ति अत्तानं निद्दिसति। किं वुत्तं होति? यस्मा पनेते मम ञातका बुद्धबलं वा बुद्धगुणे वा न जानन्ति, केवलं अत्तनो मोघजिण्णभावं निस्साय मानवसेन सब्बलोकजेट्ठसेट्ठं मं न वन्दन्ति। तस्मा तेसं मानकेतु अत्थि, तं भञ्जित्वा वन्दनत्थं बुद्धबलं दस्सेय्यन्ति वुत्तं होति। दस्सयिस्सामीति दस्सेय्यम्। ‘‘दस्सेस्सामी’’ति च पाठो, सोयेवत्थो। बुद्धबलन्ति बुद्धानुभावं, बुद्धञाणविसेसं वा। अनुत्तरन्ति निरुत्तरम्। चङ्कमन्ति चङ्कमितब्बट्ठानं वुच्चति। मापयिस्सामीति मापेय्यम्। ‘‘चङ्कमनं मापेस्सामी’’ति च पाठो, सोयेवत्थो। नभेति आकासे। सब्बरतनमण्डितन्ति सब्बेहि रतिजननट्ठेन रतनेहि मुत्ता-मणि-वेळुरिय-सङ्ख-सिला-पवाळ-रजत-सुवण्ण-मसारगल्ल-लोहितङ्केहि दसहि दसहि मण्डितो अलङ्कतो सब्बरतनमण्डितो, तं सब्बरतनमण्डितम्। ‘‘नभे रतनमण्डित’’न्ति पठन्ति केचि।&lt;br&gt;&#xA;अथेवं भगवता चिन्तितमत्ते दससहस्सचक्कवाळवासिनो भुम्मादयो देवा पमुदितहदया साधुकारमदंसु। तमत्थं पकासेन्तेहि सङ्गीतिकारकेहि –&lt;br&gt;&#xA;६.&lt;br&gt;&#xA;‘‘भुम्मा महाराजिका तावतिंसा, यामा च देवा तुसिता च निम्मिता।&lt;br&gt;&#xA;परनिम्मिता येपि च ब्रह्मकायिका, आनन्दिता विपुलमकंसु घोस’’न्ति॥ –&lt;br&gt;&#xA;आदिगाथायो ठपिताति वेदितब्बा।&lt;br&gt;&#xA;तत्थ भुम्माति भुम्मट्ठा, पासाणपब्बतवनरुक्खादीसु ठिता। महाराजिकाति महाराजपक्खिका। भुम्मट्ठानं देवतानं सद्दं सुत्वा आकासट्ठकदेवता, ततो अब्भवलाहका देवता, ततो उण्हवलाहका देवता, ततो सीतवलाहका देवता, ततो वस्सवलाहका देवता, ततो वातवलाहका देवता, ततो चत्तारो महाराजानो, ततो तावतिंसा, ततो यामा, ततो तुसिता, ततो निम्मानरती, ततो परनिम्मितवसवत्ती, ततो ब्रह्मकायिका, ततो ब्रह्मपुरोहिता, ततो महाब्रह्मानो, ततो परित्ताभा, ततो अप्पमाणाभा, ततो आभस्सरा, ततो परित्तसुभा, ततो अप्पमाणसुभा, ततो सुभकिण्हा, ततो वेहप्फला, ततो अविहा, ततो अतप्पा, ततो सुदस्सा, ततो सुदस्सी, ततो अकनिट्ठा देवता सद्दं सुत्वा महन्तं सद्दं अकंसु। असञ्ञिनो च अरूपावचरसत्ते च ठपेत्वा सोतायतनपवत्तिट्ठाने सब्बे देवमनुस्सनागादयो पीतिवसं गतहदया उक्कुट्ठिसद्दमकंसूति अत्थो। आनन्दिताति पमुदितहदया, सञ्जातपीतिसोमनस्सा हुत्वाति अत्थो। विपुलन्ति पुथुलम्।&lt;br&gt;&#xA;अथ सत्था चिन्तितसमनन्तरमेव ओदातकसिणसमापत्तिं समापज्जित्वा – ‘‘दससु चक्कवाळसहस्सेसु आलोको होतू’’ति अधिट्ठासि। तेन अधिट्ठानचित्तेन सहेव आलोको अहोसि पथवितो पट्ठाय याव अकनिट्ठभवना। तेन वुत्तं –&lt;br&gt;&#xA;७.&lt;br&gt;&#xA;‘‘ओभासिता च पथवी सदेवका, पुथू च लोकन्तरिका असंवुता।&lt;br&gt;&#xA;तमो च तिब्बो विहतो तदा अहु, दिस्वान अच्छेरकं पाटिहीर’’न्ति॥&lt;br&gt;&#xA;तत्थ ओभासिताति पकासिता। पथवीति एत्थायं पथवी चतुब्बिधा – कक्खळपथवी, ससम्भारपथवी, निमित्तपथवी, सम्मुतिपथवीति। तासु ‘‘कतमा चावुसो, अज्झत्तिका पथवीधातु? यं अज्झत्तं पच्चत्तं कक्खळं खरिगत’’न्तिआदीसु (विभ॰ १७३) वुत्ता अयं कक्खळपथवी नाम। ‘‘यो पन भिक्खु पथविं खणेय्य वा खणापेय्य वा’’तिआदीसु (पाचि॰ ८५) वुत्ता ससम्भारपथवी, ये च केसादयो वीसति कोट्ठासा, अयोलोहादयो च बाहिरा; सापि वण्णादीहि सम्भारेहि सद्धिं पथवीति ससम्भारपथवी नाम। ‘‘पथवीकसिणमेको सञ्जानाती’’तिआदीसु (दी॰ नि॰ ३.३६०) निमित्तपथवी ‘‘आरम्मणपथवी’’तिपि वुच्चति। पथवीकसिणझानलाभी देवलोके निब्बत्तो आगमनवसेन ‘‘पथवीदेवो’’ति नामं लभति। वुत्तञ्हेतं – ‘‘आपो च देवा पथवी’’तिआदीसु (दी॰ नि॰ २.३४०) अयं सम्मुतिपथवी, पञ्ञत्तिपथवी नामाति वेदितब्बा। इध पन ससम्भारपथवी अधिप्पेता (म॰ नि॰ अट्ठ॰ १.२ पथवीवारवण्णना)।&lt;br&gt;&#xA;सदेवकाति सदेवलोका। ‘‘सदेवता’’तिपि पाठो अत्थि चे सुन्दरतरं, सदेवको मनुस्सलोको ओभासितोति अत्थो। पुथूति बहू। लोकन्तरिकाति असुरकायनरकानमेतं अधिवचनं, ता पन तिण्णं चक्कवाळानं अन्तरा एका लोकन्तरिका होति, तिण्णं सकटचक्कानं अञ्ञमञ्ञं आहच्च ठितानं मज्झे ओकासो विय एकेको लोकन्तरिकनिरयो, परिमाणतो अट्ठयोजनसहस्सो होति। असंवुताति हेट्ठा अप्पतिट्ठा। तमो चाति अन्धकारो। तिब्बोति बहलो घनो। चन्दिमसूरियालोकाभावतो निच्चन्धकारोव होति। विहतोति विद्धस्तो। तदाति यदा पन भगवा सत्तेसु कारुञ्ञतं पटिच्च पाटिहारियकरणत्थं आलोकं फरि, तदा सो तमो तिब्बो लोकन्तरिकासु ठितो, विहतो विद्धस्तो अहोसीति अत्थो।&lt;br&gt;&#xA;अच्छेरकन्ति अच्छरापहरणयोग्गं, विम्हयवसेन अङ्गुलीहि पहरणयोग्गन्ति अत्थो। पाटिहीरन्ति पटिपक्खहरणतो पाटिहीरम्। पटिहरति सत्तानं दिट्ठिमानोपगतानि चित्तानीति वा पाटिहीरं, अप्पसन्नानं सत्तानं पसादं पटिआहरतीति वा पाटिहीरम्। ‘‘पाटिहेर’’न्तिपि पाठो, सोयेवत्थो। एत्थ आलोकविधानविसेसस्सेतं अधिवचनम्। दिस्वान अच्छेरकं पाटिहीरन्ति एत्थ देवा च मनुस्सा च लोकन्तरिकासु निब्बत्तसत्तापि च तं भगवतो पाटिहारियं दिस्वा परमप्पीतिसोमनस्सं अगमंसूति इदं वचनं आहरित्वा अत्थो दट्ठब्बो, इतरथा न पुब्बेन वा परं, न परेन वा पुब्बं युज्जति।&lt;br&gt;&#xA;इदानि न केवलं मनुस्सलोकेसुयेव आलोको अत्थि, सब्बत्थ तिविधेपि सङ्खारसत्तोकाससङ्खाते लोके आलोकोयेवाति दस्सनत्थं –&lt;br&gt;&#xA;८.&lt;br&gt;&#xA;‘‘सदेवगन्धब्बमनुस्सरक्खसे,&lt;br&gt;&#xA;आभा उळारा विपुला अजायथ।&lt;br&gt;&#xA;इमस्मिं लोके परस्मिञ्चोभयस्मिं,&lt;br&gt;&#xA;अधो च उद्धं तिरियञ्च वित्थत’’न्ति॥ – अयं गाथा वुत्ता।&lt;br&gt;&#xA;तत्थ देवाति सम्मुतिदेवा उपपत्तिदेवा विसुद्धिदेवाति सब्बेपि देवा इध सङ्गहिता। देवा च गन्धब्बा च मनुस्सा च रक्खसा च देवगन्धब्बमनुस्सरक्खसा। सह देवगन्धब्बमनुस्सरक्खसेहीति सदेवगन्धब्बमनुस्सरक्खसो। को पन सो? लोको, तस्मिं सदेवगन्धब्बमनुस्सरक्खसे लोके। आभाति आलोको। उळाराति एत्थायं उळार-सद्दो मधुरसेट्ठविपुलादीसु दिस्सति। तथा हेस ‘‘उळारानि खादनीयभोजनीयानि खादन्ति भुञ्जन्ती’’तिआदीसु (म॰ नि॰ १.३६६) मधुरे दिस्सति। ‘‘उळाराय खो पन भवं वच्छायनो पसंसाय समणं गोतमं पसंसती’’तिआदीसु (म॰ नि॰ १.२८८) सेट्ठे। ‘‘अतिक्कम्म देवानं देवानुभावं अप्पमाणो उळारो ओभासो’’तिआदीसु (दी॰ नि॰ २.३२; म॰ नि॰ ३.२०१) विपुले। स्वायं इध सेट्ठे दट्ठब्बो (दी॰ नि॰ अट्ठ॰ ३.१४२; वि॰ व॰ अट्ठ॰ १)। विपुलाति अप्पमाणा। अजायथाति उप्पज्जि उदपादि पवत्तित्थ। इमस्मिं लोके परस्मिञ्चाति इमस्मिं मनुस्सलोके च परस्मिं देवलोके चाति अत्थो। उभयस्मिन्ति तदुभयस्मिं, अज्झत्तबहिद्धादीसु विय दट्ठब्बम्। अधो चाति अवीचिआदीसु निरयेसु। उद्धन्ति भवग्गतोपि उद्धं अजटाकासेपि। तिरियञ्चाति तिरियतोपि दससु चक्कवाळसहस्सेसु। वित्थतन्ति विसटम्। अन्धकारं विधमित्वा वुत्तप्पकारं लोकञ्च पदेसञ्च अज्झोत्थरित्वा आभा पवत्तित्थाति अत्थो। अथ वा तिरियञ्च वित्थतन्ति तिरियतो वित्थतं महन्तं, अप्पमाणं पदेसं आभा फरित्वा अट्ठासीति अत्थो।&lt;br&gt;&#xA;अथ भगवा दससहस्सचक्कवाळेसु आलोकफरणं कत्वा अभिञ्ञापादकं चतुत्थज्झानं समापज्जित्वा ततो वुट्ठाय आवज्जित्वा अधिट्ठानचित्तेन आकासमब्भुग्गन्त्वा तेसं ञातीनं सीसेसु पादपंसुं ओकिरमानो विय महतिया देवमनुस्सपरिसाय मज्झे यमकपाटिहारियं दस्सेति। तं पन पाळितो एवं वेदितब्बं (पटि॰ म॰ १.११६) –&lt;br&gt;&#xA;‘‘कतमं तथागतस्स यमकपाटिहीरे ञाणं? इध तथागतो यमकपाटिहीरं करोति असाधारणं सावकेहि उपरिमकायतो अग्गिक्खन्धो पवत्तति, हेट्ठिमकायतो उदकधारा पवत्तति। हेट्ठिमकायतो अग्गिक्खन्धो पवत्तति, उपरिमकायतो उदकधारा पवत्तति…पे॰… पुरत्थिमकायतो अग्गिक्खन्धो पवत्तति, पच्छिमकायतो उदकधारा पवत्तति। पच्छिमकायतो अग्गिक्खन्धो पवत्तति, पुरत्थिमकायतो उदकधारा पवत्तति…पे॰… दक्खिणअक्खितो अग्गिक्खन्धो पवत्तति, वामअक्खितो उदकधारा पवत्तति। वामअक्खितो अग्गिक्खन्धो पवत्तति, दक्खिणअक्खितो उदकधारा पवत्तति…पे॰… दक्खिणकण्णसोततो अग्गिक्खन्धो पवत्तति, वामकण्णसोततो उदकधारा पवत्तति। वामकण्णसोततो अग्गिक्खन्धो पवत्तति, दक्खिणकण्णसोततो उदकधारा पवत्तति…पे॰… दक्खिणनासिकासोततो अग्गिक्खन्धो पवत्तति, वामनासिकासोततो उदकधारा पवत्तति। वामनासिकासोततो अग्गिक्खन्धो पवत्तति, दक्खिणनासिकासोततो उदकधारा पवत्तति…पे॰… दक्खिणअंसकूटतो अग्गिक्खन्धो पवत्तति, वामअंसकूटतो उदकधारा पवत्तति। वामअंसकूटतो अग्गिक्खन्धो पवत्तति, दक्खिणअंसकूटतो उदकधारा पवत्तति…पे॰… दक्खिणहत्थतो अग्गिक्खन्धो पवत्तति, वामहत्थतो उदकधारा पवत्तति। वामहत्थतो अग्गिक्खन्धो पवत्तति, दक्खिणहत्थतो उदकधारा पवत्तति…पे॰… दक्खिणपस्सतो अग्गिक्खन्धो पवत्तति, वामपस्सतो उदकधारा पवत्तति। वामपस्सतो अग्गिक्खन्धो पवत्तति, दक्खिणपस्सतो उदकधारा पवत्तति…पे॰… दक्खिणपादतो अग्गिक्खन्धो पवत्तति, वामपादतो उदकधारा पवत्तति। वामपादतो अग्गिक्खन्धो पवत्तति, दक्खिणपादतो उदकधारा पवत्तति…पे॰… अङ्गुलङ्गुलेहि अग्गिक्खन्धो पवत्तति, अङ्गुलन्तरिकाहि उदकधारा पवत्तति। अङ्गुलन्तरिकाहि अग्गिक्खन्धो पवत्तति, अङ्गुलङ्गुलेहि उदकधारा पवत्तति…पे॰… एकेकलोमतो अग्गिक्खन्धो पवत्तति, एकेकलोमतो उदकधारा पवत्तति। लोमकूपतो लोमकूपतो अग्गिक्खन्धो पवत्तति, लोमकूपतो लोमकूपतो उदकधारा पवत्तति – छन्नं वण्णानं नीलानं पीतकानं लोहितकानं ओदातानं मञ्जिट्ठानं पभस्सरानम्।&lt;br&gt;&#xA;‘‘भगवा चङ्कमति, निम्मितो तिट्ठति वा निसीदति वा सेय्यं वा कप्पेति। भगवा तिट्ठति, निम्मितो चङ्कमति वा निसीदति वा सेय्यं वा कप्पेति। भगवा निसीदति, निम्मितो चङ्कमति वा तिट्ठति वा सेय्यं वा कप्पेति। भगवा सेय्यं कप्पेति, निम्मितो चङ्कमति वा तिट्ठति वा निसीदति वा। निम्मितो चङ्कमति, भगवा तिट्ठति वा निसीदति वा सेय्यं वा कप्पेति। निम्मितो तिट्ठति, भगवा चङ्कमति वा निसीदति वा सेय्यं वा कप्पेति। निम्मितो निसीदति, भगवा चङ्कमति वा तिट्ठति वा सेय्यं वा कप्पेति। निम्मितो सेय्यं कप्पेति, भगवा चङ्कमति वा तिट्ठति वा निसीदति वा, इदं तथागतस्स यमकपाटिहीरे ञाणन्ति वेदितब्बं’’।&lt;br&gt;&#xA;तस्स पन भगवतो तेजोकसिणसमापत्तिवसेन उपरिमकायतो अग्गिक्खन्धो पवत्तति। आपोकसिणसमापत्तिवसेन हेट्ठिमकायतो उदकधारा पवत्ततीति पुन उदकधाराय पवत्तट्ठानतो अग्गिक्खन्धो पवत्तति, अग्गिक्खन्धस्स पवत्तट्ठानतो उदकधारा पवत्ततीति दस्सेतुं, ‘‘हेट्ठिमकायतो अग्गिक्खन्धो पवत्तति, उपरिमकायतो उदकधारा पवत्तती’’ति वुत्तन्ति वेदितब्बा। एसेव नयो सेसपदेसुपि। अग्गिक्खन्धो पनेत्थ उदकधाराय असम्मिस्सोव अहोसि। तथा उदकधारा अग्गिक्खन्धेन। रस्मीसु पन दुतिया दुतिया रस्मि पुरिमाय पुरिमाय यमका विय एकक्खणे पवत्तति। द्विन्नञ्च चित्तानं एकक्खणे पवत्ति नाम नत्थि, बुद्धानं पन भवङ्गपरिवासस्स लहुकताय पञ्चहाकारेहि चिण्णवसिताय एता रस्मियो एकक्खणे विय पवत्तन्ति, तस्सा पन रस्मिया आवज्जनपरिकम्माधिट्ठानानि विसुंयेव। नीलरस्मिअत्थाय हि भगवा नीलकसिणं समापज्जति। पीतरस्मिआदीनं अत्थाय पीतकसिणादीनि समापज्जति।&lt;br&gt;&#xA;एवं भगवतो यमकपाटिहीरे कयिरमाने सकलस्सापि दससहस्सचक्कवाळस्स अलङ्कारकरणकालो विय अहोसि। तेन वुत्तं –&lt;br&gt;&#xA;९.&lt;br&gt;&#xA;‘‘सत्तुत्तमो अनधिवरो विनायको, सत्था अहू देवमनुस्सपूजितो।&lt;br&gt;&#xA;महानुभावो सतपुञ्ञलक्खणो, दस्सेसि अच्छेरकं पाटिहीर’’न्ति॥&lt;br&gt;&#xA;तत्थ सत्तुत्तमोति अत्तनो सीलादीहि गुणेहि सब्बेसु सत्तेसु उत्तमो पवरो सेट्ठोति सत्तुत्तमो, सत्तानं वा उत्तमो सत्तुत्तमो। सत्तन्ति हि ञाणस्स नामं, तेन दसबलचतुवेसारज्जछअसाधारणञाणसङ्खातेन सत्तेन सेट्ठो उत्तमोति सत्तुत्तमो, समानाधिकरणवसेन सत्तो उत्तमोति वा सत्तुत्तमो। यदि एवं ‘‘उत्तमसत्तो’’ति वत्तब्बं उत्तम-सद्दस्स पुब्बनिपातपाठतो। न पनेस भेदो अनियमतो बहुलवचनतो च नरुत्तमपुरिसुत्तमनरवरादि-सद्दा विय दट्ठब्बो। अथ वा सत्तं उत्तमं यस्स सो सत्तुत्तमो, इधापि च उत्तम-सद्दस्स पुब्बनिपातो भवति। उत्तमसत्तोति विसेसनस्स पुब्बनिपातपाठतो ‘‘चित्तगू पद्धगू’’ति एत्थ वियाति नायं दोसो। उभयविसेसनतो वा आहितग्गिआदिपाठो विय दट्ठब्बो। विनायकोति बहूहि विनयनूपायेहि सत्ते विनेति दमेतीति विनायको। सत्थाति दिट्ठधम्मिकसम्परायिकत्थेहि यथारहं सत्ते अनुसासतीति सत्था। अहूति अहोसि। देवमनुस्सपूजितोति दिब्बेहि पञ्चकामगुणेहि दिब्बन्ति कीळन्तीति देवा। मनस्स उस्सन्नत्ता मनुस्सा, देवा च मनुस्सा च देवमनुस्सा, देवमनुस्सेहि पूजितो देवमनुस्सपूजितो। पुप्फादिपूजाय च पच्चयपूजाय च पूजितो, अपचितोति अत्थो। कस्मा पन देवमनुस्सानमेव गहणं कतं, ननु भगवा तिरच्छानगतेहिपि आरवाळकाळापलालधनपालपालिलेय्यकनागादीहि सातागिराळवकहेमवतसूचिलोमखरलोमयक्खादीहि विनिपातगतेहिपि पूजितोयेवाति? सच्चमेवेतं, उक्कट्ठपरिच्छेदवसेन सब्बपुग्गलपरिच्छेदवसेन चेतं वुत्तन्ति वेदितब्बम्। महानुभावोति महता बुद्धानुभावेन समन्नागतो। सतपुञ्ञलक्खणोति अनन्तेसु चक्कवाळेसु सब्बे सत्ता एकेकं पुञ्ञकम्मं सतक्खत्तुं करेय्युं एत्तकेहि जनेहि कतकम्मं बोधिसत्तो सयमेव एकको सतगुणं कत्वा निब्बत्तो। तस्मा ‘‘सतपुञ्ञलक्खणो’’ति वुच्चति। केचि पन ‘‘सतेन सतेन पुञ्ञकम्मेन निब्बत्तएकेकलक्खणो’’ति वदन्ति। ‘‘एवं सन्ते यो कोचि बुद्धो भवेय्या’’ति तं अट्ठकथासु पटिक्खित्तम्। दस्सेसीति सब्बेसं देवमनुस्सानं अतिविम्हयकरं यमकपाटिहारियं दस्सेसि।&lt;br&gt;&#xA;अथ सत्था आकासे पाटिहारियं कत्वा महाजनस्स चित्ताचारं ओलोकेत्वा तस्स अज्झासयानुकूलं धम्मकथं चङ्कमन्तो कथेतुकामो आकासे दससहस्सचक्कवाळवित्थतं सब्बरतनमयं रतनचङ्कमं मापेसि। तेन वुत्तं –&lt;br&gt;&#xA;१०.&lt;br&gt;&#xA;‘‘सो याचितो देववरेन चक्खुमा, अत्थं समेक्खित्वा तदा नरुत्तमो।&lt;br&gt;&#xA;चङ्कमं मापयि लोकनायको, सुनिट्ठितं सब्बरतननिम्मित’’न्ति॥&lt;br&gt;&#xA;तत्थ सोति सो सत्था। याचितोति पठममेव अट्ठमे सत्ताहे धम्मदेसनाय याचितोति अत्थो। देववरेनाति सहम्पतिब्रह्मुना। चक्खुमाति एत्थ चक्खतीति चक्खु, समविसमं विभावयतीति अत्थो। तं पन चक्खु दुविधं – ञाणचक्खु, मंसचक्खूति। तत्थ ञाणचक्खु पञ्चविधं – बुद्धचक्खु, धम्मचक्खु, समन्तचक्खु, दिब्बचक्खु, पञ्ञाचक्खूति। तेसु बुद्धचक्खु नाम आसयानुसयञाणञ्चेव इन्द्रियपरोपरियत्तञाणञ्च, यं ‘‘बुद्धचक्खुना लोकं वोलोकेन्तो’’ति (दी॰ नि॰ २.६९; म॰ नि॰ १.२८३; २.३३९; सं॰ नि॰ १.१७२; महाव॰ ९) आगतम्। धम्मचक्खु नाम हेट्ठिमा तयो मग्गा तीणि च फलानि, यं ‘‘विरजं वीतमलं धम्मचक्खुं उदपादी’’ति (दी॰ नि॰ १.३५५; सं॰ नि॰ ५.१०८१; महाव॰ १६; पटि॰ म॰ २.३०) आगतम्। समन्तचक्खु नाम सब्बञ्ञुतञ्ञाणं , यं ‘‘तथूपमं धम्ममयं, सुमेध, पासादमारुय्ह समन्तचक्खू’’ति (दी॰ नि॰ २.७०; म॰ नि॰ १.२८२; २.३३८; सं॰ नि॰ १.१७२; महाव॰ ८) आगतम्। दिब्बचक्खु नाम आलोकवड्ढनेन उप्पन्नाभिञ्ञाचित्तेन सम्पयुत्तञाणं, यं ‘‘दिब्बेन चक्खुना विसुद्धेना’’ति (म॰ नि॰ १.१४८, २८४, ३८५, ४३२; २.३४१; ३.८२, २६१; महाव॰ १०) आगतम्। पञ्ञाचक्खु नाम ‘‘चक्खुं उदपादि, ञाणं उदपादी’’ति (सं॰ नि॰ ५.१०८२; महाव॰ १५; कथा॰ ४०५; पटि॰ म॰ २.३०) एत्थ पुब्बेनिवासादिञाणं पञ्ञाचक्खूति आगतम्।&lt;br&gt;&#xA;मंसचक्खु नाम ‘‘चक्खुञ्च पटिच्च रूपे चा’’ति (म॰ नि॰ १.२०४, ४००; ३.४२१, ४२५-४२६; सं॰ नि॰ २.४३; ४.६०; कथा॰ ४६५, ४६७) एत्थ पसादमंसचक्खु वुत्तं (दी॰ नि॰ अट्ठ॰ १.२१३)। तं पन दुविधं – ससम्भारचक्खु पसादचक्खूति। तेसु य्वायं अक्खिकूपके अक्खिपत्तकेहि परिवारितो मंसपिण्डो यत्थ चतस्सो धातुयो वण्णगन्धरसोजा सम्भवो जीवितं भावो चक्खुपसादो कायपसादोति सङ्खेपतो तेरस सम्भारा होन्ति। वित्थारतो पन सम्भवमानानि चतुसमुट्ठानानि छत्तिंस जीवितं भावो चक्खुपसादो कायपसादोति इमे कम्मसमुट्ठाना चत्तारो चाति ससम्भारा होन्ति, इदं ससम्भारचक्खु नाम। यं पन सेतमण्डलपरिच्छिन्नेन कण्हमण्डलेन परिवारिते दिट्ठमण्डले सन्निविट्ठं रूपदस्सनसमत्थं पसादमत्तं, इदं पसादचक्खु नाम। सब्बानि पनेतानि एकविधानि अनिच्चतो सङ्खततो, दुविधानि सासवानासवतो लोकियलोकुत्तरतो, तिविधानि भूमितो उपादिण्णत्तिकतो, चतुब्बिधानि एकन्तपरित्तअप्पमाणानियतारम्मणतो, पञ्चविधानि रूपनिब्बानारूपसब्बारम्मणानारम्मणवसेन, छब्बिधानि होन्ति बुद्धचक्खादिवसेन। इच्चेवमेतानि वुत्तप्पकारानि चक्खूनि अस्स भगवतो सन्तीति भगवा चक्खुमाति वुच्चति। अत्थं समेक्खित्वाति चङ्कमं मापेत्वा, धम्मदेसनानिमित्तं देवमनुस्सानं हितत्थं उपपरिक्खित्वा उपधारेत्वाति अधिप्पायो। मापयीति मापेसि। लोकनायकोति सग्गमोक्खाभिमुखं लोकं नयतीति लोकनायको। सुनिट्ठितन्ति सुट्ठु निट्ठितं, परियोसितन्ति अत्थो। सब्बरतननिम्मितन्ति दसविधरतनमयम्।&lt;br&gt;&#xA;इदानि भगवतो तिविधपाटिहारियसम्पत्तिदस्सनत्थं –&lt;br&gt;&#xA;११.&lt;br&gt;&#xA;‘‘इद्धी च आदेसनानुसासनी, तिपाटिहीरे भगवा वसी अहु।&lt;br&gt;&#xA;चङ्कमं मापयि लोकनायको, सुनिट्ठितं सब्बरतननिम्मित’’न्ति॥ – वुत्तम्।&lt;br&gt;&#xA;तत्थ इद्धीति इद्धिविधं इद्धिपाटिहारियं नाम। तं पन एकोपि हुत्वा बहुधा होति, बहुधापि हुत्वा एको होतीतिआदिनयप्पवत्तं (दी॰ नि॰ १.२३९; म॰ नि॰ १.१४७; पटि॰ म॰ ३.१०)। आदेसनाति परस्स चित्ताचारं ञत्वा कथनं आदेसनापाटिहारियं, तं सावकानञ्च बुद्धानञ्च सततधम्मदेसना। अनुसासनीति अनुसासनिपाटिहारियं, तस्स तस्स अज्झासयानुकूलमोवादोति अत्थो। इति एतानि तीणि पाटिहारियानि। तत्थ इद्धिपाटिहारियेन अनुसासनिपाटिहारियं महामोग्गल्लानस्स आचिण्णं, आदेसनापाटिहारियेन अनुसासनिपाटिहारियं धम्मसेनापतिस्स, अनुसासनिपाटिहारियं पन बुद्धानं सततधम्मदेसना। तिपाटिहीरेति एतेसु तीसु पाटिहारियेसूति अत्थो। भगवाति इदं गुणविसिट्ठसत्तुत्तमगरुगारवाधिवचनम्। वुत्तञ्हेतं पोराणेहि –&lt;br&gt;&#xA;‘‘भगवाति वचनं सेट्ठं, भगवाति वचनमुत्तमम्।&lt;br&gt;&#xA;गरुगारवयुत्तो सो, भगवा तेन वुच्चती’’ति॥ (विसुद्धि॰ १.१४२; म॰ नि॰ अट्ठ॰ १.मूलपरियायसुत्तवण्णना; पारा॰ अट्ठ॰ १.१ वेरञ्जकण्डवण्णना; इतिवु॰ अट्ठ॰ निदानवण्णना; महानि॰ अट्ठ॰ ५०)।&lt;br&gt;&#xA;वसीति एतस्मिं तिविधेपि पाटिहारिये वसिप्पत्तो, चिण्णवसीति अत्थो। वसियो नाम पञ्च वसियो – आवज्जनसमापज्जनअधिट्ठानवुट्ठानपच्चवेक्खणसङ्खाता। तत्र यं यं झानं यथिच्छकं यदिच्छकं यावतिच्छकं आवज्जति आवज्जनाय दन्धायितत्तं नत्थीति सीघं आवज्जेतुं समत्थता आवज्जनवसी नाम। तथा यं यं झानं यथिच्छकं…पे॰… समापज्जति समापज्जनाय दन्धायितत्तं नत्थीति सीघं समापज्जनसमत्थता समापज्जनवसी नाम। दीघं कालं ठपेतुं समत्थता अधिट्ठानवसी नाम। तथेव लहुं वुट्ठातुं समत्थता वुट्ठानवसी नाम। पच्चवेक्खणवसी पन पच्चवेक्खणजवनानेव होन्ति तानि आवज्जनानन्तरानेव हुत्वा उप्पज्जन्तीति आवज्जनवसिया एव वुत्तानि। इति इमासु पञ्चसु वसीसु चिण्णवसिता वसी नाम होति। तेन वुत्तं – ‘‘तिपाटिहीरे भगवा वसी अहू’’ति।&lt;br&gt;&#xA;इदानि तस्स रतनचङ्कमस्स निम्मितविधानस्स दस्सनत्थं –&lt;br&gt;&#xA;१२.&lt;br&gt;&#xA;‘‘दससहस्सीलोकधातुया, सिनेरुपब्बतुत्तमे।&lt;br&gt;&#xA;थम्भेव दस्सेसि पटिपाटिया, चङ्कमे रतनामये’’ति॥ – आदिगाथायो वुत्ता।&lt;br&gt;&#xA;तत्थ दससहस्सीलोकधातुयाति दससु चक्कवाळसहस्सेसु। सिनेरुपब्बतुत्तमेति महामेरुसङ्खाते सेट्ठपब्बते। थम्भेवाति थम्भे विय दसचक्कवाळसहस्सेसु ये सिनेरुपब्बता, ते पटिपाटिया ठिते सुवण्णथम्भे विय कत्वा तेसं उपरि चङ्कमं मापेत्वा दस्सेसीति अत्थो। रतनामयेति रतनमये।&lt;br&gt;&#xA;१३. दससहस्सी अतिक्कम्माति रतनचङ्कमं पन भगवा मापेन्तो तस्स एकं कोटिं सब्बपरियन्तं पाचीनचक्कवाळमुखवट्टिं एकं कोटिं पच्छिमचक्कवाळमुखवट्टिं अतिक्कमित्वा ठितं कत्वा मापेसि। तेन वुत्तं –&lt;br&gt;&#xA;‘‘दससहस्सी अतिक्कम्म, चङ्कमं मापयी जिनो।&lt;br&gt;&#xA;सब्बसोण्णमया पस्से, चङ्कमे रतनामये’’ति॥&lt;br&gt;&#xA;तत्थ जिनोति किलेसारिजयनतो जिनो। सब्बसोण्णमया पस्सेति तस्स पन एवं निम्मितस्स चङ्कमस्स उभयपस्सेसु सुवण्णमया परमरमणीया मरियादभूमि अहोसि, मज्झे मणिमयाति अधिप्पायो।&lt;br&gt;&#xA;१४. तुलासङ्घाटाति तुलायुगळा, ता नानारतनमयाति वेदितब्बा। अनुवग्गाति अनुरूपा। सोवण्णफलकत्थताति सोवण्णमयेहि फलकेहि अत्थता, तुलासङ्घातानं उपरि सुवण्णमयो पदरच्छदोति अत्थो। वेदिका सब्बसोवण्णाति वेदिका पन सब्बापि सुवण्णमया, या पनेसा चङ्कमनपरिक्खेपवेदिका, सा एकाव अञ्ञेहि रतनेहि असम्मिस्साति अत्थो। दुभतो पस्सेसु निम्मिताति उभोसु पस्सेसु निम्मिता। द-कारो पदसन्धिकरो।&lt;br&gt;&#xA;१५. मणिमुत्तावालुकाकिण्णाति मणिमुत्तामयवालुकाकिण्णा। अथ वा मणयो च मुत्ता च वालुका च मणिमुत्तावालुका। ताहि मणिमुत्तावालुकाहि आकिण्णा सन्थताति मणिमुत्तावालुकाकिण्णा। निम्मितोति इमिनाकारेन निम्मितो कतो। रतनामयोति सब्बरतनमयो, चङ्कमोति अत्थो। ओभासेति दिसा सब्बाति सब्बापि दस दिसा ओभासेति पकासेति। सतरंसीवाति सहस्सरंसिआदिच्चो विय। उग्गतोति उदितो। यथा पन अब्भुग्गतो सहस्सरंसि सब्बापि दस दिसा ओभासेति, एवमेव एसोपि सब्बरतनमयो चङ्कमो ओभासेतीति अत्थो।&lt;br&gt;&#xA;इदानि पन निट्ठिते चङ्कमे तत्थ भगवतो पवत्तिदस्सनत्थं –&lt;br&gt;&#xA;१६.&lt;br&gt;&#xA;‘‘तस्मिं चङ्कमने धीरो, द्वत्तिंसवरलक्खणो।&lt;br&gt;&#xA;विरोचमानो सम्बुद्धो, चङ्कमे चङ्कमी जिनो॥&lt;br&gt;&#xA;१७.&lt;br&gt;&#xA;‘‘दिब्बं मन्दारवं पुप्फं, पदुमं पारिछत्तकम्।&lt;br&gt;&#xA;चङ्कमने ओकिरन्ति, सब्बे देवा समागता॥&lt;br&gt;&#xA;१८.&lt;br&gt;&#xA;‘‘पस्सन्ति तं देवसङ्घा, दससहस्सी पमोदिता।&lt;br&gt;&#xA;नमस्समाना निपतन्ति, तुट्ठहट्ठा पमोदिता’’ति॥ – गाथायो वुत्ता।&lt;br&gt;&#xA;तत्थ धीरोति धितियुत्तो। द्वत्तिंसवरलक्खणोति सुप्पतिट्ठितपादतलादीहि द्वत्तिंसमहापुरिसलक्खणेहि समन्नागतोति अत्थो। दिब्बन्ति देवलोके भवं जातं दिब्बम्। पारिछत्तकन्ति देवानं तावतिंसानं कोविळाररुक्खस्स निस्सन्देन समन्ता योजनसतपरिमाणो परमदस्सनीयो पारिच्छत्तकरुक्खो निब्बत्ति। यस्मिं पुप्फिते सकलं देवनगरं एकसुरभिगन्धवासितं होति, तस्स कुसुमरेणुओकिण्णानि नवकनकविमानानि पिञ्जरानि हुत्वा खायन्ति। इमस्स पन पारिच्छत्तकरुक्खस्स पुप्फञ्च पारिच्छत्तकन्ति वुत्तम्। चङ्कमे ओकिरन्तीति तस्मिं रतनचङ्कमे अवकिरन्ति, तेन वुत्तप्पकारेन पुप्फेन तस्मिं चङ्कमे चङ्कममानं भगवन्तं पूजेन्तीति अत्थो। सब्बे देवाति कामावचरदेवादयो देवा। तेनाह ‘‘पस्सन्ति तं देवसङ्घा’’ति। तं भगवन्तं रतनचङ्कमने चङ्कमन्तं सकेसु आलयेसुपि पस्सन्तीति अत्थो। दससहस्सीति भुम्मत्थे पच्चत्तवचनं, दससहस्सियं देवसङ्घा तं पस्सन्तीति अत्थो। पमोदिताति पमुदिता। निपतन्तीति सन्निपतन्ति। तुट्ठहट्ठाति पीतिवसेन तुट्ठहट्ठा। पमोदिताति इदानि वत्तब्बेहि तावतिंसादिदेवेहि सद्धिन्ति सम्बन्धो दट्ठब्बो, इतरथा पुनरुत्तिदोसतो न मुच्चति। अथ वा पमोदिता तं भगवन्तं पस्सन्ति, तुट्ठहट्ठा पमोदिता तहिं तहिं सन्निपतन्तीति अत्थो।&lt;br&gt;&#xA;इदानि ये पस्सिंसु ये सन्निपतिंसु, ते सरूपतो दस्सेतुं –&lt;br&gt;&#xA;१९.&lt;br&gt;&#xA;‘‘तावतिंसा च यामा च, तुसिता चापि देवता।&lt;br&gt;&#xA;निम्मानरतिनो देवा, ये देवा वसवत्तिनो।&lt;br&gt;&#xA;उदग्गचित्ता सुमना, पस्सन्ति लोकनायकं॥&lt;br&gt;&#xA;२०.&lt;br&gt;&#xA;‘‘सदेवगन्धब्बमनुस्सरक्खसा , नागा सुपण्णा अथ वापि किन्नरा।&lt;br&gt;&#xA;पस्सन्ति तं लोकहितानुकम्पकं, नभेव अच्चुग्गतचन्दमण्डलं॥&lt;br&gt;&#xA;२१.&lt;br&gt;&#xA;‘‘आभस्सरा सुभकिण्हा, वेहप्फला अकनिट्ठा च देवता।&lt;br&gt;&#xA;सुसुद्धसुक्कवत्थवसना, तिट्ठन्ति पञ्जलीकता॥&lt;br&gt;&#xA;२२.&lt;br&gt;&#xA;‘‘मुञ्चन्ति पुप्फं पन पञ्चवण्णिकं, मन्दारवं चन्दनचुण्णमिस्सितम्।&lt;br&gt;&#xA;भमेन्ति चेलानि च अम्बरे तदा, अहो जिनो लोकहितानुकम्पको’’ति॥ –&lt;br&gt;&#xA;इमा गाथायो वुत्ता।&lt;br&gt;&#xA;तत्थ उदग्गचित्ताति पीतिसोमनस्सवसेन उदग्गचित्ता। सुमनाति उदग्गचित्तत्ता एव सुमना। लोकहितानुकम्पकन्ति लोकहितञ्च लोकानुकम्पकञ्च। लोकहितेन वा अनुकम्पकं लोकहितानुकम्पकम्। नभेव अच्चुग्गतचन्दमण्डलन्ति एत्थ आकासे अभिनवोदितं परिपुण्णं सब्बोपद्दवविनिमुत्तं सरदसमये चन्दमण्डलं विय बुद्धसिरिया विरोचमानं नयनानन्दकरं पस्सन्तीति अत्थो।&lt;br&gt;&#xA;आभस्सराति उक्कट्ठपरिच्छेदवसेन वुत्तम्। परित्ताभअप्पमाणाभआभस्सरापरित्तमज्झिमपणीतभेदेन दुतियज्झानेनाभिनिब्बत्ता सब्बेव गहिताति वेदितब्बा। सुभकिण्हाति इदं उक्कट्ठपरिच्छेदवसेनेव वुत्तं, तस्मा परित्तसुभअप्पमाणसुभसुभकिण्हापरित्तादिभेदेन ततियज्झानेन निब्बत्ता सब्बेव गहिताति वेदितब्बा। वेहप्फलाति विपुला फलाति वेहप्फला। ते चतुत्थज्झाननिब्बत्ता असञ्ञसत्तेहि एकतलवासिनो। हेट्ठा पन पठमज्झाननिब्बत्ता ब्रह्मकायिकादयो दस्सिता। तस्मा इध न दस्सिता। चक्खुसोतानमभावतो असञ्ञसत्ता च अरूपिनो च इध न उद्दिट्ठा। अकनिट्ठा च देवताति इधापि उक्कट्ठपरिच्छेदवसेनेव वुत्तम्। तस्मा अविहातप्पसुदस्सासुदस्सिअकनिट्ठसङ्खाता पञ्चपि सुद्धावासा गहिताति वेदितब्बा। सुसुद्धसुक्कवत्थवसनाति सुट्ठु सुद्धानि सुसुद्धानि सुक्कानि ओदातानि। सुसुद्धानि सुक्कानि वत्थानि निवत्थानि चेव पारुतानि च येहि ते सुसुद्धसुक्कवत्थवसना, परिदहितपरिसुद्धपण्डरवत्थाति अत्थो। ‘‘सुसुद्धसुक्कवसना’’तिपि पाठो। पञ्जलीकताति कतपञ्जलिका कमलमकुलसदिसं अञ्जलिं सिरसि कत्वा तिट्ठन्ति।&lt;br&gt;&#xA;मुञ्चन्तीति ओकिरन्ति। पुप्फं पनाति कुसुमं पन। ‘‘पुप्फानि वा’’तिपि पाठो, वचनविपरियासो दट्ठब्बो, अत्थो पनस्स सोयेव। पञ्चवण्णिकन्ति पञ्चवण्णं – नीलपीतलोहितोदातमञ्जिट्ठकवण्णवसेन पञ्चवण्णम्। चन्दनचुण्णमिस्सितन्ति चन्दनचुण्णेन मिस्सितम्। भमेन्ति चेलानीति भमयन्ति वत्थानि। अहो जिनो लोकहितानुकम्पकोति ‘‘अहो जिनो लोकहितो अहो च लोकहितानुकम्पको अहो कारुणिको’’ति एवमादीनि थुतिवचनानि उग्गिरन्ता। मुञ्चन्ति पुप्फं भमयन्ति चेलानीति सम्बन्धो।&lt;br&gt;&#xA;इदानि तेहि पयुत्तानि थुतिवचनानि दस्सेतुं इमा गाथायो वुत्ता –&lt;br&gt;&#xA;२३.&lt;br&gt;&#xA;‘‘तुवं सत्था च केतू च, धजो यूपो च पाणिनम्।&lt;br&gt;&#xA;परायनो पतिट्ठा च, दीपो च द्विपदुत्तमो॥&lt;br&gt;&#xA;२४.&lt;br&gt;&#xA;‘‘दससहस्सीलोकधातुया, देवतायो महिद्धिका।&lt;br&gt;&#xA;परिवारेत्वा नमस्सन्ति, तुट्ठहट्ठा पमोदिता॥&lt;br&gt;&#xA;२५.&lt;br&gt;&#xA;‘‘देवता देवकञ्ञा च, पसन्ना तुट्ठमानसा।&lt;br&gt;&#xA;पञ्चवण्णिकपुप्फेहि, पूजयन्ति नरासभं॥&lt;br&gt;&#xA;२६.&lt;br&gt;&#xA;‘‘पस्सन्ति तं देवसङ्घा, पसन्ना तुट्ठमानसा।&lt;br&gt;&#xA;पञ्चवण्णिकपुप्फेहि, पूजयन्ति नरासभं॥&lt;br&gt;&#xA;२७.&lt;br&gt;&#xA;‘‘अहो अच्छरियं लोके, अब्भुतं लोमहंसनम्।&lt;br&gt;&#xA;न मेदिसं भूतपुब्बं, अच्छेरं लोमहंसनं॥&lt;br&gt;&#xA;२८.&lt;br&gt;&#xA;‘‘सकसकम्हि भवने, निसीदित्वान देवता।&lt;br&gt;&#xA;हसन्ति ता महाहसितं, दिस्वानच्छेरकं नभे॥&lt;br&gt;&#xA;२९.&lt;br&gt;&#xA;‘‘आकासट्ठा च भूमट्ठा, तिणपन्थनिवासिनो।&lt;br&gt;&#xA;कतञ्जली नमस्सन्ति, तुट्ठहट्ठा पमोदिता॥&lt;br&gt;&#xA;३०.&lt;br&gt;&#xA;‘‘येपि दीघायुका नागा, पुञ्ञवन्तो महिद्धिको।&lt;br&gt;&#xA;पमोदिता नमस्सन्ति, पूजयन्ति नरुत्तमं॥&lt;br&gt;&#xA;३१.&lt;br&gt;&#xA;‘‘सङ्गीतियो पवत्तेन्ति, अम्बरे अनिलञ्जसे।&lt;br&gt;&#xA;चम्मनद्धानि वादेन्ति, दिस्वानच्छेरकं नभे॥&lt;br&gt;&#xA;३२.&lt;br&gt;&#xA;‘‘सङ्खा च पणवा चेव, अथोपि डिण्डिमा बहू।&lt;br&gt;&#xA;अन्तलिक्खस्मिं वज्जन्ति, दिस्वानच्छेरकं नभे॥&lt;br&gt;&#xA;३३.&lt;br&gt;&#xA;‘‘अब्भुतो वत नो अज्ज, उप्पज्जि लोमहंसनो।&lt;br&gt;&#xA;धुवमत्थसिद्धिं लभाम, खणो नो पटिपादितो॥&lt;br&gt;&#xA;३४.&lt;br&gt;&#xA;‘‘बुद्धोति तेसं सुत्वान, पीति उप्पज्जि तावदे।&lt;br&gt;&#xA;बुद्धो बुद्धोति कथयन्ता, तिट्ठन्ति पञ्जलीकता॥&lt;br&gt;&#xA;३५.&lt;br&gt;&#xA;‘‘हिङ्कारा साधुकारा च, उक्कुट्ठि सम्पहंसनम्।&lt;br&gt;&#xA;पजा च विविधा गगने, वत्तन्ति पञ्जलीकता॥&lt;br&gt;&#xA;३६.&lt;br&gt;&#xA;‘‘गायन्ति सेळेन्ति च वादयन्ति च, भुजानि पोथेन्ति च नच्चयन्ति च।&lt;br&gt;&#xA;मुञ्चन्ति पुप्फं पन पञ्चवण्णिकं, मन्दारवं चन्दनचुण्णमिस्सितं॥&lt;br&gt;&#xA;३७.&lt;br&gt;&#xA;‘‘यथा तुय्हं महावीर, पादेसु चक्कलक्खणम्।&lt;br&gt;&#xA;धजवजिरपटाका, वड्ढमानङ्कुसाचित’’न्ति॥&lt;br&gt;&#xA;तत्थ इधलोकपरलोकहितत्थं सासतीति सत्था। केतूति केतुनो अपचितिकातब्बट्ठेन केतु वियाति केतु। धजोति इन्दधजो समुस्सयट्ठेन दस्सनीयट्ठेन च तुवं धजो वियाति धजोति। अथ वा यथा हि लोके यस्स कस्सचि धजं दिस्वाव – ‘‘अयं धजो इत्थन्नामस्सा’’ति धजवा धजीति पञ्ञायति, एवमेव भगवा पञ्ञानिब्बानाधिगमाय भगवन्तं दिस्वाव निब्बानाधिगमो पञ्ञायति। तेन वुत्तं – ‘‘धजो यूपो चा’’ति। कूटदन्तसुत्ते वुत्तानं दानादिआसवक्खयञाणपरियोसानानं सब्बयागानं यजनत्थाय समुस्सितो यूपो तुवन्ति अत्थो। परायनोति पटिसरणम्। पतिट्ठाति यथा महापथवी सब्बपाणीनं आधारभावेन पतिट्ठा निस्सयभूता, एवं तुवम्पि पतिट्ठाभूता। दीपो चाति पदीपो। यथा चतुरङ्गे तमसि वत्तमानानं सत्तानं आरोपितो पदीपो रूपसन्दस्सनो होति। एवं अविज्जन्धकारे वत्तमानानं सत्तानं परमत्थसन्दस्सनो पदीपो तुवन्ति अत्थो। अथ वा महासमुद्दे भिन्ननावानं सत्तानं समुद्ददीपो यथा पतिट्ठा होति, एवं तुवम्पि संसारसागरे अलब्भनेय्यपतिट्ठे ओसीदन्तानं पाणीनं दीपो वियाति दीपोति अत्थो।&lt;br&gt;&#xA;द्विपदुत्तमोति द्विपदानं उत्तमो द्विपदुत्तमो, एत्थ पन निद्धारणलक्खणस्स अभावतो छट्ठीसमासस्स पटिसेधो नत्थि, निद्धारणलक्खणाय छट्ठिया समासो पटिसिद्धो। सम्मासम्बुद्धो पन अपदानं द्विपदानं चतुप्पदानं बहुप्पदानं रूपीनं अरूपीनं सञ्ञीनं असञ्ञीनं नेवसञ्ञीनासञ्ञीनं उत्तमोव। कस्मा पनिध ‘‘द्विपदुत्तमो’’ति वुत्तोति चे? सेट्ठतरवसेन। इमस्मिञ्हि लोके सेट्ठो नाम उप्पज्जमानो अपदचतुप्पदबहुप्पदेसुपि नुप्पज्जति। अयं द्विपदेसुयेव उप्पज्जति। कतरद्विपदेसूति? मनुस्सेसु चेव देवेसु च। मनुस्सेसु उप्पज्जमानो तिसहस्सिमहासहस्सिलोकधातु वसे कत्तुं समत्थो बुद्धो हुत्वा निब्बत्तति। देवेसु उप्पज्जमानो दससहस्सिलोकधातु वसवत्ती महाब्रह्मा हुत्वा निब्बत्तति। सो तस्स कप्पियकारको वा आरामिको वा सम्पज्जति। इति ततोपि सेट्ठतरवसेन ‘‘द्विपदुत्तमो’’ति वुत्तो।&lt;br&gt;&#xA;दससहस्सिलोकधातुयाति दससहस्सिसङ्खाताय लोकधातुया। महिद्धिकाति महतिया इद्धिया युत्ता, महानुभावाति अत्थो। परिवारेत्वाति भगवन्तं समन्ततो परिक्खिपित्वा। पसन्नाति सञ्जातसद्धा। नरासभन्ति नरपुङ्गवम्। अहो अच्छरियन्ति एत्थ अन्धस्स पब्बतारोहनं विय निच्चं न होतीति अच्छरियं, अच्छरायोग्गन्ति वा अच्छरियं, ‘‘अहो, इदं विम्हय’’न्ति अच्छरं पहरितुं युत्तन्ति अत्थो। अब्भुतन्ति अभूतपुब्बं अभूतन्ति अब्भुतम्। उभयम्पेतं विम्हयावहस्साधिवचनम्। लोमहंसनन्ति लोमानं उद्धग्गभावकरणम्। न मेदिसं भूतपुब्बन्ति न मया ईदिसं भूतपुब्बं, अब्भुतं दिट्ठन्ति अत्थो। दिट्ठन्ति वचनं आहरित्वा गहेतब्बम्। अच्छेरन्ति अच्छरियम्।&lt;br&gt;&#xA;सकसकम्हि भवनेति अत्तनो अत्तनो भवने। निसीदित्वानाति उपविस्स। देवताति इदं पन वचनं देवानम्पि देवधीतानम्पि साधारणवचनन्ति वेदितब्बम्। हसन्तिताति ता देवता महाहसितं हसन्ति, पीतिवसं गतहदयताय मिहितमत्तं अकत्वा अट्टहासं हसन्तीति अत्थो। नभेति आकासे।&lt;br&gt;&#xA;आकासट्ठाति आकासे विमानादीसु ठिता, एसेव नयो भूमट्ठेसुपि। तिणपन्थनिवासिनोति तिणग्गेसु चेव पन्थेसु च निवासिनो। पुञ्ञवन्तोति महापुञ्ञा। महिद्धिकाति महानुभावा। सङ्गीतियो पवत्तेन्तीति देवनाटकसङ्गीतियो पवत्तेन्ति, तथागतं पूजनत्थाय पयुज्जन्तीति अत्थो। अम्बरेति आकासे। अनिलञ्जसेति अनिलपथे, अम्बरस्स अनेकत्थत्ता ‘‘अनिलञ्जसे’’ति वुत्तं, पुरिमस्सेव वेवचनम्। चम्मनद्धानीति चम्मविनद्धानि। अयमेव वा पाठो, देवदुन्दुभियोति अत्थो। वादेन्तीति वादयन्ति देवता।&lt;br&gt;&#xA;सङ्खाति धमनसङ्खा। पणवाति तनुमज्झतुरियविसेसा। डिण्डिमाति तिणवाखुद्दकभेरियो वुच्चन्ति। वज्जन्तीति वादयन्ति। अब्भुतो वत नोति अच्छरियो वत नु। उप्पज्जीति उप्पन्नो। लोमहंसनोति लोमहंसनकरो। धुवन्ति यस्मा पन अब्भुतो अयं सत्था लोके उप्पन्नो, तस्मा धुवं अवस्सं अत्थसिद्धिं लभामाति अधिप्पायो। लभामाति लभिस्साम। खणोति अट्ठक्खणविरहितो नवमो खणोति अत्थो। नोति अम्हाकम्। पटिपादितोति पटिलद्धो।&lt;br&gt;&#xA;बुद्धोति तेसं सुत्वानाति बुद्धोति इदं वचनं सुत्वा तेसं देवानं पञ्चवण्णा पीति उदपादीति अत्थो। तावदेति तस्मिं काले। हिङ्काराति हिङ्कारसद्दा, हिंहिन्ति यक्खादयो पहट्ठकाले करोन्ति। साधुकाराति साधुकारसद्दा च पवत्तन्ति। उक्कुट्ठीति उक्कुट्ठिसद्दो च उन्नादसद्दो चाति अत्थो। पजाति देवादयो अधिप्पेता। केचि ‘‘पटाका विविधा गगने वत्तन्ती’’ति पठन्ति। गायन्तीति बुद्धगुणपटिसंयुत्तं गीतं गायन्ति।&lt;br&gt;&#xA;सेळेन्तीति मुखेन सेळितसद्दं करोन्ति। वादयन्तीति महती विपञ्चिकामकरमुखादयो वीणा च तुरियानि च तथागतस्स पूजनत्थाय वादेन्ति पयोजेन्ति। भुजानि पोथेन्तीति भुजे अप्फोटेन्ति। लिङ्गविपरियासो दट्ठब्बो। नच्चन्ति चाति अञ्ञे च नच्चापेन्ति सयञ्च नच्चन्ति।&lt;br&gt;&#xA;यथा तुय्हं महावीर, पादेसु चक्कलक्खणन्ति एत्थ येन पकारेन यथा। महावीरियेन योगतो महावीरो। पादेसु चक्कलक्खणन्ति तव उभोसु पादतलेसु सहस्सारं सनेमिकं सनाभिकं सब्बाकारपरिपूरं चक्कलक्खणं सोभतीति अत्थो। चक्क-सद्दो पनायं सम्पत्तिरथङ्गइरियापथदानरतनधम्मखुरचक्कलक्खणादीसु दिस्सति। ‘‘चत्तारिमानि, भिक्खवे, चक्कानि येहि समन्नागतानं देवमनुस्सान’’न्तिआदीसु (अ॰ नि॰ ४.३१) सम्पत्तियं दिस्सति। ‘‘चक्कंव वहतो पद’’न्तिआदीसु (ध॰ प॰ १) रथङ्गे। ‘‘चतुचक्कं नवद्वार’’न्तिआदीसु (सं॰ नि॰ १.२९) इरियापथे। ‘‘ददं भुञ्ज च मा च पमादो, चक्कं वत्तय सब्बपाणिन’’न्ति (जा॰ १.७.१४९) एत्थ दाने। ‘‘दिब्बं चक्करतनं पातुभूत’’न्ति (दी॰ नि॰ २.२४३; ३.८५; म॰ नि॰ ३.२५६) एत्थ रतनचक्के। ‘‘मया पवत्तितं चक्क’’न्ति (सु॰ नि॰ ५६२; बु॰ वं॰ २८.१७) एत्थ पन धम्मचक्के। ‘‘इच्छाहतस्स पोसस्स, चक्कं भमति मत्थके’’ति (जा॰ १.१.१०४; १.५.१०३) एत्थ खुरचक्के, पहरणचक्केति अत्थो। ‘‘पादतलेसु चक्कानि जातानी’’ति (दी॰ नि॰ २.३५; ३.२००, २०४; म॰ नि॰ २.३८६) एत्थ लक्खणे। इधापि लक्खणचक्के दट्ठब्बो (म॰ नि॰ अट्ठ॰ १.१४८; अ॰ नि॰ अट्ठ॰ १.१.१८७; २.४.८; पटि॰ म॰ अट्ठ॰ २.२.४४)। धजवजिरपटाका, वड्ढमानङ्कुसाचितन्ति धजेन च वजिरेन च पटाकाय च वड्ढमानेन च अङ्कुसेन च आचितं अलङ्कतं परिवारितं पादेसु चक्कलक्खणन्ति अत्थो। चक्कलक्खणे पन गहिते सेसलक्खणानि गहितानेव होन्ति। तथा असीति अनुब्यञ्जनानि ब्यामप्पभा च। तस्मा तेहि द्वत्तिंसमहापुरिसलक्खणासीतिअनुब्यञ्जनब्यामप्पभाहि समलङ्कतो भगवतो कायो सब्बफालिफुल्लो विय पारिच्छत्तको विकसितपदुमं विय कमलवनं विविधरतनविचित्तं विय नवकनकतोरणं तारामरीचिविराजितमिव गगनतलं इतो चितो च विधावमाना विप्फन्दमाना छब्बण्णबुद्धरस्मियो मुञ्चमानो अतिविय सोभति।&lt;br&gt;&#xA;इदानि भगवतो रूपकायधम्मकायसम्पत्तिदस्सनत्थं –&lt;br&gt;&#xA;३८.&lt;br&gt;&#xA;‘‘रूपे सीले समाधिम्हि, पञ्ञाय च असादिसो।&lt;br&gt;&#xA;विमुत्तिया असमसमो, धम्मचक्कप्पवत्तने’’ति॥ – अयं गाथा वुत्ता।&lt;br&gt;&#xA;तत्थ रूपेति अयं रूप-सद्दो खन्धभवनिमित्तपच्चयसरीरवण्णसण्ठानादीसु दिस्सति। यथाह – ‘‘यं किञ्चि रूपं अतीतानागतपच्चुप्पन्न’’न्ति (म॰ नि॰ १.३६१; ३.८६, ८९; विभ॰ २; महाव॰ २२) एत्थ रूपक्खन्धे दिस्सति। ‘‘रूपूपपत्तिया मग्गं भावेती’’ति (ध॰ स॰ १६०-१६१; विभ॰ ६२४) एत्थ रूपभवे। ‘‘अज्झत्तं अरूपसञ्ञी बहिद्धा रूपानि पस्सती’’ति (दी॰ नि॰ ३.३३८; म॰ नि॰ २.२४९; अ॰ नि॰ १.४३५-४४२; ध॰ स॰ २०४-२०५) एत्थ कसिणनिमित्ते। ‘‘सरूपा, भिक्खवे, उप्पज्जन्ति पापका अकुसला धम्मा नो अरूपा’’ति (अ॰ नि॰ २.८३) एत्थ पच्चये। ‘‘आकासो परिवारितो रूपन्त्वेव सङ्खं गच्छती’’ति (म॰ नि॰ १.३०६) एत्थ सरीरे। ‘‘चक्खुञ्च पटिच्च रूपे च उप्पज्जति चक्खुविञ्ञाण’’न्ति (म॰ नि॰ १.२०४, ४००; ३.४२१, ४२५-४२६; सं॰ नि॰ ४.६०; कथा॰ ४६५) एत्थ वण्णे। ‘‘रूपप्पमाणो रूपप्पसन्नो’’ति (अ॰ नि॰ ४.६५) एत्थ सण्ठाने। इधापि सण्ठाने दट्ठब्बो (अ॰ नि॰ अट्ठ॰ १.१.१ रूपादिवग्गवण्णना)। सीलेति चतुब्बिधे सीले। समाधिम्हीति तिविधेपि समाधिम्हि। पञ्ञायाति लोकियलोकुत्तराय पञ्ञाय। असादिसोति असदिसो अनुपमो। विमुत्तियाति फलविमुत्तिया । असमसमोति असमा अतीता बुद्धा तेहि असमेहि बुद्धेहि सीलादीहि समोति असमसमो। एत्तावता भगवतो रूपकायसम्पत्ति दस्सिता।&lt;br&gt;&#xA;इदानि भगवतो कायबलादिं दस्सेतुं –&lt;br&gt;&#xA;३९.&lt;br&gt;&#xA;‘‘दसनागबलं काये, तुय्हं पाकतिकं बलम्।&lt;br&gt;&#xA;इद्धिबलेन असमो, धम्मचक्कप्पवत्तने’’ति॥ – वुत्तम्।&lt;br&gt;&#xA;तत्थ दसनागबलन्ति दसछद्दन्तनागबलम्। दुविधञ्हि तथागतस्स बलं – कायबलं, ञाणबलञ्चाति। तत्थ कायबलं हत्थिकुलानुसारेन वेदितब्बम्। कथं?&lt;br&gt;&#xA;‘‘काळावकञ्च गङ्गेय्यं, पण्डरं तम्बपिङ्गलम्।&lt;br&gt;&#xA;गन्धमङ्गलहेमञ्च, उपोसथछद्दन्तिमे दसा’’ति॥(म॰ नि॰ अट्ठ॰ १.१४८; सं॰ नि॰ अट्ठ॰ २.२.२२; अ॰ नि॰ अट्ठ॰ ३.१०.२१; दी॰ नि॰ अट्ठ॰ २.१९८; विभ॰ अट्ठ॰ ७६०; उदा॰ अट्ठ॰ ७५; चूळनि॰ अट्ठ॰ ८१; पटि॰ म॰ अट्ठ॰ २.२.४४) –&lt;br&gt;&#xA;इमानि दस हत्थिकुलानि वेदितब्बानि। काळावकोति पकतिहत्थिकुलम्। यं दसन्नं पुरिसानं कायबलं, तं एकस्स काळावकस्स हत्थिनो बलम्। यं दसन्नं काळावकानं बलं, तं एकस्स गङ्गेय्यस्साति एतेनेव उपायेन याव छद्दन्तबलं नेतब्बन्ति। यं दसन्नं छद्दन्तानं बलं, तं एकस्स तथागतस्स बलं, नारायनबलं वजिरबलन्ति इदमेव वुच्चति। तदेतं पकतिहत्थिगणनाय हत्थिकोटिसहस्सानं बलं, पुरिसगणनाय दसन्नं पुरिसकोटिसहस्सानं बलं होति। इदं ताव तथागतस्स पकतिकायबलं, ञाणबलं पन अप्पमेय्यं दसबलञाणं चतुवेसारज्जञाणं अट्ठसु परिसासु अकम्पनञाणं चतुयोनिपरिच्छेदकञाणं पञ्चगतिपरिच्छेदकञाणं चुद्दस बुद्धञाणानीति एवमादिकं ञाणबलम्। इध पन कायबलं अधिप्पेतम्। काये, तुय्हं पाकतिकं बलन्ति तञ्च पन तव काये पाकतिकबलन्ति अत्थो। तस्मा ‘‘दसनागबल’’न्ति दसछद्दन्तनागबलन्ति अत्थो।&lt;br&gt;&#xA;इदानि ञाणबलं दस्सेन्तो ‘‘इद्धिबलेन असमो, धम्मचक्कप्पवत्तने’’ति आह। तत्थ इद्धिबलेन असमोति विकुब्बनाधिट्ठानादिना इद्धिबलेन असमो असदिसो अनुपमो। धम्मचक्कप्पवत्तनेति देसनाञाणेपि असमोति अत्थो।&lt;br&gt;&#xA;इदानि ‘‘यो एवमादिगुणसमन्नागतो सत्था, सो सब्बलोकेकनायको, तं सत्थारं नमस्सथा’’ति तथागतस्स पणामने नियोगदस्सनत्थं –&lt;br&gt;&#xA;४०.&lt;br&gt;&#xA;‘‘एवं सब्बगुणूपेतं, सब्बङ्गसमुपागतम्।&lt;br&gt;&#xA;महामुनिं कारुणिकं, लोकनाथं नमस्सथा’’ति॥ – वुत्तम्।&lt;br&gt;&#xA;तत्थ एवन्ति वुत्तप्पकारनिदस्सने निपातो। सब्बगुणूपेतन्ति एत्थ सब्बोति अयं निरवसेसवाची। गुणोति अयं गुण-सद्दो अनेकेसु अत्थेसु दिस्सति। तथा हेस – ‘‘अनुजानामि, भिक्खवे, अहतानं वत्थानं दिगुणं सङ्घाटि’’न्ति (दी॰ नि॰ अट्ठ॰ १.५४६; महाव॰ ३४८) एत्थ पटलत्थे दिस्सति। ‘‘अच्चेन्ति काला तरयन्ति रत्तियो, वयोगुणा अनुपुब्बं जहन्ती’’ति (सं॰ नि॰ १.४) एत्थ रासत्थे। ‘‘सतगुणा दक्खिणा पाटिकङ्खितब्बा’’ति (म॰ नि॰ ३.३७९) एत्थ आनिसंसत्थे। ‘‘अन्तं अन्तगुणं’’ (दी॰ नि॰ २.३७७; म॰ नि॰ १.११०, ३०२; २.११४; ३.१५४, ३४९; खु॰ पा॰ ३.द्वत्तिंसाकार) ‘‘कयिरा मालागुणे बहू’’ति (ध॰ प॰ ५३) एत्थ बन्धनत्थे। ‘‘अट्ठगुणसमुपेतं, अभिञ्ञाबलमाहरि’’न्ति (बु॰ वं॰ २.२९) एत्थ सम्पत्तिअत्थे। इधापि सम्पत्तिअत्थे दट्ठब्बो (दी॰ नि॰ अट्ठ॰ १.५४६; म॰ नि॰ अट्ठ॰ १.१६६; चूळनि॰ अट्ठ॰ १३६)। तस्मा सब्बेहि लोकियलोकुत्तरेहि गुणेहि सब्बसम्पत्तीहि उपेतं समन्नागतन्ति अत्थो। सब्बङ्गसमुपागतन्ति सब्बेहि बुद्धगुणेहि गुणङ्गेहि वा समुपागतं समन्नागतम्। महामुनिन्ति अञ्ञेहि पच्चेकबुद्धादीहि मुनीहि अधिकभावतो महन्तो मुनीति वुच्चति महामुनि। कारुणिकन्ति करुणागुणयोगतो कारुणिकम्। लोकनाथन्ति सब्बलोकेकनाथं, सब्बलोकेहि ‘‘अयं नो दुक्खोपतापस्स आहन्ता समेता’’ति एवमासीसीयतीति अत्थो।&lt;br&gt;&#xA;इदानि दसबलस्स सब्बनिपच्चाकारस्स अरहभावदस्सनत्थं –&lt;br&gt;&#xA;४१.&lt;br&gt;&#xA;‘‘अभिवादनं थोमनञ्च, वन्दनञ्च पसंसनम्।&lt;br&gt;&#xA;नमस्सनञ्च पूजञ्च, सब्बं अरहसी तुवं॥&lt;br&gt;&#xA;४२.&lt;br&gt;&#xA;‘‘ये केचि लोके वन्दनेय्या, वन्दनं अरहन्ति ये।&lt;br&gt;&#xA;सब्बसेट्ठो महावीर, सदिसो ते न विज्जती’’ति॥ – वुत्तम्।&lt;br&gt;&#xA;तत्थ अभिवादनन्ति अञ्ञेहि अत्तनो अभिवादनकारापनम्। थोमनन्ति परम्मुखतो थुति। वन्दनन्ति पणामनम्। पसंसनन्ति सम्मुखतो पसंसनम्। नमस्सनन्ति अञ्जलिकरणं, मनसा नमस्सनं वा। पूजनन्ति मालागन्धविलेपनादीहि पूजनञ्च। सब्बन्ति सब्बम्पि तं वुत्तप्पकारं सक्कारविसेसं तुवं अरहसि युत्तोति अत्थो। ये केचि लोके वन्दनेय्याति ये केचि लोके वन्दितब्बा वन्दनीया वन्दनं अरहन्ति। येति ये पन लोके वन्दनं अरहन्ति। इदं पन पुरिमपदस्सेव वेवचनम्। सब्बसेट्ठोति सब्बेसं तेसं सेट्ठो उत्तमो, त्वं महावीर सदिसो ते लोके कोचि न विज्जतीति अत्थो।&lt;br&gt;&#xA;अथ भगवति यमकपाटिहारियं दस्सेत्वा रतनचङ्कमं मापेत्वा तत्र चङ्कममाने आयस्मा सारिपुत्तो राजगहे विहरति गिज्झकूटे पब्बते पञ्चहि परिवारभिक्खुसतेहि। अथ थेरो भगवन्तं ओलोकेन्तो अद्दस कपिलपुरे आकासे रतनचङ्कमे चङ्कममानम्। तेन वुत्तं –&lt;br&gt;&#xA;४३.&lt;br&gt;&#xA;‘‘सारिपुत्तो महापञ्ञो, समाधिज्झानकोविदो।&lt;br&gt;&#xA;गिज्झकूटे ठितोयेव, पस्सति लोकनायक’’न्ति॥ – आदि।&lt;br&gt;&#xA;तत्थ सारिपुत्तोति रूपसारिया नाम ब्राह्मणिया पुत्तोति सारिपुत्तो। महापञ्ञोति महतिया सोळसविधाय पञ्ञाय समन्नागतोति महापञ्ञो। समाधिज्झानकोविदोति एत्थ समाधीति चित्तं समं आदहति आरम्मणे ठपेतीति समाधि। सो तिविधो होति सवितक्कसविचारो अवितक्कविचारमत्तो अवितक्कअविचारो समाधीति। झानन्ति पठमज्झानं दुतियज्झानं ततियज्झानं चतुत्थज्झानन्ति इमेहि पठमज्झानादीहि मेत्ताझानादीनिपि सङ्गहितानेव होन्ति, झानम्पि दुविधं होति लक्खणूपनिज्झानं आरम्मणूपनिज्झानन्ति। तत्थ अनिच्चादिलक्खणं उपनिज्झायतीति विपस्सनाञाणं ‘‘लक्खणूपनिज्झान’’न्ति वुच्चति। पठमज्झानादिकं पन आरम्मणूपनिज्झानतो पच्चनीकझापनतो वा झानन्ति वुच्चति। समाधीसु च झानेसु च कोविदोति समाधिज्झानकोविदो, समाधिज्झानकुसलोति अत्थो। गिज्झकूटेति एवंनामके पब्बते ठितोयेव पस्सतीति पस्सि।&lt;br&gt;&#xA;४४. सुफुल्लं सालराजं वाति समवट्टक्खन्धं समुग्गतविपुलकोमलफलपल्लवङ्कुरसमलङ्कतसाखं सब्बफालिफुल्लं सालराजं विय सीलमूलं समाधिक्खन्धं पञ्ञासाखं अभिञ्ञापुप्फं विमुत्तिफलं दसबलसालराजं ओलोकेसीति एवं ओलोकपदेन सम्बन्धो। चन्दंव गगने यथाति अब्भाहिमधूमरजोराहुपसग्गविनिमुत्तं तारगणपरिवुतं सरदसमये परिपुण्णं विय रजनिकरं सब्बकिलेसतिमिरविधमनकरं वेनेय्यजनकुमुदवनविकसनकरं मुनिवररजनिकरं ओलोकेतीति अत्थो। यथाति निपातमत्तम्। मज्झन्हिकेव सूरियन्ति मज्झन्हिकसमये सिरिया पटुतरकिरणमालिनं अंसुमालिनमिव विरोचमानम्। नरासभन्ति नरवसभम्।&lt;br&gt;&#xA;४५. जलन्तन्ति दद्दळ्हमानं, सरदसमयं परिपुण्णचन्दसस्सिरिकचारुवदनसोभं लक्खणानुब्यञ्जनसमलङ्कतवरसरीरं परमाय बुद्धसिरिया विरोचमानन्ति अत्थो। दीपरुक्खं वाति आरोपितदीपं दीपरुक्खमिव। तरुणसूरियंव उग्गतन्ति अभिनवोदितादिच्चमिव, सोम्मभावेन जलन्तन्ति अत्थो। सूरियस्स तरुणभावो पन उदयं पटिच्च वुच्चति। न हि चन्दस्स विय हानिवुद्धियो अत्थि। ब्यामप्पभानुरञ्जितन्ति ब्यामप्पभाय अनुरञ्जितम्। धीरं पस्सति लोकनायकन्ति सब्बलोकेकधीरं पस्सति नायकन्ति अत्थो।&lt;br&gt;&#xA;अथायस्मा धम्मसेनापति अतिसीतलसलिलधरनिकरपरिचुम्बितकूटे नानाविधसुरभितरुकुसुमवासितकूटे परमरुचिरचित्तकूटे गिज्झकूटे पब्बते ठत्वाव दसहि चक्कवाळसहस्सेहि आगतेहि देवब्रह्मगणेहि परिवुतं भगवन्तं अनुत्तराय बुद्धसिरिया अनोपमाय बुद्धलीळाय सब्बरतनमये चङ्कमे चङ्कममानं दिस्वा – ‘‘हन्दाहं भगवन्तं उपसङ्कमित्वा बुद्धगुणपरिदीपनं बुद्धवंसदेसनं याचेय्य’’न्ति चिन्तेत्वा अत्तना सद्धिं वसमानानि पञ्च भिक्खुसतानि सन्निपातेसि। तेन वुत्तं –&lt;br&gt;&#xA;४६.&lt;br&gt;&#xA;‘‘पञ्चन्नं भिक्खुसतानं, कतकिच्चान तादिनम्।&lt;br&gt;&#xA;खीणासवानं विमलानं, खणेन सन्निपातयी’’ति॥&lt;br&gt;&#xA;तत्थ पञ्चन्नं भिक्खुसतानन्ति पञ्च भिक्खुसतानि, उपयोगत्थे सामिवचनं दट्ठब्बम्। कतकिच्चानन्ति चतूसु सच्चेसु चतूहि मग्गेहि परिञ्ञापहानसच्छिकिरियभावनावसेन परिनिट्ठितसोळसकिच्चानन्ति अत्थो। खीणासवानन्ति परिक्खीणचतुरासवानम्। विमलानन्ति विगतमलानं , खीणासवत्ता वा विमलानं परमपरिसुद्धचित्तसन्तानानन्ति अत्थो। खणेनाति खणेयेव। सन्निपातयीति सन्निपातेसि।&lt;br&gt;&#xA;इदानि तेसं भिक्खूनं सन्निपाते गमने च कारणं दस्सनत्थं –&lt;br&gt;&#xA;४७.&lt;br&gt;&#xA;‘‘लोकप्पसादनं नाम, पाटिहीरं निदस्सयि।&lt;br&gt;&#xA;अम्हेपि तत्थ गन्त्वान, वन्दिस्साम मयं जिनं॥&lt;br&gt;&#xA;४८.&lt;br&gt;&#xA;‘‘एथ सब्बे गमिस्साम, तुच्छिस्साम मयं जिनम्।&lt;br&gt;&#xA;कङ्खं विनोदयिस्साम, पस्सित्वा लोकनायक’’न्ति॥ – इमा गाथायो वुत्ता।&lt;br&gt;&#xA;तत्थ लोकप्पसादनं नामाति लोकस्स पसादकरणतो लोकप्पसादनं पाटिहीरं वुच्चति। ‘‘उल्लोकप्पसादनं नामातिपि पाठो, तस्स लोकविवरणपाटिहारियन्ति अत्थो। तं पन उद्धं अकनिट्ठभवनतो हेट्ठा याव अवीचि एत्थन्तरे एकालोकं कत्वा एत्थन्तरे सब्बेसम्पि सत्तानं अञ्ञमञ्ञं दस्सनकरणाधिट्ठानन्ति वुच्चति। निदस्सयीति दस्सेसि। अम्हेपीति मयम्पि। तत्थाति यत्थ भगवा, तत्थ गन्त्वानाति अत्थो। वन्दिस्सामाति मयं भगवतो पादे सिरसा वन्दिस्साम। एत्थ पन अम्हेपि, मयन्ति इमेसं द्विन्नं सद्दानं पुरिमस्स गमनकिरियाय सम्बन्धो दट्ठब्बो, पच्छिमस्स वन्दनकिरियाय। इतरथा हि पुनरुत्तिदोसतो न मुच्चति।&lt;br&gt;&#xA;एथाति आगच्छथ। कङ्खं विनोदयिस्सामाति एत्थाह – खीणासवानं पन कङ्खा नाम काचिपि नत्थि, कस्मा थेरो एवमाहाति? सच्चमेवेतं, पठममग्गेनेव समुच्छेदं गता। यथाह –&lt;br&gt;&#xA;‘‘कतमे धम्मा दस्सनेन पहातब्बाति? चत्तारो दिट्ठिगतसम्पयुत्तचित्तुप्पादा विचिकिच्छासहगतो चित्तुप्पादो अपायगमनीयो लोभो दोसो मोहो मानो तदेकट्ठा च किलेसा’’ति (ध॰ स॰ १४०५ थोकं विसदिसं)।&lt;br&gt;&#xA;न पनेसा विचिकिच्छासङ्खाता कङ्खाति, किन्तु पञ्ञत्तिअजाननं नाम। थेरो पन भगवन्तं बुद्धवंसं पुच्छितुकामो, सो पन बुद्धानंयेव विसयो, न पच्चेकबुद्धबुद्धसावकानं, तस्मा थेरो अविसयत्ता एवमाहाति वेदितब्बम्। विनोदयिस्सामाति विनोदेस्साम।&lt;br&gt;&#xA;अथ खो ते भिक्खू थेरस्स वचनं सुत्वा अत्तनो अत्तनो पत्तचीवरमादाय सुवम्मिता विय महानागा पभिन्नकिलेसा छिन्नबन्धना अप्पिच्छा सन्तुट्ठा पविवित्ता असंसट्ठा सीलसमाधिपञ्ञाविमुत्तिविमुत्तिञाणदस्सनसम्पन्ना तरमाना सन्निपत्तिंसु। तेन वुत्तं –&lt;br&gt;&#xA;४९.&lt;br&gt;&#xA;‘‘साधूति ते पटिस्सुत्वा, निपका संवुतिन्द्रिया।&lt;br&gt;&#xA;पत्तचीवरमादाय, तरमाना उपागमु’’न्ति॥&lt;br&gt;&#xA;तत्थ साधूति अयं साधु-सद्दो आयाचनसम्पटिच्छनसम्पहंसनसुन्दरादीसु दिस्सति। तथा हेस – ‘‘साधु मे, भन्ते भगवा, संखित्तेन धम्मं देसेतू’’तिआदीसु (सं॰ नि॰ ४.९५; ५.३८२; अ॰ नि॰ ४.२५७) आयाचने दिस्सति। ‘‘साधु, भन्तेति खो सो भिक्खु भगवतो भासितं अभिनन्दित्वा अनुमोदित्वा’’तिआदीसु (म॰ नि॰ ३.८६) सम्पटिच्छने। ‘‘साधु साधु, सारिपुत्ता’’तिआदीसु (दी॰ नि॰ ३.३४९) सम्पहंसने।&lt;br&gt;&#xA;‘‘साधु धम्मरुचि राजा, साधु पञ्ञाणवा नरो।&lt;br&gt;&#xA;साधु मित्तानमद्दुब्भो, पापस्साकरणं सुख’’न्ति॥ –&lt;br&gt;&#xA;आदीसु (जा॰ २.१८.१०१) सुन्दरे। इध सम्पटिच्छने। तस्मा साधु सुट्ठूति थेरस्स वचनं सम्पटिच्छित्वाति अत्थो (दी॰ नि॰ अट्ठ॰ १.१८९; म॰ नि॰ अट्ठ॰ १.१ सुत्तनिक्खेपवण्णना; सं॰ नि॰ अट्ठ॰ १.११५ अग्गिकभारद्वाजसुत्तवण्णना)। निपकाति पण्डिता पञ्ञवन्ता। संवुतिन्द्रियाति इन्द्रियेसु गुत्तद्वारा, इन्द्रियसंवरसमन्नागताति अत्थो। तरमानाति तुरिता। उपागमुन्ति थेरं उपसङ्कमिंसु।&lt;br&gt;&#xA;५०-१. इदानि धम्मसेनापतिस्स पवत्तिं दस्सेन्तेहि सङ्गीतिकारकेहि ‘‘खीणासवेहि विमलेही’’तिआदिगाथायो वुत्ता तत्थ दन्तेहीति कायेन च चित्तेन च दन्तेहि। उत्तमे दमेति अरहत्ते, निमित्तत्थे भुम्मं दट्ठब्बम्। तेहि भिक्खूहीति पञ्चहि भिक्खुसतेहि। महागणीति सीलादीहि च सङ्ख्यावसेन च महन्तो गणो अस्स अत्थीति महागणी, नानापदवसेन वा सीलादीहि गुणेहि महन्तो गणोति महागणो, महागणो अस्स अत्थीति महागणी। लळन्तो देवोव गगनेति इद्धिविलासेन विलासेन्तो देवो विय गगनतले भगवन्तं उपसङ्कमीति अत्थो।&lt;br&gt;&#xA;५२. इदानि ‘‘ते इत्थम्भूता उपसङ्कमिंसू’’ति उपसङ्कमविधानदस्सनत्थं ‘‘उक्कासितञ्च खिपित’’न्तिआदि आरद्धम्। तत्थ उक्कासितञ्चाति उक्कासितसद्दञ्च। खिपितन्ति खिपितसद्दञ्च। अज्झुपेक्खियाति उपेक्खित्वा, तं उभयं अकत्वाति अधिप्पायो। सुब्बताति सुविमलधुतगुणा। सप्पतिस्साति सहपतिस्सया, नीचवुत्तिनोति अत्थो।&lt;br&gt;&#xA;५३. सयम्भुन्ति सयमेव अञ्ञापदेसं विना पारमियो पूरेत्वा अधिगतबुद्धभावन्ति अत्थो। अच्चुग्गतन्ति अभिनवोदितम्। चन्दं वाति चन्दं विय, नभे जलन्तं भगवन्तं गगने चन्दं विय पस्सन्तीति एवं पदसम्बन्धो दट्ठब्बो। इधापि यथा-सद्दो निपातमत्तोव।&lt;br&gt;&#xA;५४. विज्जुं वाति विज्जुघनं विय। यदि चिरट्ठितिका अचिरप्पभा अस्स तादिसन्ति अत्थो। गगने यथाति आकासे यथा, इधापि यथा-सद्दो निपातमत्तोव। इतो परम्पि ईदिसेसु ठानेसु यथा-सद्दो निपातमत्तोति दट्ठब्बो।&lt;br&gt;&#xA;५५. रहदमिव विप्पसन्नन्ति अतिगम्भीरवित्थतं महारहदं विय अनाविलं विप्पसन्नं सलिलम्। सुफुल्लं पदुमं यथाति सुविकसितपदुमवनं रहदमिवाति अत्थो दट्ठब्बो। ‘‘सुफुल्लं कमलं यथा’’तिपि पाठो, तस्स कमनीयभावेन सुफुल्लं कमलवनमिवाति अत्थो।&lt;br&gt;&#xA;५६. अथ ते भिक्खू धम्मसेनापतिप्पमुखा अञ्जलिं सिरसि कत्वा दसबलस्स चक्कालङ्कततलेसु पादेसु निपतिंसूति अत्थो। तेन वुत्तं – ‘‘अञ्जलिं पग्गहेत्वान, तुट्ठहट्ठा पमोदिता’’तिआदि। तत्थ निपतन्तीति निपतिंसु, वन्दिंसूति अत्थो। चक्कलक्खणेति चक्कं लक्खणं यस्मिं पादे सो पादो चक्कलक्खणो, तस्मिं चक्कलक्खणे। जातिवसेन ‘‘पादे’’ति वुत्तं, सत्थुनो चक्कालङ्कततलेसु पादेसु निपतिंसूति अत्थो।&lt;br&gt;&#xA;५७. इदानि तेसं केसञ्चि थेरानं नामं दस्सेन्तेहि ‘‘सारिपुत्तो महापञ्ञो, कोरण्डसमसादिसो’’तिआदि गाथायो वुत्ता। तत्थ कोरण्डसमसादिसोति कोरण्डकुसुमसदिसवण्णो, यदि एवं ‘‘कोरण्डसमो’’ति वा, ‘‘कोरण्डसदिसो’’ति वा वत्तब्बं, किं द्विक्खत्तुं ‘‘समसादिसो’’ति वुत्तन्ति चे? नायं दोसो, तादिसो कोरण्डसमत्ता कोरण्डसदिसभावेनेव कोरण्डसमसादिसो। न पनाधिकवचनवसेनाति अधिप्पायो। समाधिज्झानकुसलोति एत्थ अयं कुसल-सद्दो ताव अरोग्यानवज्जछेकसुखविपाकादीसु दिस्सति। अयञ्हि ‘‘कच्चि नु भोतो कुसलं, कच्चि भोतो अनामय’’न्तिआदीसु (जा॰ १.१५.१४६; २.२०.१२९) आरोग्ये दिस्सति। ‘‘कतमो पन, भन्ते, कायसमाचारो कुसलो ? यो खो, महाराज, कायसमाचारो अनवज्जो’’ति (म॰ नि॰ २.३६१) एवमादीसु अनवज्जे। ‘‘कुसलो त्वं रथस्स अङ्गपच्चङ्गान’’न्तिआदीसु (म॰ नि॰ २.८७) छेके। ‘‘कुसलस्स कम्मस्स कतत्ता उपचितत्ता’’तिआदीसु (ध॰ स॰ ४३१ आदयो) सुखविपाके। इध पन छेके दट्ठब्बो। वन्दतेति वन्दित्थ।&lt;br&gt;&#xA;५८. गज्जिताति गज्जन्तीति गज्जिता। कालमेघो वाति नीलसलिलधरो विय गज्जिता इद्धिविसयेति अधिप्पायो। नीलुप्पलसमसादिसोति नीलकुवलयसदिसवण्णो। हेट्ठा वुत्तनयेनेवेत्थापि अत्थो वेदितब्बो। मोग्गल्लानोति एवं गोत्तवसेन लद्धनामो कोलितो।&lt;br&gt;&#xA;५९. महाकस्सपोपि चाति उरुवेलकस्सपनदीकस्सपगयाकस्सपकुमारकस्सपे खुद्दानुखुद्दके थेरे उपादाय अयं महा, तस्मा ‘‘महाकस्सपो’’ति वुत्तो। पि चाति सम्भावनसम्पिण्डनत्थो। उत्तत्तकनकसन्निभोति सन्तत्तसुवण्णसदिसछविवण्णो। धुतगुणेति एत्थ किलेसधुननतो धम्मो धुतो नाम, धुतगुणो नाम धुतधम्मो। कतमो पन धुतधम्मो नाम? अप्पिच्छता, सन्तुट्ठिता, सल्लेखता, पविवेकता, इदमट्ठिकताति इमे धुतङ्गचेतनाय परिवारभूता पञ्च धम्मा ‘‘अप्पिच्छंयेव निस्साया’’तिआदिवचनतो धुतधम्मा नाम। अथ वा किलेसे धुननतो ञाणं धुतं नाम, तस्मिं धुतगुणे। अग्गनिक्खित्तोति अग्गो सेट्ठो कोटिभूतोति ठपितो। ‘‘एतदग्गं, भिक्खवे, मम सावकानं भिक्खूनं धुतवादानं यदिदं महाकस्सपो’’ति (अ॰ नि॰ १.१८८, १९१) ठानन्तरे ठपितोति अत्थो। अयं पन अग्ग-सद्दो आदिकोटिकोट्ठाससेट्ठादीसु दिस्सति। तथा हेस – ‘‘अज्जतग्गे, सम्म दोवारिक , आवरामि दारं निगण्ठानं निगण्ठीन’’न्तिआदीसु (म॰ नि॰ २.७०) आदिम्हि दिस्सति। ‘‘तेनेव अङ्गुलग्गेन तं अङ्गुलग्गं परामसेय्य’’ (कथा॰ ४४१), ‘‘उच्छग्गं वेळग्ग’’न्तिआदीसु कोटियम्। ‘‘अम्बिलग्गं वा मधुरग्गं वा’’ (सं॰ नि॰ ५.३७४) ‘‘अनुजानामि, भिक्खवे, विहारग्गेन वा परिवेणग्गेन वा भाजेतु’’न्तिआदीसु (चूळव॰ ३१८) कोट्ठासे। ‘‘यावता, भिक्खवे, सत्ता अपदा वा द्विपदा वा…पे॰… तथागतो तेसं अग्गमक्खायती’’तिआदीसु (अ॰ नि॰ ४.३४) सेट्ठे। स्वायमिध सेट्ठे दट्ठब्बो। कोटियम्पि वत्तति। थेरो अत्तनो ठाने सेट्ठो चेव कोटिभूतो च। तेन वुत्तं – ‘‘अग्गनिक्खित्तो’’ति, अग्गो सेट्ठो कोटिभूतोति अत्थो (दी॰ नि॰ अट्ठ॰ १.२५० सरणगमनकथा; पारा॰ अट्ठ॰ १.१५)। थोमितोति पसंसितो देवमनुस्सादीहि। सत्थु वण्णितोति सत्थारा वण्णितो थुतो, ‘‘कस्सपो, भिक्खवे, चन्दूपमो कुलानि उपसङ्कमति अपकस्सेव कायं अपकस्स चित्तं निच्चनवको कुलेसु अप्पगब्भो’’ति एवमादीहि अनेकेहि सुत्तनयेहि (सं॰ नि॰ २.१४६) वण्णितो पसत्थो, सोपि भगवन्तं वन्दतीति अत्थो।&lt;br&gt;&#xA;६०. दिब्बचक्खूनन्ति दिब्बं चक्खु येसं अत्थि ते दिब्बचक्खू, तेसं दिब्बचक्खूनं भिक्खूनं अग्गो सेट्ठोति अत्थो। यथाह – ‘‘एतदग्गं, भिक्खवे, मम सावकानं भिक्खूनं दिब्बचक्खुकानं यदिदं अनुरुद्धो’’ति (अ॰ नि॰ १.१८८, १९२)। अनुरुद्धत्थेरो भगवतो चूळपितुनो अमितोदनस्स नाम सक्कस्स पुत्तो महानामस्स कनिट्ठभाता महापुञ्ञो परमसुखुमालो, सो अत्तसत्तमो निक्खमित्वा अगारस्मा अनगारियं पब्बजितो, तस्स पब्बज्जानुक्कमो सङ्घभेदकक्खन्धके (चूळव॰ ३३० आदयो) आगतोव। अविदूरे वाति भगवतो सन्तिकेयेव।&lt;br&gt;&#xA;६१. आपत्तिअनापत्तियाति आपत्तियञ्च अनापत्तियञ्च कोविदो। सतेकिच्छायाति सप्पटिकम्मायपि अप्पटिकम्मायपि चाति अत्थो। तत्थ सप्पटिकम्मा सा छब्बिधा होति, अप्पटिकम्मा सा पाराजिकापत्ति। ‘‘आपत्तिअनापत्तिया, सतेकिच्छाय कोविदो’’तिपि पाठो, सोयेव अत्थो। विनयेति विनयपिटके। अग्गनिक्खित्तोति ‘‘एतदग्गं, भिक्खवे , मम सावकानं भिक्खूनं विनयधरानं यदिदं, उपाली’’ति (अ॰ नि॰ १.२१९, २२८) एतदग्गट्ठाने ठपितोति अत्थो। उपालीति उपालित्थेरो। सत्थु वण्णितोति सत्थारा वण्णितो पसत्थो। थेरो किर तथागतस्सेव सन्तिके विनयपिटकं उग्गण्हित्वा भारुकच्छकवत्थुं (पारा॰ ७८), अज्जुकवत्थुं (पारा॰ १५८), कुमारकस्सपवत्थुन्ति (म॰ नि॰ १.२४९) इमानि तीणि वत्थूनि सब्बञ्ञुतञ्ञाणेन सद्धिं संसन्दित्वा कथेसि। तस्मा थेरो विनयधरानं अग्गोति एवमादिना नयेन सत्थारा वण्णितोति वुत्तो।&lt;br&gt;&#xA;६२. सुखुमनिपुणत्थपटिविद्धोति पटिविद्धसुखुमनिपुणत्थो, पटिविद्धदुद्दसनिपुणत्थोति अत्थो। कथिकानं पवरोति धम्मकथिकानं सेट्ठो। ‘‘एतदग्गं, भिक्खवे, मम सावकानं भिक्खूनं धम्मकथिकानं यदिदं पुण्णो मन्ताणिपुत्तो’’ति (अ॰ नि॰ १.१८८, १९६) एतदग्गपाळियं आरोपितो। तेन वुत्तं ‘‘कथिकानं पवरो’’ति। गणीति ससङ्घो। थेरस्स किर सन्तिके पब्बजिता कुलपुत्ता पञ्चसता अहेसुम्। सब्बेपि ते दसबलस्स जातभूमिका जातरट्ठवासिनो सब्बेव खीणासवा सब्बेव दसकथावत्थुलाभिनो। तेन वुत्तं ‘‘गणी’’ति। इसीति एसति गवेसति कुसले धम्मेति इसि। मन्ताणिया पुत्तोति मन्ताणिया नाम ब्राह्मणिया पुत्तो। पुण्णोति तस्स नामम्। विस्सुतोति अत्तनो अप्पिच्छतादीहि गुणेहि विस्सुतो।&lt;br&gt;&#xA;अञ्ञासिकोण्डञ्ञत्थेरो पन सत्थरि अभिसम्बोधिं पत्वा पवत्तितवरधम्मचक्के अनुपुब्बेन आगन्त्वा राजगहं उपनिस्साय विहरन्ते कपिलवत्थुं आगन्त्वा अत्तनो भागिनेय्यं पुण्णं नाम माणवं पब्बाजेत्वा भगवन्तं वन्दित्वा आपुच्छित्वा निवासत्थाय सयं छद्दन्तदहं गतो। पुण्णो पन भगवन्तं दस्सनाय थेरेन सद्धिं आगन्त्वा – ‘‘मय्हं पब्बजितकिच्चं मत्थकं पापेत्वाव दसबलस्स सन्तिकं गमिस्सामी’’ति कपिलपुरेयेव ओहीनो, सो योनिसोमनसिकारं करोन्तो नचिरस्सेव अरहत्तं पत्वा भगवन्तं उपसङ्कमि। एत्थ पन अनुरुद्धत्थेरो च उपालित्थेरो च इमे द्वे थेरा भगवतो कपिलवत्थुपुरं पविसित्वा ञातिसमागमदिवसे पब्बजिता विय दस्सिता, तं पन खन्धकपाळिया अट्ठकथाय च न समेति। वीमंसित्वा गहेतब्बम्।&lt;br&gt;&#xA;अथ सत्था सारिपुत्तत्थेरादीनं पञ्चन्नं भिक्खुसतानं चित्ताचारमञ्ञाय अत्तनो गुणे कथेतुमारभि। तेन वुत्तं –&lt;br&gt;&#xA;६३.&lt;br&gt;&#xA;‘‘एतेसं चित्तमञ्ञाय, ओपम्मकुसलो मुनि।&lt;br&gt;&#xA;कङ्खच्छेदो महावीरो, कथेसि अत्तनो गुण’’न्ति॥&lt;br&gt;&#xA;तत्थ ओपम्मकुसलोति उपमाय कुसलो। कङ्खच्छेदोति सब्बसत्तानं संसयच्छेदको।&lt;br&gt;&#xA;इदानि ते अत्तनो गुणे कथेसि, ते दस्सेतुं –&lt;br&gt;&#xA;६४.&lt;br&gt;&#xA;‘‘चत्तारो ते असङ्ख्येय्या, कोटि येसं न नायति।&lt;br&gt;&#xA;सत्तकायो च आकासो, चक्कवाळा चनन्तका।&lt;br&gt;&#xA;बुद्धञाणं अप्पमेय्यं, न सक्का एते विजानितु’’न्ति॥ – वुत्तम्।&lt;br&gt;&#xA;तत्थ चत्तारोति गणनपरिच्छेदो। एतेति इदानि वत्तब्बे अत्थे निदस्सेति। असङ्ख्येय्याति सङ्ख्यातुमसक्कुणेय्यत्ता असङ्ख्येय्या, गणनपथं वीतिवत्ताति अत्थो। कोटीतिआदि वा अन्तो वा मरियादा। येसन्ति येसं चतुन्नं असङ्ख्येय्यानम्। न नायतीति न पञ्ञायति। इदानि ते वुत्तप्पकारे चत्तारो असङ्ख्येय्ये दस्सेतुं ‘‘सत्तकायो’’तिआदि वुत्तम्। सत्तकायोति सत्तसमूहो, सत्तकायो अनन्तो अपरिमाणो अप्पमेय्यो। तथा आकासो आकासस्सापि अन्तो नत्थि। तथा चक्कवाळानि अनन्तानि एव। बुद्धञाणं सब्बञ्ञुतञ्ञाणं अप्पमेय्यम्। न सक्का एते विजानितुन्ति यस्मा पनेते अनन्ता, तस्मा न सक्का विजानितुम्।&lt;br&gt;&#xA;६५. इदानि सत्था अत्तनो इद्धिविकुब्बने सञ्जातच्छरियब्भुतानं देवमनुस्सादीनं किन्नामेतं अच्छरियं, इतोपि विसिट्ठतरं अच्छरियं अब्भुतं अत्थि, मम तं सुणाथाति धम्मदेसनं वड्ढेन्तो –&lt;br&gt;&#xA;‘‘किमेतं अच्छरियं लोके, यं मे इद्धिविकुब्बनम्।&lt;br&gt;&#xA;अञ्ञे बहू अच्छरिया, अब्भुता लोमहंसना’’ति॥ – आदिमाह।&lt;br&gt;&#xA;तत्थ किन्ति पटिक्खेपवचनम्।एतन्ति इदं इद्धिविकुब्बनं सन्धायाह। यन्ति अयं यं-सद्दो ‘‘यं तं अपुच्छिम्ह अकित्तयी नो, अञ्ञं तं पुच्छाम तदिङ्घ ब्रूही’’तिआदीसु (सु॰ नि॰ १०५८; महानि॰ ११०; चूळनि॰ मेत्तगूमाणवपुच्छा ७७) उपयोगवचने दिस्सति । ‘‘अट्ठानमेतं, भिक्खवे, अनवकासो; यं एकिस्सा लोकधातुया द्वे अरहन्तो सम्मासम्बुद्धा’’ति (अ॰ नि॰ १.२७७; विभ॰ ८०९; मि॰ प॰ ५.१.१) एत्थ कारणवचने। ‘‘यं विपस्सी भगवा कप्पे उदपादी’’ति (दी॰ नि॰ २.४) एत्थ भुम्मे। ‘‘यं खो मे, भन्ते, देवानं तावतिंसानं सम्मुखा सुतं सम्मुखा पटिग्गहितं, आरोचेमि तं भगवतो’’तिआदीसु (दी॰ नि॰ २.२९३) पच्चत्तवचने। इधापि पच्चत्तवचने दट्ठब्बो (दी॰ नि॰ अट्ठ॰ २.४)। अञ्ञे बहू मम अच्छरिया अब्भुतविसेसा सन्तीति दीपेति।&lt;br&gt;&#xA;इदानि ते अच्छरिये दस्सेन्तो –&lt;br&gt;&#xA;६६.&lt;br&gt;&#xA;‘‘यदाहं तुसिते काये, सन्तुसितो नामहं तदा।&lt;br&gt;&#xA;दससहस्सी समागम्म, याचन्ति पञ्जली मम’’न्ति॥ – आदिमाह।&lt;br&gt;&#xA;तत्थ यदाति यस्मिं काले। अहन्ति अत्तानं निद्दिसति। तुसिते कायेति तुसितसङ्खाते देवनिकाये। यदा पनाहं समत्तिंसपारमियो पूरेत्वा पञ्चमहापरिच्चागे परिच्चजित्वा ञातत्थचरियलोकत्थचरियबुद्धत्थचरियानं कोटिं पत्वा सत्तसतकमहादानानि दत्वा सत्तक्खत्तुं पथविं कम्पेत्वा वेस्सन्तरत्तभावतो चवित्वा दुतिये चित्तवारे तुसितभवने निब्बत्तो तदापि सन्तुसितो नाम देवराजा अहोसिम्। दससहस्सी समागम्माति दससहस्सचक्कवाळेसु देवता सन्निपतित्वाति अत्थो। याचन्ति पञ्जली ममन्ति मं उपसङ्कमित्वा, ‘‘मारिस, तया दस पारमियो पूरेन्तेन न सक्कसम्पत्तिं न मार न ब्रह्म न चक्कवत्तिसम्पत्तिं पत्थेन्तेन पूरिता, लोकनित्थरणत्थाय पन बुद्धत्तं पत्थयमानेन पूरिता, सो तव कालो, मारिस, बुद्धत्ताय समयो , मारिस, बुद्धत्ताया’’ति (जा॰ अट्ठ॰ १.निदानकथा, अविदूरेनिदानकथा) याचन्ति ममन्ति। तेन वुत्तं –&lt;br&gt;&#xA;६७.&lt;br&gt;&#xA;‘‘कालो खो ते महावीर, उप्पज्ज मातुकुच्छियम्।&lt;br&gt;&#xA;सदेवकं तारयन्तो, बुज्झस्सु अमतं पद’’न्ति॥&lt;br&gt;&#xA;तत्थ कालो तेति कालो तव, अयमेव वा पाठो। उप्पज्जाति पटिसन्धिं गण्ह, ‘‘ओक्कमा’’तिपि पाठो। सदेवकन्ति सदेवकं लोकन्ति अत्थो। तारयन्तोति एत्थ पारमियो पूरेन्तोपि तारयति नाम, पारमियो मत्थकं पापेन्तोपि तारयति नाम, वेस्सन्तरत्तभावतो चवित्वा तुसितपुरे पटिसन्धिं गहेत्वा सट्ठिवस्ससतसहस्साधिकानि सत्तपण्णासवस्सकोटियो तत्थ तिट्ठन्तोपि तारयति नाम, देवताहि याचितो पञ्चविधं महाविलोकितं विलोकेत्वा महामायादेविया कुच्छिस्मिं पटिसन्धिं गण्हन्तोपि दसमासे गब्भवासं वसन्तोपि तारयति नाम, एकूनतिंस वस्सानि अगारमज्झे तिट्ठन्तोपि तारयति नाम। राहुलभद्दस्स जातदिवसे छन्नसहायो कण्डकं आरुय्ह निक्खमन्तोपि तीणि रज्जानि अतिक्कमित्वा अनोमाय नाम नदिया तीरे पब्बजन्तोपि तारयति नाम, छब्बस्सानि पधानं करोन्तोपि विसाखपुण्णमायं महाबोधिमण्डं आरुय्ह मारबलं विधमित्वा पठमयामे पुब्बेनिवासं अनुस्सरित्वा मज्झिमयामे दिब्बचक्खुं विसोधेत्वा पच्छिमयामे द्वादसङ्गं पटिच्चसमुप्पादं अनुलोमपटिलोमतो सम्मसित्वा सोतापत्तिमग्गं पटिविज्झन्तोपि तारयति नाम, सोतापत्तिफलक्खणेपि, सकदागामिमग्गक्खणेपि, सकदागामिफलक्खणेपि, अनागामिमग्गक्खणेपि, अनागामिफलक्खणेपि, अरहत्तमग्गक्खणेपि, अरहत्तफलक्खणेपि तारयति नाम, यदा अट्ठारसदेवताकोटिसहस्सेहि पञ्चवग्गियानं अमतपानं अदासि, ततो पट्ठाय तारयि नामाति वुच्चति। तेन वुत्तं –&lt;br&gt;&#xA;‘‘सदेवकं तारयन्तो, बुज्झस्सु अमतं पद’’न्ति॥&lt;br&gt;&#xA;अथ महासत्तो देवताहि याचियमानोपि देवतानं पटिञ्ञं अदत्वाव कालदीपदेसकुलजनेत्तिआयुपरिच्छेदवसेन पञ्चविधं महाविलोकनं नाम विलोकेसि। तत्थ ‘‘कालो नु खो, न कालो’’ति पठमं कालं विलोकेसि। तत्थ वस्ससतसहस्सतो उद्धं आयुकालो कालो नाम न होति। कस्मा? जातिजरामरणादीनं अपाकटत्ता, बुद्धानञ्च धम्मदेसना नाम तिलक्खणमुत्ता नाम नत्थि, तेसं अनिच्चं दुक्खमनत्ताति कथेन्तानं ‘‘किन्नामेते कथेन्ती’’ति न सद्दहन्ति, ततो अभिसमयो न होति, तस्मिं असति अनिय्यानिकं सासनं होति । तस्मा सो अकालो। वस्ससततो ऊनो आयुकालोपि कालो न होति। कस्मा? तदा सत्ता उस्सन्नकिलेसा होन्ति, उस्सन्नकिलेसानञ्च दिन्नो ओवादो ओवादट्ठाने न तिट्ठति, तस्मा सोपि अकालो। वस्ससतसहस्सतो पट्ठाय हेट्ठा वस्ससततो पट्ठाय उद्धं आयुकालो कालो नाम। इदानि वस्ससतायुका मनुस्साति अथ बोधिसत्तो ‘‘निब्बत्तितब्बकालो’’ति अद्दस।&lt;br&gt;&#xA;ततो दीपं ओलोकेन्तो ‘‘जम्बुदीपेयेव बुद्धा निब्बत्तन्ती’’ति दीपं पस्सि। ततो जम्बुदीपो नाम महा दसयोजनसहस्सपरिमाणो, कतरस्मिं नु खो पदेसे बुद्धा निब्बत्तन्ती’’ति देसं विलोकेन्तो मज्झिमदेसं पस्सि। ततो कुलं विलोकेन्तो ‘‘बुद्धा नाम लोकसम्मते कुले निब्बत्तन्ति, इदानि खत्तियकुलं लोकसम्मतं, तत्थ निब्बत्तिस्सामि, सुद्धोदनो नाम मे राजा पिता भविस्सती’’ति कुलं अद्दस। ततो मातरं विलोकेन्तो ‘‘बुद्धमाता नाम लोला सुराधुत्ता न होति, अखण्डपञ्चसीलाति अयञ्च महामाया नाम देवी एदिसा, अयं मे माता भविस्सतीति कित्तकं अस्सा आयू’’ति आवज्जेन्तो दसन्नं मासानं उपरि सत्तदिवसानि पस्सि। इति इमं पञ्चविधविलोकनं विलोकेत्वा – ‘‘कालो मे, मारिस, बुद्धभावाया’’ति देवतानं पटिञ्ञं दत्वा तत्थ यावतायुकं ठत्वा ततो चवित्वा सक्यराजकुले मायादेविया कुच्छियं पटिसन्धिं अग्गहेसि (जा॰ अट्ठ॰ १.निदानकथा, अविदूरेनिदानकथा; अप॰ अट्ठ॰ १.निदानकथा, अविदूरेनिदानकथा)। तेन वुत्तं –&lt;br&gt;&#xA;६८.&lt;br&gt;&#xA;‘‘तुसिता काया चवित्वान, यदा ओक्कमि कुच्छियम्।&lt;br&gt;&#xA;दससहस्सीलोकधातु, कम्पित्थ धरणी तदा’’ति॥ – आदि।&lt;br&gt;&#xA;तत्थ ओक्कमीति ओक्कमिं पाविसिम्। कुच्छियन्ति मातुकुच्छिम्हि। दससहस्सीलोकधातु, कम्पित्थाति सतो सम्पजानो पन बोधिसत्तो मातुकुच्छिं ओक्कमन्तो एकूनवीसतिया पटिसन्धिचित्तेसु मेत्तापुब्बभागस्स सोमनस्ससहगतञाणसम्पयुत्तअसङ्खारिककुसलचित्तस्स सदिस महाविपाकचित्तेन आसाळ्हिपुण्णमायं उत्तरासाळ्हनक्खत्तेनेव पटिसन्धिं अग्गहेसि। तदा दससहस्सीलोकधातु सकलापि कम्पि सङ्कम्पि सम्पकम्पीति अत्थो। धरणीति धारेति सब्बे थावरजङ्गमेति धरणी, पथवी।&lt;br&gt;&#xA;६९. सम्पजानोव निक्खमिन्ति एत्थ यदा पनाहं सतो सम्पजानोव मातुकुच्छितो धम्मासनतो ओतरन्तो धम्मकथिको विय निस्सेणितो ओतरन्तो पुरिसो विय च द्वे हत्थे च पादे च पसारेत्वा ठितकोव मातुकुच्छिसम्भवेन केनचि असुचिना अमक्खितोव निक्खमिम्। साधुकारं पवत्तेन्तीति साधुकारं पवत्तयन्ति, साधुकारं देन्तीति अत्थो। पकम्पित्थाति कम्पित्थ, ओक्कमनेपि मातुकुच्छितो निक्खमनेपि दससहस्सी पकम्पित्थाति अत्थो।&lt;br&gt;&#xA;७०. अथ भगवा गब्भोक्कन्तिआदीसु अत्तना समसमं अदिस्वा गब्भोक्कन्तिआदीसु अत्तनो अच्छरियदस्सनत्थं ‘‘ओक्कन्ति मे समो नत्थी’’ति इमं गाथमाह। तत्थ ओक्कन्तीति गब्भोक्कन्तियं, भुम्मत्थे पच्चत्तवचनं, पटिसन्धिग्गहणेति अत्थो। मेति मया। समोति सदिसो नत्थि। जातितोति एत्थ जायति एताय मातुयाति माता ‘‘जाती’’ति वुच्चति, ततो जातितो मातुयाति अत्थो। अभिनिक्खमेति मातुकुच्छितो अभिनिक्खमने पसवे सतीति अत्थो। सम्बोधियन्ति एत्थ पसत्था सुन्दरा बोधि सम्बोधि। अयं पन बोधि-सद्दो रुक्खमग्गनिब्बानसब्बञ्ञुतञ्ञाणादीसु दिस्सति – ‘‘बोधिरुक्खमूले पठमाभिसम्बुद्धो’’ति (महाव॰ १; उदा॰ १) च, ‘‘अन्तरा च गयं अन्तरा च बोधि’’न्ति (म॰ नि॰ १.२८५; २.३४१; महाव॰ ११) च आगतट्ठाने हि रुक्खो बोधीति वुच्चति। ‘‘बोधि वुच्चति चतूसु मग्गेसु ञाण’’न्ति (चूळनि॰ खग्गविसाणसुत्तनिद्देस १२१) आगतट्ठाने मग्गो। ‘‘पत्वान बोधिं अमतं असङ्खत’’न्ति आगतट्ठाने निब्बानम्। ‘‘पप्पोति बोधिं वरभूरिमेधसो’’ति (दी॰ नि॰ ३.२१७) आगतट्ठाने सब्बञ्ञुतञ्ञाणम्। इध पन भगवतो अरहत्तमग्गञाणं अधिप्पेतं (म॰ नि॰ अट्ठ॰ १.१३; पारा॰ अट्ठ॰ १.११; उदा॰ अट्ठ॰ २०; चरिया॰ अट्ठ॰ निदानकथा)। अपरे ‘‘सब्बञ्ञुतञ्ञाण’’न्तिपि वदन्ति, तस्सं सम्बोधियं अहं सेट्ठोति अत्थो।&lt;br&gt;&#xA;कस्मा पन भगवा सम्बोधिं पटिच्च अत्तानं पसंसतीति? सब्बगुणदायकत्ता। भगवतो हि सम्बोधि सब्बगुणदायिका सब्बेपि निरवसेसे बुद्धगुणे ददाति, न पन अञ्ञेसम्। अञ्ञेसं पन कस्सचि अरहत्तमग्गो अरहत्तफलमेव देति, कस्सचि तिस्सो विज्जा, कस्सचि छ अभिञ्ञा, कस्सचि चतस्सो पटिसम्भिदा, कस्सचि सावकपारमिञाणं, पच्चेकबुद्धानं पच्चेकबोधिञाणमेव देति। बुद्धानं पन सब्बगुणसम्पत्तिं देति। तस्मा भगवा सब्बगुणदायकत्ता ‘‘सम्बोधियं अहं सेट्ठो’’ति अत्तानं पसंसति। अपि च भूमिं चालेत्वा सम्बोधिं पापुणि, तस्मा ‘‘सम्बोधियं अहं सेट्ठो’’ति वदति। धम्मचक्कप्पवत्तनेति एत्थ धम्मचक्कं पन दुविधं होति – पटिवेधञाणञ्च देसनाञाणञ्चाति। तत्थ पञ्ञापभावितं अत्तनो अरियफलावहं पटिवेधञाणं, करुणापभावितं सावकानं अरियफलावहं देसनाञाणम्। पटिवेधञाणं लोकुत्तरं कुसलं उपेक्खासहगतं अवितक्कअविचारं, देसनाञाणं लोकियं अब्याकतं , उभयम्पि पनेतं अञ्ञेहि असाधारणम्। इध पन देसनाञाणं अधिप्पेतं (पटि॰ म॰ अट्ठ॰ २.२.४४)।&lt;br&gt;&#xA;७१. इदानि भगवतो गब्भोक्कमनेव पथविकम्पनादिकं पवत्तिं सुत्वा ‘‘अहो अच्छरियं लोके’’ति देवताहि अयं गाथा वुत्ता। तत्थ बुद्धानं गुणमहन्तताति अहो बुद्धानं गुणमहन्तभावो, अहो बुद्धानं महानुभावोति अत्थो दससहस्सीलोकधातु, छप्पकारं पकम्पथाति दससु चक्कवाळसहस्सेसु महापथवी छप्पकारं पकम्पित्थ चलित्थ। कथं? पुरत्थिमतो उन्नमति पच्छिमतो ओनमति, पच्छिमतो उन्नमति पुरत्थिमतो ओनमति, उत्तरतो उन्नमति दक्खिणतो ओनमति, दक्खिणतो उन्नमति उत्तरतो ओनमति, मज्झिमतो उन्नमति परियन्ततो ओनमति, परियन्ततो उन्नमति मज्झिमतो ओनमतीति एवं छप्पकारं अनिलबलचलितजलतरङ्गभङ्गसङ्घट्टिता विय नावा चतुनहुताधिकद्वियोजनसतसहस्सबहला पथविसन्धारकजलपरियन्ता अचेतनापि समाना सचेतना विय अयं महापथवी पीतिया नच्चन्ती विय अकम्पित्थाति अत्थो। ओभासो च महा आसीति अतिक्कम्मेव देवानं देवानुभावं उळारो ओभासो अहोसीति अत्थो। अच्छेरं लोमहंसनन्ति अच्छेरञ्च लोमहंसनञ्च अहोसीति अत्थो।&lt;br&gt;&#xA;७२. इदानि पथविकम्पनालोकपातुभावादीसु अच्छरियेसु वत्तमानेसु भगवतो पवत्तिदस्सनत्थं ‘‘भगवा तम्हि समये’’तिआदिगाथायो वुत्ता। तत्थ लोकजेट्ठोति लोकसेट्ठो। सदेवकन्ति सदेवकस्स लोकस्स, सामिअत्थे उपयोगवचनं दट्ठब्बम्। दस्सयन्तोति पाटिहारियं दस्सेन्तो।&lt;br&gt;&#xA;७३. चङ्कमन्तोवाति दसलोकधातुसहस्सानि अज्झोत्थरित्वा ठिते तस्मिं रतनमये चङ्कमे चङ्कममानोव कथेसि। लोकनायकोति अथ सत्था मनोसिलातले सीहनादं नदन्तो सीहो विय गज्जन्तो पावुस्सकमेघो विय च आकासगङ्गं ओतारेन्तो विय च अट्ठङ्गसमन्नागतेन (दी॰ नि॰ २.२८५, ३०१) सवनीयेन कमनीयेन ब्रह्मस्सरेन नानानयविचित्तं चतुसच्चपटिसंयुत्तं तिलक्खणाहतं मधुरधम्मकथं कथेसीति अत्थो।&lt;br&gt;&#xA;अन्तरा न निवत्तेति, चतुहत्थे चङ्कमे यथाति एत्थ सत्थारा पन निम्मितस्स तस्स चङ्कमस्स एका कोटि पाचीनचक्कवाळमुखवट्टियं एका पच्छिमचक्कवाळमुखवट्टियं एवं ठिते तस्मिं रतनचङ्कमे चङ्कममानो सत्था उभो कोटियो पत्वाव निवत्तति, अन्तरा उभो कोटियो अपत्वा न निवत्तति। यथा चतुहत्थप्पमाणे चङ्कमे चङ्कममानो उभो कोटियो सीघमेव पत्वा निवत्तति, एवं अन्तरा न निवत्ततीति अत्थो। किं पन भगवा दससहस्सयोजनप्पमाणायामं चङ्कमं रस्समकासि , तावमहन्तं वा अत्तभावं निम्मिनीति? न पनेवमकासि। अचिन्तेय्यो बुद्धानं बुद्धानुभावो। अकनिट्ठभवनतो पट्ठाय याव अवीचि, ताव एकङ्गणा अहोसि। तिरियतो च दसचक्कवाळसहस्सानि एकङ्गणानि अहेसुम्। देवा मनुस्से पस्सन्ति, मनुस्सापि देवे पस्सन्ति। यथा सब्बे देवमनुस्सा पकतिया चङ्कममानं पस्सन्ति, एवं भगवन्तं चङ्कममानं पस्सिंसूति। भगवा पन चङ्कमन्तोव धम्मं देसेति अन्तरासमापत्तिञ्च समापज्जति।&lt;br&gt;&#xA;अथ आयस्मा सारिपुत्तो अपरिमितसमयसमुपचितकुसलबलजनितद्वत्तिंसवरलक्खणोपसोभितं असीतानुब्यञ्जनविराजितं वरसरीरं सरदसमये परिपुण्णं विय रजनिकरं सब्बफालिफुल्लं विय च योजनसतुब्बेधं पारिच्छत्तकं अट्ठारसरतनुब्बेधं ब्यामप्पभापरिक्खेपसस्सिरिकं वरकनकगिरिमिव जङ्गमं अनोपमाय बुद्धलीळाय अनोपमेन बुद्धसिरिविलासेन चङ्कमन्तं दससहस्सिदेवगणपरिवुतं भगवन्तं अद्दस। दिस्वान अयं पन सकलापि दससहस्सी लोकधातु सन्निपतिता, महतिया पनेत्थ धम्मदेसनाय भवितब्बं, बुद्धवंसदेसना पन बहूपकारा भगवति पसादावहा, यंनूनाहं दसबलस्स अभिनीहारतो पट्ठाय बुद्धवंसं परिपुच्छेय्य’’न्ति चिन्तेत्वा एकंसं चीवरं कत्वा भगवन्तं उपसङ्कमित्वा दसनखसमुज्जलं जलजामलाविकल-कमल-मकुलसदिसं अञ्जलिं सिरसि कत्वा भगवन्तं ‘‘कीदिसो ते महावीरा’’तिआदिकं परिपुच्छि। तेन वुत्तं –&lt;br&gt;&#xA;७४.&lt;br&gt;&#xA;‘‘सारिपुत्तो महापञ्ञो, समाधिज्झानकोविदो।&lt;br&gt;&#xA;पञ्ञाय पारमिप्पत्तो, पुच्छति लोकनायकं॥&lt;br&gt;&#xA;७५.&lt;br&gt;&#xA;‘‘कीदिसो ते महावीर, अभिनीहारो नरुत्तम।&lt;br&gt;&#xA;कम्हि काले तया धीर, पत्थिता बोधिमुत्तमा’’ति॥ –&lt;br&gt;&#xA;आदि। का नामायं अनुसन्धीति? पुच्छानुसन्धि नाम। तिस्सो हि अनुसन्धियो – पुच्छानुसन्धि अज्झासयानुसन्धि यथानुसन्धीति। तत्थ ‘‘एवं वुत्ते अञ्ञतरो भिक्खु भगवन्तं एतदवोच – ‘‘किं नु खो, भन्ते, ओरिमं तीरं किं पारिमं तीर’’न्ति (सं॰ नि॰ ४.२४१) एवं पुच्छन्तानं भगवता विस्सज्जितसुत्तवसेन पुच्छानुसन्धि वेदितब्बा।&lt;br&gt;&#xA;‘‘अथ खो अञ्ञतरस्स भिक्खुनो एवं चेतसो परिवितक्को उदपादि ‘इति किर, भो, रूपं अनत्ता, वेदना अनत्ता, सञ्ञा अनत्ता, सङ्खारा अनत्ता, विञ्ञाणं अनत्ता, अनत्तकतानि कम्मानि कमत्तानं फुसिस्सन्ती’ति। अथ खो भगवा तस्स भिक्खुनो चेतसा चेतोपरिवितक्कमञ्ञाय भिक्खू आमन्तेसि – ठानं खो पनेतं, भिक्खवे, विज्जति, यं इधेकच्चो मोघपुरिसो अविद्वा अविज्जागतो तण्हाधिपतेय्येन चेतसा सत्थुसासनं अतिधावितब्बं मञ्ञेय्य ‘इति किर, भो, रूपं अनत्ता, वेदना अनत्ता, सञ्ञा अनत्ता, सङ्खारा अनत्ता, विञ्ञाणं अनत्ता, अनत्तकतानि कम्मानि कमत्तानं फुसिस्सन्ती’ति…पे॰… तं किं मञ्ञथ, भिक्खवे, रूपं निच्चं वा अनिच्चं वा’’ति (म॰ नि॰ ३.९०) एवं परेसं अज्झासयं विदित्वा भगवता वुत्तवसेन अज्झासयानुसन्धि वेदितब्बा।&lt;br&gt;&#xA;येन पन धम्मेन आदिम्हि देसना उट्ठिता, तस्स धम्मस्स अनुरूपधम्मवसेन वा पटिक्खेपवसेन वा येसु सुत्तेसु उपरिदेसना आगच्छति, तेसं वसेन यथानुसन्धि वेदितब्बा। तेन वुत्तं ‘‘पुच्छानुसन्धी’’ति।&lt;br&gt;&#xA;तत्थ पञ्ञाय पारमिप्पत्तोति सावकपारमिञाणस्स मत्थकं पत्तो। पुच्छतीति अपुच्छि। तत्थ पुच्छा नाम अदिट्ठजोतनापुच्छा, दिट्ठसंसन्दनापुच्छा, विमतिच्छेदनापुच्छा, अनुमतिपुच्छा, कथेतुकम्यतापुच्छाति पञ्चविधा होति। तत्थायं थेरस्स कतमा पुच्छाति चे? यस्मा पनायं बुद्धवंसो कप्पसतसहस्साधिकअसङ्ख्येय्योपचितपुञ्ञसम्भारानं पच्चेकबुद्धानं कप्पसतसहस्साधिकअसङ्ख्येय्योपचितपुञ्ञसम्भारानं द्विन्नं अग्गसावकानञ्च कप्पसतसहस्सोपचितपुञ्ञसम्भारानं सेसमहासावकानं वा अविसयो, सब्बञ्ञुबुद्धानंयेव विसयो, तस्मा थेरस्स अदिट्ठजोतना पुच्छाति वेदितब्बा।&lt;br&gt;&#xA;कीदिसोति पुच्छनाकारो, किंपकारोति अत्थो। तेति तव। अभिनीहारोति अभिनीहारो नाम बुद्धभावत्थं मानसं बन्धित्वा ‘‘बुद्धब्याकरणं अलद्धा न उट्ठहिस्सामी’’ति वीरियमधिट्ठाय निपज्जनम्। तेन वुत्तं –&lt;br&gt;&#xA;‘‘कीदिसो ते महावीर, अभिनीहारो नरुत्तमा’’ति॥&lt;br&gt;&#xA;कम्हि कालेति तस्मिं काले। पत्थिताति इच्छिता अभिकङ्खिता, ‘‘बुद्धो बोधेय्यं मुत्तो मोचेय्य’’न्तिआदिना नयेन बुद्धभावाय पणिधानं कदा कतन्ति अपुच्छि। बोधीति सम्मासम्बोधि, अरहत्तमग्गञाणस्स च सब्बञ्ञुतञ्ञाणस्स चेतं अधिवचनम्। उत्तमाति सावकबोधिपच्चेकबोधीहि सेट्ठत्ता उत्तमाति वुत्ता। उभिन्नमन्तरा म-कारो पदसन्धिकरो।&lt;br&gt;&#xA;इदानि बुद्धभावकारके धम्मे पुच्छन्तो –&lt;br&gt;&#xA;७६.&lt;br&gt;&#xA;‘‘दानं सीलञ्च नेक्खम्मं, पञ्ञावीरियञ्च कीदिसम्।&lt;br&gt;&#xA;खन्तिसच्चमधिट्ठानं, मेत्तुपेक्खा च कीदिसा॥&lt;br&gt;&#xA;७७.&lt;br&gt;&#xA;‘‘दस पारमी तया धीर, कीदिसी लोकनायक।&lt;br&gt;&#xA;कथं उपपारमी पुण्णा, परमत्थपारमी कथ’’न्ति॥ – आह।&lt;br&gt;&#xA;तत्थ दानपारमियं ताव बाहिरभण्डपरिच्चागो पारमी नाम, अङ्गपरिच्चागो उपपारमी नाम, जीवितपरिच्चागो परमत्थपारमी नामाति। एस नयो सेसपारमीसुपि। एवं दस पारमियो दस उपपारमियो दस परमत्थपारमियोति समत्तिंस पारमियो होन्ति। तत्थ बोधिसत्तस्स दानपारमिताय पूरितत्तभावानं परिमाणं नाम नत्थि। एकन्तेन पनस्स ससपण्डितजातके –&lt;br&gt;&#xA;‘‘भिक्खाय उपगतं दिस्वा, सकत्तानं परिच्चजिम्।&lt;br&gt;&#xA;दानेन मे समो नत्थि, एसा मे दानपारमी’’ति॥ (चरिया॰ १.१४३ तस्सुद्दानं) –&lt;br&gt;&#xA;एवं परं जीवितपरिच्चागं करोन्तस्स दानपारमी परमत्थपारमी नाम जाता।&lt;br&gt;&#xA;तथा सीलपारमिताय पूरितत्तभावानं परिमाणं नाम नत्थि। एकन्तेनेव पनस्स सङ्खपालजातके –&lt;br&gt;&#xA;‘‘सूलेहि विनिविज्झन्ते, कोट्टयन्तेपि सत्तिभि।&lt;br&gt;&#xA;भोजपुत्ते न कुप्पामि, एसा मे सीलपारमी’’ति॥ (चरिया॰ २.९१) –&lt;br&gt;&#xA;एवं अत्तपरिच्चागं करोन्तस्स सीलपारमी परमत्थपारमी नाम जाता।&lt;br&gt;&#xA;तथा महारज्जं पहाय नेक्खम्मपारमिया पूरितत्तभावानं परिमाणं नाम नत्थि। एकन्तेन पनस्स चूळसुतसोमजातके –&lt;br&gt;&#xA;‘‘महारज्जं हत्थगतं, खेळपिण्डंव छड्डयिम्।&lt;br&gt;&#xA;चजतो न होति लग्गनं, एसा मे नेक्खम्मपारमी’’ति॥ (ध॰ स॰ अट्ठ॰ निदानकथा; जा॰ अट्ठ॰ १.दूरेनिदानकथा; अप॰ अट्ठ॰ १.दूरेनिदानकथा) –&lt;br&gt;&#xA;एवं निस्सङ्गताय रज्जं छड्डेत्वा निक्खमन्तस्स नेक्खम्मपारमी परमत्थपारमी नाम जाता।&lt;br&gt;&#xA;तथा महोसधपण्डितकालादीसु पञ्ञापारमिया पूरितत्तभावानं परिमाणं नाम नत्थि। एकन्तेन पनस्स सत्तुभत्तकपण्डितकाले –&lt;br&gt;&#xA;‘‘पञ्ञाय विचिनन्तोहं, ब्राह्मणं मोचयिं दुखा।&lt;br&gt;&#xA;पञ्ञाय मे समो नत्थि, एसा मे पञ्ञापारमी’’ति॥ (ध॰ स॰ अट्ठ॰ निदानकथा; जा॰ अट्ठ॰ १.दूरेनिदानकथा; अप॰ अट्ठ॰ १.दूरेनिदानकथा) –&lt;br&gt;&#xA;अन्तोभस्तगतं सप्पं दस्सेन्तस्स पञ्ञापारमी परमत्थपारमी नाम जाता।&lt;br&gt;&#xA;तथा वीरियपारमिताय पूरितत्तभावानं परिमाणं नाम नत्थि। एकन्तेन पनस्स महाजनकजातके –&lt;br&gt;&#xA;‘‘अतीरदस्सी जलमज्झे, हता सब्बेव मानुसा।&lt;br&gt;&#xA;चित्तस्स अञ्ञथा नत्थि, एसा मे वीरियपारमी’’ति॥ (ध॰ स॰ अट्ठ॰ निदानकथा; जा॰ अट्ठ॰ १.दूरेनिदानकथा; अप॰ अट्ठ॰ १.दूरेनिदानकथा) –&lt;br&gt;&#xA;एवं महासमुद्दं तरन्तस्स वीरियपारमी परमत्थपारमी नाम जाता।&lt;br&gt;&#xA;तथा खन्तिवादिजातके –&lt;br&gt;&#xA;‘‘अचेतनंव कोट्टेन्ते, तिण्हेन फरसुना ममम्।&lt;br&gt;&#xA;कासिराजे न कुप्पामि, एसा मे खन्तिपारमी’’ति॥ (ध॰ स॰ अट्ठ॰ निदानकथा; जा॰ अट्ठ॰ १.दूरेनिदानकथा; अप॰ अट्ठ॰ १.दूरेनिदानकथा) –&lt;br&gt;&#xA;एवं अचेतनभावेन विय महादुक्खं अधिवासेन्तस्स खन्तिपारमी परमत्थपारमी नाम जाता।&lt;br&gt;&#xA;तथा महासुतसोमजातके –&lt;br&gt;&#xA;‘‘सच्चवाचंनुरक्खन्तो, चजित्वा मम जीवितम्।&lt;br&gt;&#xA;मोचेसिं एकसतं खत्तिये, एसा मे सच्चपारमी’’ति॥ (ध॰ स॰ अट्ठ॰ निदानकथा; जा॰ अट्ठ॰ १.दूरेनिदानकथा; अप॰ अट्ठ॰ १.दूरेनिदानकथा) –&lt;br&gt;&#xA;एवं जीवितं चजित्वा सच्चं अनुरक्खन्तस्स सच्चपारमी परमत्थपारमी नाम जाता।&lt;br&gt;&#xA;तथा मूगपक्खजातके –&lt;br&gt;&#xA;‘‘माता पिता न मे देस्सा, अत्ता मे न च देस्सियो।&lt;br&gt;&#xA;सब्बञ्ञुतं पियं मय्हं, तस्मा वतं अधिट्ठहि’’न्ति॥ (ध॰ स॰ अट्ठ॰ निदानकथा; जा॰ अट्ठ॰ १.दूरेनिदानकथा; अप॰ अट्ठ॰ १.दूरेनिदानकथा; चरिया ३.६५) –&lt;br&gt;&#xA;एवं जीवितम्पि परिच्चजित्वा वतं अधिट्ठहन्तस्स अधिट्ठानपारमी परमत्थपारमी नाम जाता।&lt;br&gt;&#xA;तथा सुवण्णसामजातके –&lt;br&gt;&#xA;‘‘न मं कोचि उत्तसति, नपि भायामि कस्सचि।&lt;br&gt;&#xA;मेत्ताबलेनुपत्थद्धो, रमामि पवने तदा’’ति॥ (ध॰ स॰ अट्ठ॰ निदानकथा; जा॰ अट्ठ॰ १.दूरेनिदानकथा; अप॰ अट्ठ॰ १.दूरेनिदानकथा; चरिया॰ ३.११३) –&lt;br&gt;&#xA;एवं जीवितम्पि अनोलोकेत्वा मेत्तायन्तस्स मेत्तापारमी परमत्थपारमी नाम जाता।&lt;br&gt;&#xA;ततो लोमहंसजातके –&lt;br&gt;&#xA;‘‘सुसाने सेय्यं कप्पेमि, छवट्ठिकं उपनिधायहम्।&lt;br&gt;&#xA;गामण्डला उपगन्त्वा, रूपं दस्सेन्तिनप्पक’’न्ति॥ (ध॰ स॰ अट्ठ॰ निदानकथा; जा॰ अट्ठ॰ १.दूरेनिदानकथा; अप॰ अट्ठ॰ १.दूरेनिदानकथा; चरिया॰ ३.११९) –&lt;br&gt;&#xA;एवं गामदारकेसु निट्ठुभनादीहि चेव मालागन्धूपहारादीहि च सुखदुक्खं उप्पादेन्तेसुपि उपेक्खं अनतिवत्तन्तस्स उपेक्खापारमी परमत्थपारमी नाम जाता। अयमेत्थ सङ्खेपो, वित्थारो पन चरियापिटकतो गहेतब्बो।&lt;br&gt;&#xA;इदानि थेरेन पुट्ठस्स भगवतो ब्याकरणं दस्सेन्तेहि सङ्गीतिकारकेहि –&lt;br&gt;&#xA;७८.&lt;br&gt;&#xA;‘‘तस्स पुट्ठो वियाकासि, करवीकमधुरगिरो।&lt;br&gt;&#xA;निब्बापयन्तो हदयं, हासयन्तो सदेवकं॥&lt;br&gt;&#xA;७९.&lt;br&gt;&#xA;‘‘अतीतबुद्धानं जिनानं देसितं, निकीलितं बुद्धपरम्परागतम्।&lt;br&gt;&#xA;पुब्बेनिवासानुगताय बुद्धिया, पकासयी लोकहितं सदेवके’’ति॥ – वुत्तम्।&lt;br&gt;&#xA;तत्थ तस्स पुट्ठो वियाकासीति तेन धम्मसेनापतिना पुट्ठो हुत्वा तस्स ब्याकासि, अत्तनो अभिनीहारतो पट्ठाय अभिसम्बोधिपरियोसानं सब्बं बुद्धवंसं कथेसीति अत्थो। करवीकमधुरगिरोति करवीकसकुणस्स विय मधुरा गिरा यस्स सो करवीकमधुरगिरो, करवीकमधुरमञ्जुस्सरोति अत्थो। तत्रिदं करवीकानं मधुरस्सरता – करवीकसकुणा किर मधुररसं अम्बपक्कं मुखतुण्डकेन पहरित्वा पग्घरितं फलरसं पिवित्वा पक्खेन ताळं दत्वा विकूजमाने चतुप्पदा मदमत्ता विय लळितुं आरभन्ति, गोचरपसुतापि चतुप्पदगणा मुखगतानिपि तिणानि छड्डेत्वा तं नादं सुणन्ति, वाळमिगा खुद्दकमिगे अनुबन्धमाना उक्खित्तं पादं अनिक्खिपित्वा चित्तकता विय तिट्ठन्ति, अनुबन्धमिगापि मरणभयं हित्वा तिट्ठन्ति, आकासे पक्खन्दन्ता पक्खिनोपि पक्खे पसारेत्वा तिट्ठन्ति, उदके मच्छापि कण्णपटलं अचालेन्ता तं सद्दं सुणमाना तिट्ठन्ति। एवं मधुरस्सरा करवीका (दी॰ नि॰ अट्ठ॰ २.३८; म॰ नि॰ अट्ठ॰ २.३८६)। निब्बापयन्तो हदयन्ति किलेसग्गिसन्तत्तसब्बजनमानसं धम्मकथामतधाराय सीतिभावं जनयन्तोति अत्थो। हासयन्तोति तोसयन्तो। सदेवकन्ति सदेवकं लोकम्।&lt;br&gt;&#xA;अतीतबुद्धानन्ति अतीतानं बुद्धानम्। अम्हाकं भगवतो अभिनीहारस्स पुरतो पन तण्हङ्करो मेधङ्करो सरणङ्करो दीपङ्करोति चत्तारो बुद्धा एकस्मिं कप्पे निब्बत्तिंसु। तेसं अपरभागे कोण्डञ्ञादयो तेवीसति बुद्धाति सब्बे दीपङ्करादयो चतुवीसति बुद्धा इध ‘‘अतीतबुद्धा’’ति अधिप्पेता, तेसं अतीतबुद्धानम्। जिनानन्ति तस्सेव वेवचनम्। देसितन्ति कथितम्। चतुवीसतिया बुद्धानं चतुसच्चपटिसंयुत्तं धम्मकथम्। निकीलितन्ति तेसं चरितं कप्पजातिगोत्तायुबोधिसावकसन्निपातउपट्ठाकमातापितुपुत्तभरियापरिच्छेदादिकं निकीलितं नाम। बुद्धपरम्परागतन्ति दीपङ्करदसबलतो पट्ठाय याव कस्सपपरम्परतो आगतं देसितं निकीलितं वाति अत्थो। पुब्बेनिवासानुगताय बुद्धियाति एकम्पि जातिं द्वेपि जातियोति (म॰ नि॰ १.१४८, ३८४, ४२१; २.२३३; ३.८२; पारा॰ १२) एवं विभत्तं पुब्बे निवुट्ठक्खन्धसन्तानसङ्खातं पुब्बेनिवासं अनुगता उपगता ताय पुब्बेनिवासानुगताय बुद्धिया, पुब्बेनिवासानुस्सतिञाणेनाति अत्थो। पकासयीति ब्याकासि। लोकहितन्ति सब्बलोकहितं बुद्धवंसम्। सदेवकेति सदेवके लोकेति अत्थो।&lt;br&gt;&#xA;८०. अथ भगवा करुणासीतलेन हदयेन सदेवकं लोकं सवने नियोजेन्तो ‘‘पीतिपामोज्जजनन’’न्तिआदिमाह। तत्थ पीतिपामोज्जजननन्ति पीतिपामोज्जकरं पीतिया पुब्बभागं पामोज्जं, पञ्चवण्णाय पीतिया जननन्ति अत्थो। सोकसल्लविनोदनन्ति सोकसङ्खातानं सल्लानं विनोदनं विद्धंसनम्। सब्बसम्पत्तिपटिलाभन्ति सब्बापि देवमनुस्ससम्पत्तिआदयो सम्पत्तियो पटिलभन्ति एतेनाति सब्बसम्पत्तिपटिलाभो, तं सब्बसम्पत्तिपटिलाभं बुद्धवंसदेसनन्ति अत्थो। चित्तीकत्वाति चित्ते कत्वा, बुद्धानुस्सतिं पुरक्खत्वाति अत्थो। सुणाथाति निसामेथ निबोधथ। मेति मम।&lt;br&gt;&#xA;८१. मदनिम्मदनन्ति जातिमदादीनं सब्बमदानं निम्मदनकरम्। सोकनुदन्ति सोको नाम ञातिब्यसनादीहि फुट्ठस्स चित्तसन्तापो। किञ्चापि अत्थतो दोमनस्समेव होति, एवं सन्तेपि अन्तोनिज्झानलक्खणो, चेतसो परिनिज्झायनरसो, अनुसोचनपच्चुपट्ठानो, तं सोकं नुदतीति सोकनुदो, तं सोकनुदम्। संसारपरिमोचनन्ति संसारबन्धनतो परिमोचनकरम्। ‘‘संसारसमतिक्कम’’न्तिपि पाठो, तस्स संसारसमतिक्कमकरन्ति अत्थो।&lt;br&gt;&#xA;सब्बदुक्खक्खयन्ति एत्थ दुक्ख-सद्दो दुक्खवेदना-दुक्खवत्थु-दुक्खारम्मण-दुक्खपच्चय-दुक्खट्ठानादीसु दिस्सति। अयञ्हि ‘‘दुक्खस्स च पहाना’’तिआदीसु (दी॰ नि॰ १.२३२; म॰ नि॰ १.३८३, ४३०; पारा॰ ११) दुक्खवेदनायं दिस्सति। ‘‘जातिपि दुक्खा जरापि दुक्खा’’तिआदीसु (दी॰ नि॰ २.३८७; सं॰ नि॰ ५.१०८१) दुक्खवत्थुस्मिम्। ‘‘यस्मा च खो, महालि, रूपं दुक्खं दुक्खानुपतितं दुक्खावक्कन्त’’न्तिआदीसु (सं॰ नि॰ ३.६०) दुक्खारम्मणे। ‘‘दुक्खो पापस्स उच्चयो’’तिआदीसु (ध॰ प॰ ११७) दुक्खपच्चये। ‘‘यावञ्चिदं, भिक्खवे, न सुकरा अक्खानेन पापुणितं याव दुक्खा निरया’’तिआदीसु (म॰ नि॰ ३.२५०) दुक्खट्ठाने। इध पनायं दुक्खवत्थुस्मिं दुक्खपच्चयेपि च दट्ठब्बो। तस्मा जातिआदिसब्बदुक्खक्खयकरन्ति अत्थो (ध॰ स॰ अट्ठ॰ २ आदयो)। मग्गन्ति एत्थ कुसलत्थिकेहि मग्गीयति, किलेसे वा मारेन्तो गच्छतीति मग्गोति बुद्धवंसदेसना वुच्चति, तं निब्बानस्स मग्गभूतं बुद्धवंसदेसनम्। सक्कच्चन्ति सक्कच्चं चित्तीकत्वा, ओहितसोता हुत्वाति अत्थो। पटिपज्जथाति अधितिट्ठथ, सुणाथाति अत्थो। अथ वा पीतिपामोज्जजननं सोकसल्लविनोदनं सब्बसम्पत्तिपटिलाभहेतुभूतं इमं बुद्धवंसदेसनं सुत्वा इदानि मदनिम्मदनादिगुणविसेसावहं सब्बदुक्खक्खयं बुद्धभावमग्गं पटिपज्जथाति सब्बेसं देवमनुस्सानं बुद्धत्तं पणिधाय उस्साहं जनेति। सेसमेत्थ उत्तानमेवाति।&lt;br&gt;&#xA;इति मधुरत्थविलासिनिया बुद्धवंस-अट्ठकथाय&lt;br&gt;&#xA;रतनचङ्कमनकण्डवण्णना निट्ठिता।&lt;br&gt;&#xA;निट्ठिता च सब्बाकारेन अब्भन्तरनिदानस्सत्थवण्णना।&lt;/p&gt;</description>
    </item>
    <item>
      <title>०२. सुमेधपत्थनाकथावण्णना</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/02_sumedhapatthanAkathAvaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/02_sumedhapatthanAkathAvaNNanA/</guid>
      <description>&lt;p&gt;२. सुमेधपत्थनाकथावण्णना&lt;br&gt;&#xA;इदानि –&lt;br&gt;&#xA;१-२.&lt;br&gt;&#xA;‘‘कप्पे च सतसहस्से, चतुरो च असङ्खिये।&lt;br&gt;&#xA;अमरं नाम नगरं, दस्सनेय्यं मनोरम’’न्ति॥ –&lt;br&gt;&#xA;आदिनयप्पवत्ताय बुद्धवंसवण्णनाय ओकासो अनुप्पत्तो। सा पनेसा बुद्धवंसवण्णना यस्मा सुत्तनिक्खेपं विचारेत्वा वुच्चमाना पाकटा होति, तस्मा सुत्तनिक्खेपविचारणा ताव वेदितब्बा। चत्तारो हि सुत्तनिक्खेपा अत्तज्झासयो परज्झासयो पुच्छावसिको अट्ठुप्पत्तिकोति। तत्थ यानि सुत्तानि भगवा परेहि अनज्झिट्ठो केवलं अत्तनो अज्झासयेन कथेसि। सेय्यथिदं – आकङ्खेय्यसुत्तं (म॰ नि॰ १.६४ आदयो) वत्थसुत्तन्ति (म॰ नि॰ १.७० आदयो) एवमादीनि, तेसं अत्तज्झासयो निक्खेपो।&lt;br&gt;&#xA;यानि वा पन ‘‘परिपक्का खो राहुलस्स विमुत्तिपरिपाचनीया धम्मा, यंनूनाहं राहुलं उत्तरिं आसवानं खये विनेय्य’’न्ति (सं॰ नि॰ ४.१२१) एवं परेसं अज्झासयं खन्तिं मनं बुज्झनकभावञ्च ओलोकेत्वा परज्झासयवसेन कथितानि। सेय्यथिदं – राहुलोवादसुत्तं धम्मचक्कप्पवत्तनसुत्तन्ति (सं॰ नि॰ ५.१०८१; महाव॰ १३ आदयो; पटि॰ म॰ २.३०) एवमादीनि, तेसं परज्झासयो निक्खेपो।&lt;br&gt;&#xA;भगवन्तं उपसङ्कमित्वा ते ते देवमनुस्सा पञ्हं पुच्छन्ति। एवं पुट्ठेन पन भगवता यानि कथितानि देवतासंयुत्त (सं॰ नि॰ १.१ आदयो) बोज्झङ्गसंयुत्तादीनि (सं॰ नि॰ ५.१८२ आदयो) तेसं पुच्छावसिको निक्खेपो।&lt;br&gt;&#xA;यानि वा पन उप्पन्नं कारणं पटिच्च देसितानि धम्मदायाद- (म॰ नि॰ १.२९ आदयो) पुत्तमंसूपमादीनि (सं॰ नि॰ २.६३), तेसं अट्ठुप्पत्तिको निक्खेपो। एवमेतेसु चतूसु सुत्तनिक्खेपेसु इमस्स बुद्धवंसस्स पुच्छावसिको निक्खेपो। पुच्छावसेन हि भगवता अयं निक्खित्तो। कस्स पुच्छावसेन? आयस्मतो सारिपुत्तत्थेरस्स। वुत्तञ्हेतं अस्मिं निदानस्मिं एव –&lt;br&gt;&#xA;‘‘सारिपुत्तो महापञ्ञो, समाधिज्झानकोविदो।&lt;br&gt;&#xA;पञ्ञाय पारमिप्पत्तो, पुच्छति लोकनायकम्।&lt;br&gt;&#xA;कीदिसो ते महावीर, अभिनीहारो नरुत्तमा’’ति॥ (बु॰ वं॰ १.७४-७५) –&lt;br&gt;&#xA;आदि। तेनेसा बुद्धवंसदेसना पुच्छावसिकाति वेदितब्बा।&lt;br&gt;&#xA;तत्थ कप्पे च सतसहस्सेति एत्थ कप्प-सद्दो पनायं अभिसद्दहनवोहारकालपञ्ञत्तिछेदनविकप्पनलेससमन्तभावआयुकप्पमहाकप्पादीसु दिस्सति। तथा हि ‘‘ओकप्पनीयमेतं भोतो गोतमस्स। यथा तं अरहतो सम्मासम्बुद्धस्सा’’तिआदीसु (म॰ नि॰ १.३८७) अभिसद्दहने दिस्सति। ‘‘अनुजानामि, भिक्खवे, पञ्चहि समणकप्पेहि फलं परिभुञ्जितु’’न्ति एवमादीसु (चूळव॰ २५०) वोहारे। ‘‘येन सुदं निच्चकप्पं विहरामी’’तिआदीसु (म॰ नि॰ १.३८७) काले। ‘‘इच्चायस्मा कप्पो’’ति (सु॰ नि॰ १०९८; चूळनि॰ कप्पमाणवपुच्छा ११७; कप्पमाणवपुच्छानिद्देस ६१) च, ‘‘निग्रोधकप्पो इति तस्स नामं, तया कतं भगवा ब्राह्मणस्सा’’ति च एवमादीसु (सु॰ नि॰ ३४६) पञ्ञत्तियम्। ‘‘अलङ्कतो कप्पितकेसमस्सू’’ति एवमादीसु (जा॰ २.२२.१३६८) छेदने। ‘‘कप्पति द्वङ्गुलकप्पो’’तिआदीसु (चूळव॰ ४४६) विकप्पे। ‘‘अत्थि कप्पो निपज्जितु’’न्तिआदीसु (अ॰ नि॰ ८.८०) लेसे। ‘‘केवलकप्पं जेतवनं ओभासेत्वा’’तिआदीसु समन्तभावे। ‘‘तिट्ठतु, भन्ते, भगवा कप्पं, तिट्ठतु सुगतो कप्प’’न्ति (दी॰ नि॰ २.१७८; उदा॰ ५१) एत्थ आयुकप्पे। ‘‘कीव दीघो नु खो, भन्ते, कप्पो’’ति (सं॰ नि॰ २.१२८-१२९) एत्थ महाकप्पे। आदिसद्देन ‘‘सत्थुकप्पेन वत किर, भो, मयं सावकेन सद्धिं मन्तयमाना न जानिम्हा’’ति (म॰ नि॰ १.२६०) एत्थ पटिभागे। ‘‘कप्पो नट्ठो होति। कप्पकतोकासो जिण्णो होती’’ति (पाचि॰ ३७१) एत्थ विनयकप्पे। इध पन महाकप्पे दट्ठब्बो। तस्मा कप्पे च सतसहस्सेति महाकप्पानं सतसहस्सानन्ति अत्थो (दी॰ नि॰ अट्ठ॰ १.२९; ३.२७५; सं॰ नि॰ अट्ठ॰ १.१.१; अ॰ नि॰ अट्ठ॰ २.३.१२८; खु॰ पा॰ अट्ठ॰ ५.मङ्गलसुत्त, एवमिच्चादिपाठवण्णना; सु॰ नि॰ अट्ठ॰ २.मङ्गलसुत्तवण्णना; चरिया॰ अट्ठ॰ निदानकथा.१; चूळनि॰ अट्ठ॰ खग्गविसाणसुत्तनिद्देसवण्णना)। चतुरो च असङ्खियेति ‘‘चतुन्नं असङ्ख्येय्यानं मत्थके’’ति वचनसेसो दट्ठब्बो। कप्पसतसहस्साधिकानं चतुन्नं असङ्ख्येय्यानं मत्थकेति अत्थो। अमरं नाम नगरन्ति ‘‘अमर’’न्ति च ‘‘अमरवती’’ति च लद्धनामं नगरं अहोसि। केचि पनेत्थ अञ्ञेनापि पकारेन वण्णयन्ति, किं तेहि, नाममत्तं पनेतं तस्स नगरस्स। दस्सनेय्यन्ति सुविभत्तविचित्र-चच्चरद्वार-चतुक्कसिङ्घाटिक-पाकार-परिक्खेपपासाद- हम्मिय-भवन-समलङ्कतत्ता दस्सनीयम्। मनोरमन्ति समसुचिपरमरमणीयभूमिभागत्ता छायूदकसम्पन्नत्ता सुलभाहारत्ता सब्बोपकरणयुत्तत्ता च समिद्धत्ता देवमनुस्सादीनं मनो रमयतीति मनोरमम्।&lt;br&gt;&#xA;दसहि सद्देहि अविवित्तन्ति हत्थिसद्देन अस्ससद्देन रथसद्देन भेरिसद्देन सङ्खसद्देन मुदिङ्गसद्देन वीणासद्देन गीतसद्देन सम्मताळसद्देन ‘‘भुञ्जथ पिवथ खादथा’’ति दसमेन सद्देनाति; इमेहि दसहि सद्देहि अविवित्तं अहोसि, सब्बकालं अनुपमुस्सवसमज्जनाटका कीळन्तीति अत्थो। अन्नपानसमायुतन्ति अन्नेन चतुब्बिधेनाहारेन च पानेन च सुट्ठु आयुतं अन्नपानसमायुतं, इमिना सुभिक्खता दस्सिता, बहुअन्नपानसमायुतन्ति अत्थो।&lt;br&gt;&#xA;इदानि ते दस सद्दे वत्थुतो दस्सनत्थं –&lt;br&gt;&#xA;‘‘हत्थिसद्दं अस्ससद्दं, भेरिसङ्खरथानि च।&lt;br&gt;&#xA;खादथ पिवथ चेव, अन्नपानेन घोसित’’न्ति॥ – वुत्तम्।&lt;br&gt;&#xA;तत्थ हत्थिसद्दन्ति हत्थीनं कोञ्चनादसद्देन, करणत्थे उपयोगवचनं दट्ठब्बम्। एस नयो सेसपदेसुपि। भेरिसङ्खरथानि चाति भेरिसद्देन च सङ्खसद्देन च रथसद्देन चाति अत्थो। लिङ्गविपरियासेन वुत्तं, ‘खादथ पिवथा’ति एवमादिनयप्पवत्तेन अन्नपानपटिसंयुत्तेन घोसितं अभिनादितन्ति अत्थो। एत्थाह – तेसं पन सद्दानं एकदेसोव दस्सितो, न सकलोति? न एकदेसो सकलो दसविधो दस्सितोव। कथं? भेरिसद्देन मुदिङ्गसद्दो सङ्गहितो, सङ्खसद्देन वीणागीतसम्मताळसद्दा सङ्गहिताति दसेव दस्सिता।&lt;br&gt;&#xA;एवं एकेन परियायेन नगरसम्पत्तिं वण्णेत्वा पुन तमेव दस्सेतुं –&lt;br&gt;&#xA;३.&lt;br&gt;&#xA;‘‘नगरं सब्बङ्गसम्पन्नं, सब्बकम्ममुपागतं, सत्तरतनसम्पन्नं, नानाजनसमाकुलम्।&lt;br&gt;&#xA;समिद्धं देवनगरंव, आवासं पुञ्ञकम्मिन’’न्ति॥ – वुत्तम्।&lt;br&gt;&#xA;तत्थ सब्बङ्गसम्पन्नन्ति पाकारगोपुरट्टालकादिसब्बनगरावयवसम्पन्नं, परिपुण्णसब्बवित्तूपकरणधनधञ्ञतिणकट्ठोदकन्ति वा अत्थो। सब्बकम्ममुपागतन्ति सब्बकम्मन्तेन उपगतं, समुपगतसब्बकम्मन्तन्ति अत्थो। सत्तरतनसम्पन्नन्ति परिपुण्णमुत्तादिसत्तरतनं, चक्कवत्तिनिवासभूमितो वा हत्थिरतनादीहि सत्तरतनेहि सम्पन्नम्। नानाजनसमाकुलन्ति नानाविधदेसभासेहि जनेहि समाकुलम्। समिद्धन्ति मनुस्सोपभोगसब्बोपकरणेहि समिद्धं फीतम्। देवनगरं वाति देवनगरं विय आलकमन्दा विय अमरवती समिद्धन्ति वुत्तं होति। आवासं पुञ्ञकम्मिनन्ति आवसन्ति एत्थ पुञ्ञकम्मिनो जनाति आवासो। ‘‘आवासो’’ति वत्तब्बे ‘‘आवास’’न्ति लिङ्गभेदं कत्वा वुत्तन्ति वेदितब्बम्। पञ्ञायति तेनाति पुञ्ञं, कुलरूपमहाभोगिस्सरियवसेन पञ्ञायतीति अत्थो। पुनातीति वा पुञ्ञम्। सब्बकुसलमलरजापवाहकत्ता पुञ्ञं कम्मं येसं अत्थि ते पुञ्ञकम्मिनो, तेसं पुञ्ञकम्मिनं आवासभूतन्ति अत्थो।&lt;br&gt;&#xA;तत्थ सुमेधो नाम ब्राह्मणो पटिवसति उभतो सुजातो मातितो च पितितो च, संसुद्धगहणिको याव सत्तमा कुलपरिवट्टा अक्खित्तो अनुपकुट्ठो जातिवादेन, अभिरूपो दस्सनीयो पासादिको परमाय वण्णपोक्खरताय समन्नागतो, सो तिण्णं वेदानं पारगू अहोसि सनिघण्डुकेटुभानं साक्खरप्पभेदानं इतिहासपञ्चमानं पदको वेय्याकरणो अनवयो लोकायतमहापुरिसलक्खणेसु। तस्स पन दहरकालेयेव मातापितरो कालमकंसु। अथस्स रासिवड्ढको अमच्चो आयपोत्थकं आहरित्वा सुवण्णरजतमणिमुत्तादिविविधरतनभरिते गब्भे विवरित्वा – ‘‘एत्थकं ते, कुमार, मातु सन्तकं, एत्थकं पितु सन्तकं, एत्थकं अय्यकपय्यकान’’न्ति याव सत्तमा कुलपरिवट्टा धनं आचिक्खित्वा – ‘‘एतं पटिपज्जाही’’ति निय्यातेसि। सो ‘‘साधू’’ति सम्पटिच्छित्वा पुञ्ञानि करोन्तो अगारं अज्झावसि। तेन वुत्तं –&lt;br&gt;&#xA;४.&lt;br&gt;&#xA;‘‘नगरे अमरवतिया, सुमेधो नाम ब्राह्मणो।&lt;br&gt;&#xA;अनेककोटिसन्निचयो, पहूतधनधञ्ञवा॥&lt;br&gt;&#xA;५.&lt;br&gt;&#xA;‘‘अज्झायको मन्तधरो, तिण्णं वेदान पारगू।&lt;br&gt;&#xA;लक्खणे इतिहासे च, सधम्मे पारमिं गतो’’ति॥&lt;br&gt;&#xA;तत्थ नगरे अमरवतियाति अमरवतीसङ्खाते नगरे। सुमेधो नामाति एत्थ ‘‘मेधा’’ति पञ्ञा वुच्चति। सा तस्स सुन्दरा पसत्थाति सुमेधोति पञ्ञायित्थ। ब्राह्मणोति ब्रह्मं अणति सिक्खतीति ब्राह्मणो, मन्ते सज्झायतीति अत्थो । अक्खरचिन्तका पन ‘‘ब्रह्मुनो अपच्चं ब्राह्मणो’’ति वदन्ति। अरिया पन बाहितपापत्ता ब्राह्मणाति। अनेककोटिसन्निचयोति कोटीनं सन्निचयो कोटिसन्निचयो, अनेको कोटिसन्निचयो यस्स सोयं अनेककोटिसन्निचयो, अनेककोटि धनसन्निचयोति अत्थो। पहूतधनधञ्ञवाति बहुलधनधञ्ञवा। पुरिमं भूमिगतगब्भगतधनधञ्ञवसेन वुत्तं, इदं निच्चपरिभोगूपगतधनधञ्ञवसेन वुत्तन्ति वेदितब्बम्।&lt;br&gt;&#xA;अज्झायकोति न झायतीति अज्झायको, झानभावनारहितोति अत्थो। वुत्तञ्हेतं – ‘‘न दानिमे झायन्तीति। न दानिमे झायन्तीति खो, वासेट्ठ, ‘अज्झायका अज्झायका’ त्वेव ततियं अक्खरं उपनिब्बत्त’’न्ति (दी॰ नि॰ ३.१३२) एवं पठमकप्पिककाले झानविरहितानं ब्राह्मणानं गरहवचनं उप्पन्नम्। इदानि मन्तं झायतीति अज्झायको, मन्ते परिवत्तेतीति इमिना अत्थेन पसंसवचनं कत्वा वोहरन्ति। मन्ते धारेतीति मन्तधरो। तिण्णं वेदानन्ति इरुवेदयजुवेदसामवेदानं तिण्णं वेदानम्। अयं पन वेद-सद्दो ञाणसोमनस्सगन्थेसु दिस्सति। तथा हेस – ‘‘यं ब्राह्मणं वेदगुमाभिजञ्ञा, अकिञ्चनं कामभवे असत्त’’न्तिआदीसु (सु॰ नि॰ १०६५) ञाणे दिस्सति। ‘‘ये वेदजाता विचरन्ति लोके’’तिआदीसु (अ॰ नि॰ ४.५७) सोमनस्से। ‘‘तिण्णं वेदानं पारगू सनिघण्डुकेटुभान’’न्तिआदीसु (दी॰ नि॰ १.२५६) गन्थे। इधापि गन्थे (म॰ नि॰ अट्ठ॰ १.७५)। पारगूति तिण्णं वेदानं ओट्ठपहतकरणमत्तेन पारं गतोति पारगू। लक्खणेति इत्थिलक्खणपुरिसलक्खणमहापुरिसलक्खणादिके लक्खणे। इतिहासेति इतिह आस, इतिह आसाति ईदिसवचनपटिसंयुत्ते पुराणसङ्खाते गन्थविसेसे। सधम्मेति ब्राह्मणानं सके धम्मे, सके आचरियके वा। पारमिं गतोति पारं गतो, दिसापामोक्खो आचरियो अहोसीति अत्थो।&lt;br&gt;&#xA;अथेकदिवसं सो दसगुणगणाराधितपण्डितो सुमेधपण्डितो उपरिपासादवरतले रहोगतो हुत्वा पल्लङ्कं आभुजित्वा निसिन्नो चिन्तेसि – ‘‘पुनब्भवे पटिसन्धिग्गहणं नाम दुक्खं, तथा निब्बत्तनिब्बत्तट्ठाने सरीरभेदनं, अहञ्च जातिधम्मो, जराधम्मो, ब्याधिधम्मो, मरणधम्मो, एवंभूतेन मया अजातिं अजरं अब्याधिं अमरणं सुखं सिवं निब्बानं परियेसितुं वट्टति, अवस्सं भवचारकतो मुच्चित्वा निब्बानगामिना एकेन मग्गेन भवितब्ब’’न्ति। तेन वुत्तं –&lt;br&gt;&#xA;६.&lt;br&gt;&#xA;‘‘रहोगतो निसीदित्वा, एवं चिन्तेसहं तदा।&lt;br&gt;&#xA;दुक्खो पुनब्भवो नाम, सरीरस्स च भेदनं॥&lt;br&gt;&#xA;७.&lt;br&gt;&#xA;‘‘जातिधम्मो जराधम्मो, ब्याधिधम्मो सहं तदा।&lt;br&gt;&#xA;अजरं अमरं खेमं, परियेसिस्सामि निब्बुतिं॥&lt;br&gt;&#xA;८.&lt;br&gt;&#xA;‘‘यंनूनिमं पूतिकायं, नानाकुणपपूरितम्।&lt;br&gt;&#xA;छड्डयित्वान गच्छेय्यं, अनपेक्खो अनत्थिको॥&lt;br&gt;&#xA;९.&lt;br&gt;&#xA;‘‘अत्थि हेहिति सो मग्गो, न सो सक्का न हेतुये।&lt;br&gt;&#xA;परियेसिस्सामि तं मग्गं, भवतो परिमुत्तिया’’ति॥&lt;br&gt;&#xA;एत्थ पन गाथासम्बन्धञ्च अनुत्तानपदानमत्थञ्च वत्वाव गमिस्साम। तत्थ रहोगतोति रहसि गतो, रहसि ठाने निसिन्नो। एवं चिन्तेसहन्ति एवं चिन्तेसिं अहम्। एवन्ति इमिना चिन्तनाकारं दस्सेति। तदाति तस्मिं सुमेधपण्डितकाले। ‘‘एवं चिन्तेसह’’न्ति भगवा इमिना अत्तना सद्धिं सुमेधपण्डितं एकत्तं करोति। तस्मा तदा सो सुमेधो अहमेवाति पकासेन्तो ‘‘एवं चिन्तेसहं तदा’’ति भगवा उत्तमपुरिसवसेनाह। जातिधम्मोति जातिसभावो। एस नयो सेसपदेसुपि। निब्बुतिन्ति निब्बानम्।&lt;br&gt;&#xA;यंनूनाति परिवितक्कनत्थे निपातो, यदि पनाहन्ति अत्थो। पूतिकायन्ति पूतिभूतं कायम्। नानाकुणपपूरितन्ति मुत्त-करीस-पुब्बलोहित-पित्त-सेम्ह-खेळसिङ्घाणिकादिअनेककुणपपूरितम्। अनपेक्खोति अनालयो। अत्थीति अवस्सं उपलब्भति। हेहितीति भविस्सति, परिवितक्कनवचनमिदम्। न सो सक्का न हेतुयेति तेन मग्गेन न सक्का न भवितुम्। सो पन मग्गो हेतुयेति हेतुभावाय न न होति, हेतुयेवाति अत्थो। भवतो परिमुत्तियाति भवबन्धनविमुत्तियाति अत्थो।&lt;br&gt;&#xA;इदानि अत्तना परिवितक्कितमत्थं सम्पादयितुं ‘‘यथापी’’ति आदिमाह। यथा हि लोके दुक्खस्स पटिपक्खभूतं सुखं नाम अत्थि, एवं भवे सति तप्पटिपक्खेन विभवेनापि भवितब्बं , यथा च उण्हे सति तस्स वूपसमभूतं सीतलम्पि अत्थि, एवं रागादिअग्गीनं वूपसमेन निब्बानेन भवितब्बम्। यथा च पापस्स लामकस्स धम्मस्स पटिपक्खभूतो कल्याणो अनवज्जधम्मोपि अत्थियेव, एवमेव पापिकाय जातिया सति सब्बजातिखेपनतो अजातिसङ्खातेन निब्बानेनापि भवितब्बमेवाति। तेन वुत्तं –&lt;br&gt;&#xA;१०.&lt;br&gt;&#xA;‘‘यथापि दुक्खे विज्जन्ते, सुखं नामपि विज्जति।&lt;br&gt;&#xA;एवं भवे विज्जमाने, विभवोपिच्छितब्बको॥&lt;br&gt;&#xA;११.&lt;br&gt;&#xA;‘‘यथापि उण्हे विज्जन्ते, अपरं विज्जति सीतलम्।&lt;br&gt;&#xA;एवं तिविधग्गि विज्जन्ते, निब्बानं इच्छितब्बकं॥&lt;br&gt;&#xA;१२.&lt;br&gt;&#xA;‘‘यथापि पापे विज्जन्ते, कल्याणमपि विज्जति।&lt;br&gt;&#xA;एवमेव जाति विज्जन्ते, अजातिपिच्छितब्बक’’न्ति॥&lt;br&gt;&#xA;तत्थ यथापीति ओपम्मत्थे निपातो। सुखन्ति कायिकचेतसिकसुखं, सुट्ठु दुक्खं खणतीति सुखम्। भवेति जनने। विभवोति अजननं, जनने विज्जमाने अजननधम्मोपि इच्छितब्बो। तिविधग्गि विज्जन्तेति तिविधे रागादिके अग्गिम्हि विज्जमानेति अत्थो। निब्बानन्ति तस्स तिविधस्स रागादिअग्गिस्स निब्बापनं उपसमनं निब्बानञ्च इच्छितब्बम्। पापेति अकुसले लामके। कल्याणमपीति कुसलमपि। एवमेवाति एवमेवम्। जाति विज्जन्तेति जातिया विज्जमानायाति अत्थो। लिङ्गभेदञ्च विभत्तिलोपञ्च कत्वा वुत्तम्। अजातिपीति जातिखेपनं अजातिनिब्बानम्पि इच्छितब्बम्।&lt;br&gt;&#xA;अथाहं परम्पि चिन्तेसिं – ‘‘यथा नाम गूथरासिम्हि निमुग्गेन पुरिसेन दूरतोव कमलकुवलयपुण्डरीकसण्डमण्डितं विमलसलिलं तळाकं दिस्वा – ‘कतरेन नु खो मग्गेन तत्थ गन्तब्ब’न्ति तळाकं गवेसितुं युत्तम्। यं तस्स अगवेसनं, न सो तस्स तळाकस्स दोसो, तस्स पुरिसस्सेव दोसो। एवमेव किलेसमलधोवने अमतमहातळाके विज्जमाने यं तस्स अगवेसनं, न सो अमतसङ्खातस्स निब्बानमहातळाकस्स दोसो, पुरिसस्सेव दोसो। यथा पन चोरेहि संपरिवारितो पुरिसो पलायनमग्गे विज्जमानेपि सचे सो न पलायति, न सो तस्स मग्गस्स दोसो, तस्स पुरिसस्सेव दोसो। एवमेव किलेसचोरेहि परिवारेत्वा गहितस्स पुरिसस्स विज्जमानेयेव निब्बानमहानगरगामिम्हि सिवे महामग्गे तस्स मग्गस्स अगवेसनं नाम न मग्गस्स दोसो, पुरिसस्सेव दोसो। यथा ब्याधिपीळितो पुरिसो विज्जमाने ब्याधितिकिच्छके वेज्जे सचे तं वेज्जं गवेसित्वा तं ब्याधिं न तिकिच्छापेति, न सो वेज्जस्स दोसो, तस्स पुरिसस्सेव दोसो। एवमेव पन यो किलेसब्याधिपरिपीळितो किलेसवूपसममग्गकोविदं विज्जमानमेव आचरियं न गवेसति, तस्सेव दोसो, न किलेसब्याधिविनायकस्स आचरियस्स दोसो’’ति। तेन वुत्तं –&lt;br&gt;&#xA;१३.&lt;br&gt;&#xA;‘‘यथा गूथगतो पुरिसो, तळाकं दिस्वान पूरितम्।&lt;br&gt;&#xA;न गवेसति तं तळाकं, न दोसो तळाकस्स सो॥&lt;br&gt;&#xA;१४.&lt;br&gt;&#xA;‘‘एवं किलेसमलधोवं, विज्जन्ते अमतन्तळे।&lt;br&gt;&#xA;न गवेसति तं तळाकं, न दोसो अमतन्तळे॥&lt;br&gt;&#xA;१५.&lt;br&gt;&#xA;‘‘यथा अरीहि परिरुद्धो, विज्जन्ते गमनम्पथे।&lt;br&gt;&#xA;न पलायति सो पुरिसो, न दोसो अञ्जसस्स सो॥&lt;br&gt;&#xA;१६.&lt;br&gt;&#xA;‘‘एवं किलेसपरिरुद्धो, विज्जमाने सिवे पथे।&lt;br&gt;&#xA;न गवेसति तं मग्गं, न दोसो सिवमञ्जसे॥&lt;br&gt;&#xA;१७.&lt;br&gt;&#xA;‘‘यथापि ब्याधितो पुरिसो, विज्जमाने तिकिच्छके।&lt;br&gt;&#xA;न तिकिच्छापेति तं ब्याधिं, न दोसो सो तिकिच्छके॥&lt;br&gt;&#xA;१८.&lt;br&gt;&#xA;‘‘एवं किलेसब्याधीहि, दुक्खितो पतिपीळितो।&lt;br&gt;&#xA;न गवेसति तं आचरियं, न दोसो सो विनायके’’ति॥&lt;br&gt;&#xA;तत्थ गूथगतोति गूथकूपगतो, गूथेन गतो मक्खितो वा। किलेसमलधोवन्ति किलेसमलसोधने, भुम्मत्थे पच्चत्तवचनम्। अमतन्तळेति अमतसङ्खातस्स तळाकस्स, सामिअत्थे भुम्मवचनं दट्ठब्बं, अनुस्सरं पक्खिपित्वा वुत्तम्। अरीहीति पच्चत्थिकेहि। परिरुद्धोति समन्ततो निरुद्धो। गमनम्पथेति गमनपथे। छन्दाविनासत्थं अनुस्सरागमनं कत्वा वुत्तम्। न पलायतीति यदि न पलायेय्य। सो पुरिसोति सो चोरेहि परिरुद्धो पुरिसो। अञ्जसस्साति मग्गस्स। मग्गस्स हि –&lt;br&gt;&#xA;‘‘मग्गो पन्थो पथो पज्जो, अञ्जसं वटुमायनम्।&lt;br&gt;&#xA;नावा उत्तरसेतु च, कुल्लो च भिसि सङ्कमो’’ति॥ (चूळनि॰ पारायनत्थुतिगाथानिद्देस १०१) –&lt;br&gt;&#xA;बहूनि नामानि। स्वायमिध अञ्जसनामेन वुत्तो। सिवेति सब्बुपद्दवाभावतो सिवे। सिवमञ्जसेति सिवस्स अञ्जसस्साति अत्थो। तिकिच्छकेति वेज्जे। न तिकिच्छापेतीति न तिकिच्छापेय्य। न दोसो सो तिकिच्छकेति तिकिच्छकस्स दोसो नत्थि, ब्याधितस्सेव दोसोति अत्थो। दुक्खितोति सञ्जातकायिकचेतसिकदुक्खो। आचरियन्ति मोक्खमग्गाचरियम्। विनायकेति आचरियस्स।&lt;br&gt;&#xA;एवं पनाहं चिन्तेत्वा उत्तरिम्पि एवं चिन्तेसिं – ‘‘यथापि मण्डनकजातिको पुरिसो कण्ठे आसत्तं कुणपं छड्डेत्वा सुखी गच्छेय्य, एवं मयापि इमं पूतिकायं छड्डेत्वा अनपेक्खेन निब्बानमहानगरं पविसितब्बम्। यथा च नरनारियो उक्कारभूमियं उच्चारपस्सावं कत्वा न तं उच्छङ्गेन वा आदाय दसन्ते वा वेठेत्वा आदाय गच्छन्ति, अथ खो जिगुच्छमाना ओलोकेतुम्पि अनिच्छन्ता अनपेक्खा छड्डेत्वा गच्छन्ति, एवं मयापि इमं पूतिकायं अनपेक्खेन छड्डेत्वा अमतं निब्बाननगरं पविसितुं वट्टति। यथा च नाविका नाम जज्जरं नावं उदकगाहिनिं छड्डेत्वा अनपेक्खाव गच्छन्ति, एवमहम्पि इमं नवहि वणमुखेहि पग्घरन्तं कायं छड्डेत्वा अनपेक्खो निब्बानमहानगरं पविसिस्सामि । यथा च कोचि पुरिसो मुत्तामणिवेळुरियादीनि नानाविधानि रतनानि आदाय चोरेहि सद्धिं मग्गं गच्छन्तो अत्तनो रतनविनासभयेन ते चोरे छड्डेत्वा खेमं मग्गं गण्हाति, एवमयम्पि पूतिकायो रतनविलोपकचोरसदिसो। सचाहं एत्थ तण्हं करिस्सामि, अरियमग्गकुसलधम्मरतनानि मे नस्सिस्सन्ति, तस्मा मया इमं महाचोरसदिसं करजकायं छड्डेत्वा निब्बानमहानगरं पविसितुं वट्टती’’ति। तेन वुत्तं –&lt;br&gt;&#xA;१९.&lt;br&gt;&#xA;‘‘यथापि कुणपं पुरिसो, कण्ठे बद्धं जिगुच्छिय।&lt;br&gt;&#xA;मोचयित्वान गच्छेय्य, सुखी सेरी सयंवसी॥&lt;br&gt;&#xA;२०.&lt;br&gt;&#xA;‘‘तथेविमं पूतिकायं, नानाकुणपसञ्चयम्।&lt;br&gt;&#xA;छड्डयित्वान गच्छेय्यं, अनपेक्खो अनत्थिको॥&lt;br&gt;&#xA;२१.&lt;br&gt;&#xA;‘‘यथा उच्चारट्ठानम्हि, करीसं नरनारियो।&lt;br&gt;&#xA;छड्डयित्वान गच्छन्ति, अनपेक्खा अनत्थिका॥&lt;br&gt;&#xA;२२.&lt;br&gt;&#xA;‘‘एवमेवाहं इमं कायं, नानाकुणपपूरितम्।&lt;br&gt;&#xA;छड्डयित्वान गच्छिस्सं, वच्चं कत्वा यथा कुटिं॥&lt;br&gt;&#xA;२३.&lt;br&gt;&#xA;‘‘यथापि जज्जरं नावं, पलुग्गं उदगाहिनिम्।&lt;br&gt;&#xA;सामी छड्डेत्वा गच्छन्ति, अनपेक्खा अनत्थिका॥&lt;br&gt;&#xA;२४.&lt;br&gt;&#xA;‘‘एवमेवाहं इमं कायं, नवच्छिद्दं धुवस्सवम्।&lt;br&gt;&#xA;छड्डयित्वान गच्छिस्सं, जिण्णनावंव सामिका॥&lt;br&gt;&#xA;२५.&lt;br&gt;&#xA;‘‘यथापि पुरिसो चोरेहि, गच्छन्तो भण्डमादिय।&lt;br&gt;&#xA;भण्डच्छेदभयं दिस्वा, छड्डयित्वान गच्छति॥&lt;br&gt;&#xA;२६.&lt;br&gt;&#xA;‘‘एवमेव इमं कायो, महाचोरसमो विय।&lt;br&gt;&#xA;पहायिमं गमिस्सामि, कुसलच्छेदनाभया’’ति॥&lt;br&gt;&#xA;तत्थ यथापि कुणपं पुरिसोति यथापि दहरो युवा मण्डनकजातिको पुरिसो अहिकुणपेन वा कुक्कुरकुणपेन वा मनुस्सकुणपेन वा कण्ठे आसत्तेन अट्टीयित्वा हरायित्वा जिगुच्छित्वा तं कुणपं मोचेत्वा गच्छेय्य। सुखीति सुखितो। सेरीति यथिच्छकविहारी। नानाकुणपसञ्चयन्ति अनेकविधकुणपरासिभूतं ‘‘नानाकुणपपूरित’’न्तिपि पाठो।&lt;br&gt;&#xA;उच्चारट्ठानम्हीति उच्चारेन्ति वच्चं करोन्ति एत्थाति उच्चारो, उच्चारो च सो ठानं चेति उच्चारट्ठानम्। अथ वा उस्सासिय्यतीति उस्सासो, वच्चस्सेतं नामं, तस्स ठानं उस्सासट्ठानं, तस्मिं उस्सासट्ठानम्हि, उक्कारट्ठानेति अत्थो। वच्चं कत्वा यथा कुटिन्ति वच्चं कत्वा कुटिं नरनारियो वियाति अत्थो।&lt;br&gt;&#xA;जज्जरन्ति जिण्णम्। पलुग्गन्ति पलुज्जन्तिं, विकिरन्तिन्ति अत्थो। उदगाहिनिन्ति उदकगाहिनिम्। सामीति नावासामिका। नवच्छिद्दन्ति चक्खुसोतादीहि नवहि वणमुखेहि छिद्दावच्छिद्देहि युत्तत्ता नवच्छिद्दम्। धुवस्सवन्ति धुवनिस्सन्दं, निच्चं पग्घरणासुचिन्ति अत्थो।&lt;br&gt;&#xA;भण्डमादियाति यंकिञ्चि रतनादिकं भण्डं आदिय। भण्डच्छेदभयं दिस्वाति भण्डस्स अच्छिन्दनेन भयं दिस्वाति अत्थो। एवमेवाति सो भण्डमादाय गच्छन्तो पुरिसो विय। अयं कायोति अयं पन कुच्छितानं परमजेगुच्छानं आयोति कायो। आयोति उपत्तिट्ठानम्। आयन्ति ततोति आयो, कुच्छिता केसादयो। इति कुच्छितानं केसादीनं आयोति कायो। महाचोरसमो वियाति चक्खुआदीहि रूपादीसु पियरूपेसु सारज्जनादिवसेन पाणातिपातादिन्नादानादिचोरो हुत्वा सब्बकुसलं विलुम्पतीति महाचोरसमो। तस्मा यथा सो रतनभण्डमादाय चोरेहि सद्धिं गच्छन्तो पुरिसो ते चोरे पहाय गच्छति, एवमेवाहम्पि इमं महाचोरसमं कायं पहाय अत्तनो सोत्थिभावकरं मग्गं गवेसितुं गमिस्सामीति अत्थसम्बन्धो वेदितब्बो। कुसलच्छेदनाभयाति कुसलधम्मविलोपनभयेनाति अत्थो।&lt;br&gt;&#xA;अथेवं सुमेधपण्डितो नानाविधाहि उपमाहि नेक्खम्मकारणं चिन्तेत्वा पुनपि चिन्तेसि – ‘‘इमं महाधनरासिं संहरित्वा मय्हं पितुपितामहादयो परलोकं गच्छन्ता एककहापणम्पि गहेत्वा न गता, मया पन गहेत्वा गमनकारणं कातुं वट्टती’’ति गन्त्वा रञ्ञो आरोचेसि – ‘‘अहं, महाराज, जातिजरादीहि उपद्दुतहदयो अगारस्मा अनगारियं पब्बजिस्सामि, मय्हं अनेककोटिसतसहस्सं धनं अत्थि, तं देवो पटिपज्जतू’’ति। राजा आह – ‘‘न मय्हं ते धनेन अत्थो, त्वंयेव यथिच्छकं करोही’’ति।&lt;br&gt;&#xA;सो च ‘‘साधु देवा’’ति नगरे भेरिं चरापेत्वा महाजनस्स दानं दत्वा वत्थुकामे च किलेसकामे च पहाय अमरवरनगरसदिसतो अमरनगरतो निक्खमित्वा एककोव नानामिगगणवन्ते हिमवन्ते धम्मिकं नाम पब्बतं निस्साय अस्समं कत्वा तत्थ पण्णसालं कत्वा पञ्चदोसविवज्जितं चङ्कमं मापेत्वा अट्ठगुणसमुपेतं अभिञ्ञाबलं समाहरितुं नवदोससमन्नागतं साटकं पजहित्वा द्वादसगुणमुपागतं वाकचीरं निवासेत्वा पब्बजि। एवं पन सो पब्बजितो अट्ठदोससमाकिण्णं पण्णसालं पहाय दसगुणसमन्नागतं रुक्खमूलं उपगन्त्वा सब्बधञ्ञविकतिं पहाय पवत्तफलभोजनो हुत्वा निसज्जट्ठानचङ्कमनवसेन पधानं पदहन्तो सत्ताहब्भन्तरेयेव अट्ठन्नं समापत्तीनं पञ्चन्नञ्च अभिञ्ञानं लाभी अहोसि। तेन वुत्तं –&lt;br&gt;&#xA;२७.&lt;br&gt;&#xA;‘‘एवाहं चिन्तयित्वान, नेककोटिसतं धनम्।&lt;br&gt;&#xA;नाथानाथानं दत्वान, हिमवन्तमुपागमिं॥&lt;br&gt;&#xA;२८.&lt;br&gt;&#xA;‘‘हिमवन्तस्साविदूरे, धम्मिको नाम पब्बतो।&lt;br&gt;&#xA;अस्समो सुकतो मय्हं, पण्णसाला सुमापिता॥&lt;br&gt;&#xA;२९.&lt;br&gt;&#xA;‘‘चङ्कमं तत्थ मापेसिं, पञ्चदोसविवज्जितम्।&lt;br&gt;&#xA;अट्ठगुणसमुपेतं, अभिञ्ञाबलमाहरिं॥&lt;br&gt;&#xA;३०.&lt;br&gt;&#xA;‘‘साटकं पजहिं तत्थ, नवदोसमुपागतम्।&lt;br&gt;&#xA;वाकचीरं निवासेसिं, द्वादसगुणमुपागतं॥&lt;br&gt;&#xA;३१.&lt;br&gt;&#xA;‘‘अट्ठदोससमाकिण्णं, पजहिं पण्णसालकम्।&lt;br&gt;&#xA;उपागमिं रुक्खमूलं, गुणे दसहुपागतं॥&lt;br&gt;&#xA;३२.&lt;br&gt;&#xA;‘‘वापितं रोपितं धञ्ञं, पजहिं निरवसेसतो।&lt;br&gt;&#xA;अनेकगुणसम्पन्नं, पवत्तफलमादियिं॥&lt;br&gt;&#xA;३३.&lt;br&gt;&#xA;‘‘तत्थप्पधानं पदहिं, निस्सज्जट्ठानचङ्कमे।&lt;br&gt;&#xA;अब्भन्तरम्हि सत्ताहे, अभिञ्ञाबलपापुणि’’न्ति॥&lt;br&gt;&#xA;तत्थ एवाहन्ति एवं अहं, हेट्ठा वुत्तप्पकारेन चिन्तेत्वाति अत्थो। नाथानाथानन्ति सनाथानमनाथानञ्च अड्ढानञ्चेव दलिद्दानञ्च ‘‘अत्थिका गण्हन्तू’’ति सह कोट्ठागारेहि दत्वाति अत्थो। हिमवन्तस्साविदूरेति हिमवन्तपब्बतराजस्स अविदूरे समीपे। धम्मिको नाम पब्बतोति एवंनामको पब्बतो। कस्मा पनायं धम्मिकोति? येभुय्येन पन बोधिसत्ता इसिपब्बज्जं पब्बजित्वा तं पब्बतं उपनिस्साय अभिञ्ञायो निब्बत्तेत्वा समणधम्मं अकंसु। तस्मा समणधम्मस्स निस्सयभूतत्ता ‘‘धम्मिको’’त्वेव पाकटो अहोसि। अस्समो सुकतो मय्हन्तिआदिना सुमेधपण्डितेन अस्समपण्णसाला चङ्कमा सहत्था मापिता विय वुत्ता, न च पन सहत्था मापिता, किन्तु सक्केन देवेन पेसिते विस्सकम्मुना देवपुत्तेन निम्मिता। भगवा पन तदा अत्तनो पुञ्ञानुभावेन निब्बत्तं तं सम्पदं सन्धाय – ‘‘सारिपुत्त, तस्मिं पब्बते –&lt;br&gt;&#xA;‘अस्समो सुकतो मय्हं, पण्णसाला सुमापिता।&lt;br&gt;&#xA;चङ्कमं तत्थ मापेसिं, पञ्चदोसविवज्जित’’’न्ति॥ – आदिमाह।&lt;br&gt;&#xA;तत्थ पण्णसालाति पण्णछदनसाला। तत्थाति तस्मिं अस्समपदे। पञ्चदोसविवज्जितन्ति पञ्चहि चङ्कमदोसेहि विवज्जितम्। कतमे पञ्च चङ्कमदोसा नाम? थद्धविसमता, अन्तोरुक्खता, गहनच्छन्नता, अतिसम्बाधता, अतिविसालताति इमेहि पञ्चहि दोसेहि विवज्जितम्। उक्कट्ठपरिच्छेदेन दीघतो सट्ठिरतनो वित्थारतो दियड्ढरतनो चङ्कमो वुत्तो। अथ वा पञ्चदोसविवज्जितन्ति पञ्चहि नीवरणदोसेहि विवज्जितं परिहीनं अभिञ्ञाबलमाहरिन्ति इमिना उत्तरपदेन सम्बन्धो दट्ठब्बो (ध॰ स॰ अट्ठ॰ निदानकथा, सुमेधकथा)। अट्ठगुणसमुपेतन्ति ‘‘एवं समाहिते चित्ते परिसुद्धे परियोदाते अनङ्गणे विगतूपक्किलेसे मुदुभूते कम्मनिये ठिते आनेञ्जप्पत्ते’’ति एवं वुत्तेहि अट्ठगुणेहि (दी॰ नि॰ १.२४४-२४५; म॰ नि॰ १.३८४-३८६, ४३१-४३३; पारा॰ १२-१४) समन्नागतं अभिञ्ञाबलं आहरिं आनेसिन्ति अत्थो।&lt;br&gt;&#xA;केचि पन ‘‘अट्ठहि समणसुखेहि उपेतं, अट्ठिमानि समणसुखानि नाम धनधञ्ञपरिग्गहाभावो, अनवज्जपिण्डपातपरियेसनभावो, निब्बुतपिण्डभुञ्जनभावो, रट्ठं पीळेत्वा धनधञ्ञादीसु गण्हन्तेसु राजपुरिसेसु रट्ठपीळनकिलेसाभावो, उपकरणेसु निच्छन्दरागभावो, चोरविलोपने निब्भयभावो, राजराजमहामत्तेहि असंसट्ठभावो, चतूसु दिसासु अप्पटिहतभावोति इमेहि अट्ठहि समणसुखेहि (अप॰ अट्ठ॰ १.दूरेनिदान, सुमेधकथा; ध॰ स॰ अट्ठ॰ निदानकथा) उपेतं समुपेतं अस्समं मापेसि’’न्ति अस्समेन सम्बन्धं कत्वा वदन्ति, तं पाळिया न समेति।&lt;br&gt;&#xA;साटकन्ति वत्थम्। तत्थाति तस्मिं अस्समे। नवदोसमुपागतन्ति, सारिपुत्त, तत्थ वसन्तो अत्तनो निवत्थपारुतं महग्घसाटकं पजहिं परिच्चजिम्। साटकं पजहन्तो च तत्थ नव दोसे दिस्वा पजहिन्ति दीपेति। तापसपब्बज्जं पब्बजितानञ्हि साटकस्मिं नव दोसा पकासिता। कतमे नव? साटकस्स महग्घभावो, परपटिबद्धभावो, परिभोगेन लहुकं किलिस्सनभावो, किलिट्ठो च धोवितब्बो पुन रजितब्बो च होति परिभोगेन जीरणभावो, जिण्णस्स पुन तुन्नकरणं वा अग्गळदानं वा कातब्बं होति पुन परियेसनाय दुरभिसम्भवभावो, तापसपब्बज्जाय अननुच्छविकभावो, पच्चत्थिकानं साधारणभावो, यथा नं न पच्चत्थिका गण्हन्ति, एवं गोपेतब्बो होति परिदहतो विभूसनट्ठानभावो, गहेत्वा चरन्तस्स महिच्छभावोति एतेहि नवहि दोसेहि (अप॰ अट्ठ॰ १.दूरेनिदान, सुमेधकथा) उपगतं साटकं पहाय वाकचीरं निवासेसिन्ति दीपेति। वाकचीरन्ति मुञ्जतिणं हीराहीरं कत्वा गन्थेत्वा कतं वाकमयचीरं निवासनपारुपनत्थाय आदियिन्ति अत्थो। द्वादसगुणमुपागतन्ति द्वादसहि आनिसंसेहि उपेतम्। एत्थ गुण-सद्दो आनिसंसट्ठो ‘‘सतगुणा दक्खिणा पाटिकङ्खितब्बा’’तिआदीसु (म॰ नि॰ ३.३७९) विय। म-कारो पदसन्धिकरो। वाकचीरस्मिं द्वादसानिसंसा अप्पग्घता, अपरायत्तता, सहत्था कातुं सक्कुणेय्यता, परिभोगेन जिण्णेपि सिब्बितब्बाभावो, चोरभयाभावो परियेसन्तस्स सुखेन करणभावो, तापसपब्बज्जाय सारुप्पभावो, सेवमानस्स विभूसनट्ठानाभावो, चीवरप्पच्चये अप्पिच्छभावो , परिभोगसुखभावो, वाकुप्पत्तिया सुलभभावो, वाकचीरे नट्ठेपि अनपेक्खभावोति इमेहि द्वादसहि गुणेहि सम्पन्नं (अप॰ अट्ठ॰ १.दूरेनिदान, सुमेधकथा; ध॰ स॰ अट्ठ॰ निदानकथा)।&lt;br&gt;&#xA;अथ सुमेधपण्डितो तत्थ पण्णसालायं विहरन्तो पच्चूससमये पच्चुट्ठाय अत्तनो निक्खमनकारणं पच्चवेक्खमानो एवं किर चिन्तेसि – ‘‘अहं पन नवकनककटकनूपुरादिसङ्घट्टनसद्दसम्मिस्सित-मधुरहसितकथितगेहजनरमणीयं उळारविभवसोभितं सुरवरभवनाकारमगारं खेळपिण्डं विय पहाय विवेकारामताय सब्बजनपापपवाहनं तपोवनं पविट्ठोस्मि, इध पन मे पण्णसालाय वासो दुतियो घरावासो विय होति, हन्दाहं रुक्खमूले वसेय्य’’न्ति। तेन वुत्तं –&lt;br&gt;&#xA;३१.&lt;br&gt;&#xA;‘‘अट्ठदोससमाकिण्णं, पजहिं पण्णसालक’’न्ति॥&lt;br&gt;&#xA;तत्थ अट्ठदोससमाकिण्णन्ति अट्ठहि दोसेहि समाकिण्णं संयुत्तम्। कतमेहि अट्ठहि? महासम्भारेहि निप्फादनीयता, तिणपण्णमत्तिकादीहि निच्चं पटिजग्गनीयता, सेनासनं नाम महल्लकस्स पापुणातीति अवेलाय वुट्ठापियमानस्स चित्तेकग्गता न होतीति वुट्ठापनीयभावो, सीतुण्हस्स पटिघातेन कायस्स सुखुमालकरणभावो, घरं पविट्ठेन यं किञ्चि पापं सक्का कातुन्ति गरहपटिच्छादनकरणभावो, ‘‘मय्हमिद’’न्ति सपरिग्गहभावो, गेहस्स अत्थिभावो सदुतियकवासो, ऊकामङ्गुलघरगोळिकादीनं साधारणताय बहुसाधारणभावोति इति इमे अट्ठ आदीनवे (अप॰ अट्ठ॰ १.दूरेनिदान, सुमेधकथा) दिस्वा महासत्तो पण्णसालं पजहिम्।&lt;br&gt;&#xA;गुणे दसहुपागतन्ति छन्नं पटिक्खिपित्वा दसहि गुणेहि उपेतं, रुक्खमूलं उपगतोस्मीति अत्थो। कतमेहि दसहि? अप्पसमारम्भता, उपगमनमत्तमेवेत्थ होतीति सुलभानवज्जता, अभिण्हं तरुपण्णविकारदस्सनेन अनिच्चसञ्ञासमुट्ठापनता, सेनासनमच्छेराभावो, तत्थ हि पापं करोन्तो लज्जतीति पापकरणारहाभावो, परिग्गहकरणाभावो, देवताहि सह वासो, छन्नपटिक्खेपो, परिभोगसुखता, रुक्खमूलसेनासनस्स गतगतट्ठाने सुलभताय अनपेक्खभावोति इति इमे दस गुणे (अप॰ अट्ठ॰ १.दूरेनिदान, सुमेधकथा) दिस्वा रुक्खमूलं उपगतोस्मीति वदति। आह च –&lt;br&gt;&#xA;‘‘वण्णितो बुद्धसेट्ठेन, निस्सयोति च भासितो।&lt;br&gt;&#xA;निवासो पविवित्तस्स, रुक्खमूलसमो कुतो॥&lt;br&gt;&#xA;‘‘आवासमच्छेरहरे, देवतापरिपालिते।&lt;br&gt;&#xA;पविवित्ते वसन्तो हि, रुक्खमूलम्हि सुब्बतो॥&lt;br&gt;&#xA;‘‘अभिरत्तानि नीलानि, पण्डूनि पतितानि च।&lt;br&gt;&#xA;पस्सन्तो तरुपण्णानि, निच्चसञ्ञं पनूदति॥&lt;br&gt;&#xA;‘‘तस्मा हि बुद्धदायज्जं, भावनाभिरतालयम्।&lt;br&gt;&#xA;विवित्तं नातिमञ्ञेय्य, रुक्खमूलं विचक्खणो’’ति॥ (विसुद्धि॰ १.३२)।&lt;br&gt;&#xA;अथ सुमेधपण्डितो पण्णसालाय दिट्ठदोसो हुत्वा रुक्खमूलसेनासने लद्धानिसंसो विहरन्तो उत्तरिपि चिन्तेसि – ‘‘आहारत्थाय मे गामगमनं आहारपरियेसनदुक्खं, नाहं केनचि पारिजुञ्ञेन निक्खमित्वा आहारत्थाय पब्बजितो, आहारपरियेसनमूलस्स च दुक्खस्स पमाणं नत्थि, यंनूनाहं पवत्तफलेन यापेय्य’’न्ति। इमं पन अत्थविसेसं दीपेन्तो –&lt;br&gt;&#xA;३२-३३. ‘‘वापितं रोपितं धञ्ञं, पजहिं निरवसेसतो।&lt;br&gt;&#xA;अनेकगुणसम्पन्नं, पवत्तफलमादियि’’न्ति॥ – आदिमाह।&lt;br&gt;&#xA;तत्थ वापितन्ति वपित्वा निप्फन्नम्। रोपितन्ति रोपित्वा निप्फन्नं, वपनरोपनवसेन दुविधाव सस्सनिप्फत्ति, तं दुविधम्पि अत्तनो अप्पिच्छताय पहाय पवत्तफलेन यापेसिम्। पवत्तफलन्ति सयमेव पतितफलम्। आदियिन्ति परिभुञ्जिम्।&lt;br&gt;&#xA;‘‘पवत्तफलसन्तुट्ठो, अपरायत्तजीविको।&lt;br&gt;&#xA;पहीनाहारलोलुप्पो, होति चातुद्दिसो मुनि॥&lt;br&gt;&#xA;‘‘जहाति रसतण्हञ्च, आजीवो तस्स सुज्झति।&lt;br&gt;&#xA;तस्मा हि नातिमञ्ञेय्य, पवत्तफलभोजन’’न्ति॥ (विसुद्धि॰ १.२६ थोकं विसदिसं) –&lt;br&gt;&#xA;एवं पवत्तमानो सुमेधपण्डितो नचिरस्सेव अन्तोसत्ताहे अट्ठ समापत्तियो पञ्च अभिञ्ञायो च पापुणि। इममत्थं पकासेन्तेन ‘‘तत्थप्पधानं पदहि’’न्तिआदि वुत्तम्। तत्थ तत्थाति तस्मिं अस्समे। पधानन्ति वीरियं, वीरियञ्हि पदहितब्बतो पधानभावकरणतो वा ‘‘पधान’’न्ति वुच्चति। पदहिन्ति वीरियमारभिम्। निस्सज्जट्ठानचङ्कमेति निसज्जाय च ठानेन च चङ्कमेन च।&lt;br&gt;&#xA;सुमेधपण्डितो पन सेय्यं पटिक्खिपित्वा निसज्जट्ठानचङ्कमेहेव रत्तिन्दिवं वीतिनामेत्वा सत्ताहब्भन्तरेयेव अभिञ्ञाबलं पापुणि। एवं पन अभिञ्ञाबलं पत्वा सुमेधतापसे समापत्तिसुखेन वीतिनामेन्ते तदा सब्बजनसङ्गहकरो मारबलभयंकरो ञाणदीपङ्करो दीपङ्करो नाम सत्था लोके उदपादि।&lt;br&gt;&#xA;सङ्खेपेनेव तस्सायमानुपुब्बिकथा – अयं किर दीपङ्करो नाम महासत्तो समत्तिंस पारमियो पूरेत्वा वेस्सन्तरत्तभावसदिसे अत्तभावे ठितो पथविकम्पनादीनि महादानानि दत्वा आयुपरियोसाने तुसितपुरे निब्बत्तित्वा तत्थ यावतायुकं ठत्वा दससहस्सचक्कवाळदेवताहि सन्निपतित्वा –&lt;br&gt;&#xA;‘‘कालो खो ते महावीर, उप्पज्ज मातुकुच्छियम्।&lt;br&gt;&#xA;सदेवकं तारयन्तो, बुज्झस्सु अमतं पद’’न्ति॥ (बु॰ वं॰ १.६७) –&lt;br&gt;&#xA;वुत्ते ततो सो देवतानं वचनं सुत्वा च पञ्च महाविलोकनानि विलोकेत्वा ततो चुतो रम्मवतीनगरे अत्तनो यसविभूतिया विजितवासुदेवस्स नरदेवस्स सुदेवस्स नाम रञ्ञो कुले सुमेधाय देविया कुच्छिस्मिं आसाळ्हिपुण्णमिया उत्तरासाळ्हनक्खत्तेन पटिसन्धिं गहेत्वा महता परिवारेन परिहरियमानो महादेविया कुच्छिम्हि मणिकूटगतो विय केनचि असुचिना अमक्खितो दस मासे वसित्वा सलिलधरविवरगतो सरदकालचन्दो विय तस्सा उदरतो निक्खमि।&lt;br&gt;&#xA;द्वत्तिंस पुब्बनिमित्तानि&lt;br&gt;&#xA;तस्स पन दीपङ्करकुमारस्स पटिसन्धिक्खणेपि विजातक्खणेपि द्वत्तिंस पुब्बनिमित्तानि पाटिहारियानि पातुरहेसुम्। सब्बसब्बञ्ञुबोधिसत्तेसु मातुकुच्छिं ओक्कमन्तेसु निक्खमन्तेसु सम्बुज्झन्तेसु धम्मचक्कं पवत्तन्तेसूति इमेसु चतूसु ठानेसु द्वत्तिंस पाटिहारियानि पवत्तन्तेव। तस्मा मया पाकटत्ता दीपङ्करकुमारस्स जातियं दस्सितानि –&lt;br&gt;&#xA;‘‘दीपङ्करे चारुकरे कुमारे, सिवंकरे सन्तिकरेव जाते।&lt;br&gt;&#xA;पकम्पि सङ्कम्पि तदा समन्ता, सहस्ससङ्ख्या दसलोकधातु॥&lt;br&gt;&#xA;‘‘चक्कवाळसहस्सेसु, दससहस्सेव देवता।&lt;br&gt;&#xA;एकस्मिं चक्कवाळस्मिं, तदा सन्निपतिंसु ता॥&lt;br&gt;&#xA;‘‘बोधिसत्तं महासत्तं, जातमत्तन्तु देवता।&lt;br&gt;&#xA;पठमं पटिग्गण्हिंसु, पच्छा तं मनुजा पन॥&lt;br&gt;&#xA;‘‘अवादिता केनचि चम्मनद्धा, सुपोक्खरा दुन्दुभियो च वीणा।&lt;br&gt;&#xA;अघट्टितानाभरणानि तस्मिं, खणे समन्ता मधुरं रविंसु॥&lt;br&gt;&#xA;‘‘छिज्जिंसु सब्बत्थ च बन्धनानि, सयं विगच्छिंसु च सब्बरोगा।&lt;br&gt;&#xA;रूपानि पस्सिंसु च जातिअन्धा, सद्दं समन्ता बधिरा सुणिंसु॥&lt;br&gt;&#xA;‘‘अनुस्सतिं जातिजळा मनुस्सा, लभिंसु यानं पदसाव पङ्गुला।&lt;br&gt;&#xA;विदेसयाता सयमेव नावा, सपट्टनं सीघमुपागमिंसु॥&lt;br&gt;&#xA;‘‘आकासट्ठं भूमिगतञ्च सब्बं, सयं समन्ता रतनं विरोचि।&lt;br&gt;&#xA;निब्बायि घोरे निरये हुतासो, नदीसु तोयम्पि च नप्पवत्ति॥&lt;br&gt;&#xA;‘‘लोकन्तरे दुक्खनिरन्तरेपि, पभा उळारा विपुला अहोसि।&lt;br&gt;&#xA;तथा तदा सन्ततरङ्गमालो, महासमुद्दो मधुरोदकोयं॥&lt;br&gt;&#xA;‘‘न वायि वातो फरुसो खरो वा, सम्फुल्लपुप्फा तरवो अहेसुम्।&lt;br&gt;&#xA;विरोचि चन्दो अधिकं सतारो, न चापि उण्हो सूरियो अहोसि॥&lt;br&gt;&#xA;‘‘खगा नभम्हापि च रुक्खतो च, हट्ठाव हेट्ठा पथविं भजिंसु।&lt;br&gt;&#xA;महाचतुद्दीपगतो च मेघो, पवस्सि तोयं मधुरं समन्ता॥&lt;br&gt;&#xA;‘‘ठत्वाव दिब्बे भवने सकस्मिं, पसन्नचित्ता पन देवतायो।&lt;br&gt;&#xA;नच्चिंसु गायिंसु च वादयिंसु, सेळिंसु ता केळिमकंसु चेव॥&lt;br&gt;&#xA;‘‘सयं किर द्वारमहाकवाटा, खणेव तस्मिं विवटा अहेसुम्।&lt;br&gt;&#xA;महाजने नेव खुदा पिपासा, पीळेसि लोकं किर कञ्चि कञ्चि॥&lt;br&gt;&#xA;‘‘ये निच्चवेरा पन पाणिसङ्घा, ते मेत्तचित्तं परमं लभिंसु।&lt;br&gt;&#xA;काका उलूकेहि चरिंसु सद्धिं, कोणा वराहेहि अकंसु केळिं॥&lt;br&gt;&#xA;‘‘घोरापि सप्पानमुखापि सप्पा, कीळिंसु कामं नकुलेहि सद्धिम्।&lt;br&gt;&#xA;गण्हिंसु मज्जारसिरेसु यूका, विस्सत्थचित्ता घरमूसिकापि॥&lt;br&gt;&#xA;‘‘बुद्धन्तरेनापि अलद्धतोये, पिसाचलोके विगता पिपासा।&lt;br&gt;&#xA;खुज्जा अहेसुं समचारुकाया, मूगा च वाचं मधुरं लपिंसु॥&lt;br&gt;&#xA;‘‘पसन्नचित्ता पन पाणिसङ्घा, तदञ्ञमञ्ञं पियमालपिंसु।&lt;br&gt;&#xA;अस्सा च हेसिंसु पहट्ठचित्ता, गज्जिंसु मत्ता वरवारणापि॥&lt;br&gt;&#xA;‘‘सुरभिचन्दनचुण्णसमाकुला , कुसुमकुङ्कुमधूपसुगन्धिनी।&lt;br&gt;&#xA;विविधचारुमहद्धजमालिनी, दससहस्सि अहोसि समन्ततो’’ति॥&lt;br&gt;&#xA;तत्र हिस्स दससहस्सिलोकधातुकम्पो सब्बञ्ञुतञ्ञाणपटिलाभस्स पुब्बनिमित्तं, देवतानं एकचक्कवाळे सन्निपातो धम्मचक्कप्पवत्तनकाले एकप्पहारेनेव सन्निपतित्वा धम्मपटिग्गहणस्स पुब्बनिमित्तं, पठमं देवतानं पटिग्गहणं चतुन्नं रूपावचरज्झानानं पटिलाभस्स पुब्बनिमित्तं, पच्छा मनुस्सानं पटिग्गहणं चतुन्नं अरूपावचरज्झानानं पटिलाभस्स पुब्बनिमित्तं, चम्मनद्धदुन्दुभीनं सयमेव वज्जनं महन्तिया धम्मभेरिया अनुसावनस्स पुब्बनिमित्तं, वीणाभरणानं सयमेव वज्जनं अनुपुब्बविहारपटिलाभस्स पुब्बनिमित्तं, बन्धनानं सयमेव छेदो अस्मिमानसमुच्छेदस्स पुब्बनिमित्तं, महाजनस्स सब्बरोगविगमो चतुसच्चफलपटिलाभस्स पुब्बनिमित्तं, जच्चन्धानं रूपदस्सनं दिब्बचक्खुपटिलाभस्स पुब्बनिमित्तं, बधिरानं सद्दस्सवनं दिब्बसोतधातुपटिलाभस्स पुब्बनिमित्तम्।&lt;br&gt;&#xA;जातिजळानं अनुस्सतुप्पादो चतुसतिपट्ठानपटिलाभस्स पुब्बनिमित्तं, पङ्गुलानं पदसा गमनं चतुरिद्धिपादपटिलाभस्स पुब्बनिमित्तं, विदेसगतानं नावानं सपट्टनागमनं चतुपटिसम्भिदाधिगमस्स, रतनानं सयमेव विरोचनं धम्मोभासपटिलाभस्स, निरये अग्गिनिब्बायनं एकादसग्गिनिब्बायनस्स, नदीसु तोयस्स नप्पवत्तनं चतुवेसारज्जपटिलाभस्स, लोकन्तरे आलोको अविज्जन्धकारं विधमेत्वा ञाणलोकदस्सनस्स, महासमुद्दस्स मधुरोदकता निब्बानरसेन एकरसभावस्स, वातस्स अवायनं द्वासट्ठिदिट्ठिगतभेदनस्स, तरूनं पुप्फितभावो विमुत्तिपुप्फेहि पुप्फितभावस्स पुब्बनिमित्तम्।&lt;br&gt;&#xA;चन्दस्स अतिविरोचनं बहुजनकन्तताय पुब्बनिमित्तं, सूरियस्स नातिउण्हविमलभावो कायिकचेतसिकसुखुप्पत्तिया, खगानं नगादीहि पथविगमनं ओवादं सुत्वा महाजनस्स पाणेहि सरणगमनस्स, महतो चतुद्दीपगतमेघस्स पवस्सनं महतो धम्मवस्सस्स, देवतानं सकसकभवनेस्वेव ठत्वा नच्चादीहि कीळनं बुद्धभावं पत्वा उदानुदानस्स, द्वारकवाटानं सयमेव विवरणं अट्ठङ्गिकमग्गद्वारविवरणस्स, खुदापीळनस्स अभावो विमुत्तिसुखेन सुखितभावस्स, वेरीनं मेत्तचित्तपटिलाभो चतुब्रह्मविहारपटिलाभस्स, दससहस्सिलोकधातुया एकधजमालिता अरियधजमालिताय पुब्बनिमित्तं, सेसविसेसा पन सेसबुद्धगुणपटिलाभस्स पुब्बनिमित्तानीति वेदितब्बा।&lt;br&gt;&#xA;अथ दीपङ्करकुमारो महतिया सम्पत्तिया परिचारियमानो अनुक्कमेन भद्दं योब्बनं पत्वा तिण्णं उतूनं अनुच्छविकेसु तीसु पासादेसु देवलोकसिरिं विय रज्जसिरिमनुभवन्तो उय्यानकीळाय गमनसमये अनुक्कमेन जिण्णब्याधिमतसङ्खाते तयो देवदूते दिस्वा सञ्जातसंवेगो निवत्तित्वा सुदस्सननगरसदिसविभवसोभं रम्मवती नाम नगरं पाविसि। नगरं पविसित्वा पुन चतुत्थवारे हत्थाचरियं पक्कोसापेत्वा एतदवोच – ‘‘अहं, तात, उय्यानदस्सनत्थाय निक्खमिस्सामि हत्थियानानि कप्पापेही’’ति। सो ‘‘साधु, देवा’’ति पटिसुणित्वा चतुरासीतिहत्थिसहस्सानि कप्पापेसि। अथ विस्सकम्मो नाम देवपुत्तो बोधिसत्तं नानाविरागवसननिवासनं आमुक्कमुत्ताहारकेयूरं रुचिरनवकनककटकमकुटकुण्डलधरं परमसुरभिकुसुममालसमलङ्कतसिरोरुहं समलङ्करि किर। अथ दीपङ्करकुमारो देवकुमारो विय चतुरासीतिया हत्थिसहस्सेहि परिवुतो हत्थिक्खन्धवरगतो महता बलकायेन परिवुतो रतिजननं उय्यानं पविसित्वा हत्थिक्खन्धतो ओरुय्ह तं उय्यानमनुसञ्चरित्वा परमरुचिरदस्सने सकहदयसीतले सिलातले निसीदित्वा पब्बज्जाय चित्तं उप्पादेसि । तङ्खणञ्ञेव सुद्धावासखीणासवो महाब्रह्मा अट्ठ समणपरिक्खारे आदाय महापुरिसस्स चक्खुपथे पातुरहोसि।&lt;br&gt;&#xA;महापुरिसो तं दिस्वा – ‘‘किमिद’’न्ति पुच्छित्वा, ‘‘समणपरिक्खारो’’ति सुत्वा अलङ्कारभण्डं ओमुञ्चित्वा पसाधनभण्डागारिकस्स हत्थे दत्वा मङ्गलखग्गमादाय सद्धिं मकुटेन केसे छिन्दित्वा अन्तलिक्खे आकासे उक्खिपि। अथ सक्को देवराजा सुवण्णचङ्कोटकेन तं केसमकुटं आदाय सिनेरुमुद्धनि तियोजनप्पमाणं इन्दनीलमणिमयं मकुटचेतियं नाम अकासि। अथ महापुरिसो देवदत्तियं अरहत्तधजं कासावं परिदहित्वा साटकयुगं आकासे खिपि। तं ब्रह्मा पटिग्गहेत्वा ब्रह्मलोके द्वादसयोजनिकं सब्बरतनमयं चेतियमकासि। दीपङ्करकुमारं पन पब्बजन्तं एका पुरिसकोटि अनुपब्बजि। ताय पन परिसाय परिवुतो बोधिसत्तो दस मासे पधानचरियं अचरि। अथ विसाखपुण्णमाय अञ्ञतरं नगरं पिण्डाय पाविसि।&lt;br&gt;&#xA;तस्मिं किर नगरे तंदिवसं देवतानं बलिकरणत्थाय निरुदकपायासं पचिंसु। तस्स पन महासत्तस्स सपरिसस्स पिण्डाय पविट्ठस्स मनुस्सा अदंसु। तं किर सब्बेसं कोटिसङ्ख्यायानं भिक्खूनं परियत्तं अहोसि। महापुरिसस्स पन पत्ते देवता दिब्बोजं पक्खिपिंसु। तं परिभुञ्जित्वा तत्थेव सालवने दिवाविहारं वीतिनामेत्वा सायन्हसमये पटिसल्लाना वुट्ठाय गणं विस्सज्जेत्वा सुनन्देन नामाजीवकेन दिन्ना अट्ठ तिणमुट्ठियो गहेत्वा पिप्फलिबोधिरुक्खमूलं गन्त्वा तिणसन्थरं सन्थरित्वा नवुतिहत्थं बोधिक्खन्धं पिट्ठितो कत्वा पल्लङ्कं आभुजित्वा चतुरङ्गवीरियं अधिट्ठहित्वा बोधिरुक्खमूले निसीदि।&lt;br&gt;&#xA;ततो मारबलं विधमित्वा रत्तिया पठमयामे पुब्बेनिवासं अनुस्सरित्वा मज्झिमयामे दिब्बचक्खुं विसोधेत्वा पच्छिमयामे अनुलोमपटिलोमवसेन पच्चयाकारं सम्मसित्वा आनापानचतुत्थज्झानं समापज्जित्वा ततो वुट्ठाय पञ्चसु खन्धेसु अभिनिविसित्वा उदयब्बयवसेन समपञ्ञास लक्खणानि दिस्वा याव गोत्रभुञाणं विपस्सनं वड्ढेत्वा अरुणोदये अरियमग्गेन सकलबुद्धगुणे पटिविज्झित्वा बुद्धसीहनादं नदित्वा सत्तसत्ताहं बोधिसमीपेयेव वीतिनामेत्वा ब्रह्मुनो धम्मदेसनं पटिञ्ञाय सुनन्दारामे धम्मचक्कं पवत्तेत्वा कोटिसतानं देवमनुस्सानं धम्मामतं पायेत्वा चतुद्दीपिकमहामेघो विय धम्मवस्सं वस्सेन्तो महाजनस्स बन्धनमोक्खं करोन्तो जनपदचारिकं विचरि।&lt;br&gt;&#xA;तदा किर सुमेधपण्डितो समापत्तिसुखेन वीतिनामेन्तो नेव पथविकम्पनमद्दस न तानि निमित्तानि। तेन वुत्तं –&lt;br&gt;&#xA;३४.&lt;br&gt;&#xA;‘‘एवं मे सिद्धिप्पत्तस्स, वसीभूतस्स सासने।&lt;br&gt;&#xA;दीपङ्करो नाम जिनो, उप्पज्जि लोकनायको॥&lt;br&gt;&#xA;३५.&lt;br&gt;&#xA;‘‘उप्पज्जन्ते च जायन्ते, बुज्झन्ते धम्मदेसने।&lt;br&gt;&#xA;चतुरो निमित्ते नाद्दसं, झानरतिसमप्पितो’’ति॥&lt;br&gt;&#xA;तत्थ एवन्ति इदानि वत्तब्बं निदस्सेति। मेति मम। सिद्धिप्पत्तस्साति पञ्चाभिञ्ञासिद्धिप्पत्तस्स। वसीभूतस्साति भूतवसिस्स, चिण्णवसीभावमुपगतस्साति अत्थो। सासनेति विवेकमानसानं सासने, अनादरलक्खणे सामिवचनं दट्ठब्बम्। जिनोति किलेसारिजयनेन जिनो।&lt;br&gt;&#xA;उप्पज्जन्तेति पटिसन्धिग्गहणे। जायन्तेति मातुकुच्छितो निक्खमने। बुज्झन्तेति अनुत्तरं सम्मासम्बोधिं अभिसम्बुज्झन्ते। धम्मदेसनेति धम्मचक्कप्पवत्तने। चतुरो निमित्तेति चत्तारि निमित्तानि। दीपङ्करस्स दसबलस्स पटिसन्धि-जाति-बोधि-धम्मचक्कप्पवत्तनेसु चतूसु ठानेसु दससहस्सिलोकधातुकम्पनादीनि निमित्तानीति अत्थो। एत्थाह – तानि पन बहूनि निमित्तानि, कस्मा ‘‘चतुरो निमित्ते’’ति वुत्तं, अयुत्तं ननूति? नायुत्तं, यदिपि एतानि बहूनि निमित्तानि, चतूसु ठानेसु पन पवत्तत्ता ‘‘चतुरो निमित्ते’’ति वुत्तम्। नाद्दसन्ति नाद्दसिम्। इदानि तेसं चतुन्नं निमित्तानं अदस्सने कारणं निद्दिसन्तो ‘‘झानरतिसमप्पितो’’ति आह। झानरतीति समापत्तिसुखस्सेतं अधिवचनम्। झानरतिया समप्पितत्ता समङ्गीभूतत्ता तानि निमित्तानि नाद्दसन्ति अत्थो।&lt;br&gt;&#xA;अथ तस्मिं काले दीपङ्करदसबलो चतूहि खीणासवसतसहस्सेहि परिवुतो अनुपुब्बेन चारिकं चरमानो परमरम्मं रम्मं नाम नगरं पत्वा सुदस्सनमहाविहारे पटिवसति। रम्मनगरवासिनो ‘‘दीपङ्करो किर दसबलो अनुत्तरं सम्मासम्बोधिं पत्वा पवत्तितवरधम्मचक्को अनुपुब्बेन चारिकं चरमानो रम्मनगरं पत्वा सुदस्सनमहाविहारे पटिवसती’’ति सुत्वा सप्पिआदीनि भेसज्जानि गहेत्वा भुत्तपातरासा सुद्धुत्तरासङ्गा पुप्फधूपगन्धहत्था येन बुद्धो तेनुपसङ्कमिंसु, उपसङ्कमित्वा सत्थारं वन्दित्वा पुप्फादीहि पूजेत्वा एकमन्तं निसीदित्वा अतिमधुरं धम्मकथं सुत्वा स्वातनाय भगवन्तं निमन्तेत्वा उट्ठायासना दसबलं पदक्खिणं कत्वा पक्कमिंसु।&lt;br&gt;&#xA;ते पुनदिवसे असदिसमहादानं सज्जेत्वा मण्डपं कारेत्वा विमलकोमलेहि नीलुप्पलेहि छादेत्वा चतुज्जातिगन्धेन परिभण्डं कारेत्वा लाजपञ्चमानि सुरभिकुसुमानि विकिरित्वा मण्डपस्स चतूसु कोणेसु सीतलमधुरवारिपुण्णा चाटियो ठपेत्वा कदलिपण्णेहि पिदहित्वा मण्डपोपरि जयसुमनकुसुमसदिसं परमरुचिरदस्सनं चेलवितानं बन्धित्वा सुवण्णमणिरजततारकाहि रचयित्वा तत्थ गन्धदामपुप्फदामपत्तदामरतनदामानि ओलम्बेत्वा धूपेहि दुद्दिनं कत्वा सकलञ्च तं रम्मं रम्मनगरं सम्मट्ठं सफलकदलियो च पुप्फसमलङ्कते पुण्णघटे च ठपापेत्वा नानाविरागा धजपटाकायो च समुस्सापेत्वा महावीथिया उभोसु पस्सेसु साणिपाकारेहि परिक्खिपित्वा दीपङ्करदसबलस्स आगमनमग्गं अलङ्करोन्ता उदकपरिभिन्नट्ठानेसु पंसुं पक्खिपित्वा चिक्खल्लकम्पि पथविं असमं समं कत्वा मुत्तासदिसाहि वालुकाहि आकिरन्ति, लाजपञ्चमेहि च पुप्फेहि आकिरन्ति, सफलकदलिकमुके च पतिट्ठापेन्ति।&lt;br&gt;&#xA;अथ तस्मिं काले सुमेधतापसो अत्तनो अस्समपदतो उग्गन्त्वा रम्मनगरवासीनं तेसं मनुस्सानं उपरिभागेन आकासेन गच्छन्तो ते हट्ठपहट्ठे मग्गं सोधेन्ते च अलङ्करोन्ते च दिस्वा – ‘‘किं नु खो कारण’’न्ति चिन्तेत्वा सब्बेसं पस्सन्तानञ्ञेव आकासतो ओरुय्ह एकमन्ते ठत्वा ते मनुस्से पुच्छि – ‘‘अम्भो! कस्सत्थाय तुम्हे इमं मग्गं सोधेथा’’ति? तेन वुत्तं –&lt;br&gt;&#xA;३६.&lt;br&gt;&#xA;‘‘पच्चन्तदेसविसये, निमन्तेत्वा तथागतम्।&lt;br&gt;&#xA;तस्स आगमनं मग्गं, सोधेन्ति तुट्ठमानसा॥&lt;br&gt;&#xA;३७.&lt;br&gt;&#xA;‘‘अहं तेन समयेन, निक्खमित्वा सकस्समा।&lt;br&gt;&#xA;धुनन्तो वाकचीरानि, गच्छामि अम्बरे तदा॥&lt;br&gt;&#xA;३८.&lt;br&gt;&#xA;‘‘वेदजातं जनं दिस्वा, तुट्ठहट्ठं पमोदितम्।&lt;br&gt;&#xA;ओरोहित्वान गगना, मनुस्से पुच्छि तावदे॥&lt;br&gt;&#xA;३९.&lt;br&gt;&#xA;‘‘तुट्ठहट्ठो पमुदितो, वेदजातो महाजनो।&lt;br&gt;&#xA;कस्स सोधीयति मग्गो, अञ्जसं वटुमायन’’न्ति॥&lt;br&gt;&#xA;तत्थ पच्चन्तदेसविसयेति मज्झिमदेसस्सेव एकपस्से पच्चन्तदेससञ्ञिते जनपदे। तस्स आगमनं मग्गन्ति तेन आगन्तब्बं मग्गन्ति अत्थो। अहं तेन समयेनाति अहं तस्मिं समये, भुम्मत्थे चेतं करणवचनं दट्ठब्बम्। सकस्समाति अत्तनो अस्समपदतो निक्खमित्वा। धुनन्तोति ओधुनन्तो। ‘‘तेन समयेन’’ च, ‘‘तदा’’ चाति इमेसं द्विन्नं पदानं एकत्थत्ता पुरिमस्स निक्खमनकिरियाय पच्छिमस्स च गमनकिरियाय सद्धिं सम्बन्धो वेदितब्बो, इतरथा पुनरुत्तिदोसा न मुच्चति। तदाति तस्मिं समये।&lt;br&gt;&#xA;वेदजातन्ति सञ्जातसोमनस्सम्। तुट्ठहट्ठं पमोदितन्ति इमानि तीणि पदानि अञ्ञमञ्ञवेवचनानि अञ्ञमञ्ञस्स अत्थदीपनानि। अथ वा सुखेन तुट्ठं, पीतिया हट्ठं, पामोज्जेन पमुदितम्। ओरोहित्वानाति ओतरित्वा। मनुस्से पुच्छीति मानुसे पुच्छि। अयमेव वा पाठो। तावदेति तदा, तङ्खणेयेवाति अत्थो। इदानि पुच्छितमत्थं दस्सेन्तेन ‘‘तुट्ठहट्ठो पमुदितो’’तिआदि वुत्तम्। तत्थ अयं महाजनो तुट्ठहट्ठो पमोदितहदयो हुत्वा मग्गं सोधेति, किं कारणा सोधेति, कस्सत्थाय वा सोधेतीति? एवं ‘‘सोधेति’’ सद्दं आहरित्वा अत्थो दट्ठब्बो, इतरथा न युज्जति। सोधीयतीति सुद्धभावो करीयति। मग्गो अञ्जसं वटुमायनन्ति मग्गस्सेवेतानि वेवचनानि।&lt;br&gt;&#xA;एवं तेन सुमेधतापसेन पुट्ठा ते मनुस्सा आहंसु – ‘‘भन्ते सुमेध, किं न जानाथ दीपङ्करो नाम बुद्धो अनुत्तरं सम्मासम्बोधिं पत्वा पवत्तितवरधम्मचक्को जनपदचारिकं चरमानो अनुक्कमेन अम्हाकं नगरं पत्वा सुदस्सनमहाविहारे पटिवसति, मयं तं भगवन्तं निमन्तयित्वा तस्सेव बुद्धस्स भगवतो आगमनमग्गं सोधेमा’’ति। ततो तं सुत्वा सुमेधपण्डितो चिन्तेसि – ‘‘बुद्धोति खो पनेस घोसोपि दुल्लभो, पगेव बुद्धुप्पादो, तेन हि मयापि इमेहि मनुस्सेहि सद्धिं दसबलस्स आगमनमग्गं सोधेतुं वट्टती’’ति। सो ते मनुस्से आह – ‘‘सचे, भो, तुम्हे इमं मग्गं बुद्धस्स सोधेथ, मय्हम्पि एकं ओकासं देथ, अहम्पि तुम्हेहि सद्धिं बुद्धस्स मग्गं सोधेस्सामी’’ति। ततो ते ‘‘साधू’’ति सम्पटिच्छित्वा – ‘‘अयं सुमेधपण्डितो महिद्धिको महानुभावो’’ति जानमाना दुब्बिसोधनं उदकसम्भिन्नं अतिविय विसमं एकं ओकासं सल्लक्खेत्वा – ‘‘इमं ओकासं तुम्हे सोधेथ अलङ्करोथ चा’’ति अदंसु। ततो सुमेधपण्डितो बुद्धारम्मणं पीतिं उप्पादेत्वा चिन्तेसि – ‘‘अहं पन इमं ओकासं इद्धिया परमदस्सनीयं कातुं पहोमि, एवं कते पन मं न परितोसेस्सति। अज्ज पन मया कायवेय्यावच्चं कातुं वट्टती’’ति पंसुं आहरित्वा तं पदेसं पूरेति।&lt;br&gt;&#xA;तस्स पन तस्मिं पदेसे असोधिते विप्पकतेयेव रम्मनगरवासिनो मनुस्सा भगवतो कालमारोचेसुं – ‘‘निट्ठितं, भन्ते, भत्त’’न्ति। एवं तेहि काले आरोचिते दसबलो जयसुमनकुसुमसदिसवण्णं दुपट्टचीवरं तिमण्डलं पटिच्छादेत्वा निवासेत्वा तस्सुपरि सुवण्णपामङ्गेन जयसुमनकुसुमकलापं परिक्खिपन्तो विय विज्जुलतासस्सिरिकं कायबन्धनं बन्धित्वा कनकगिरिसिखरमत्थके लाखारसं परिसिञ्चन्तो विय सुवण्णचेतियं पवाळजालेन परिक्खिपन्तो विय च सुवण्णग्घिकं रत्तकम्बलेन पटिमुञ्चन्तो विय च सरदसमयरजनिकरं रत्तवलाहकेन पटिच्छादेन्तो विय च लाखारसेन तिन्तकिंसुककुसुमसदिसवण्णं रत्तवरपंसुकूलचीवरं पारुपित्वा गन्धकुटिद्वारतो कञ्चनगुहतो सीहो विय निक्खमित्वा गन्धकुटिपमुखे अट्ठासि। अथ सब्बे भिक्खू अत्तनो अत्तनो पत्तचीवरमादाय भगवन्तं परिवारयिंसु। ते पन परिवारेत्वा ठिता भिक्खू एवरूपा अहेसुं –&lt;br&gt;&#xA;‘‘अप्पिच्छा पन सन्तुट्ठा, वत्तारो वचनक्खमा।&lt;br&gt;&#xA;पविवित्ता असंसट्ठा, विनीता पापगरहिनो॥&lt;br&gt;&#xA;‘‘सब्बेपि सीलसम्पन्ना, समाधिज्झानकोविदा।&lt;br&gt;&#xA;पञ्ञाविमुत्तिसम्पन्ना, तिपञ्चचरणायुता॥&lt;br&gt;&#xA;‘‘खीणासवा वसिप्पत्ता, इद्धिमन्तो यसस्सिनो।&lt;br&gt;&#xA;सन्तिन्द्रिया दमप्पत्ता, सुद्धा खीणपुनब्भवा’’ति॥&lt;br&gt;&#xA;इति भगवा सयं वीतरागो वीतरागेहि वीतदोसो वीतदोसेहि वीतमोहो वीतमोहेहि परिवुतो अतिविय विरोचित्थ। अथ सत्था महानुभावानं खीणासवानं छळभिञ्ञानं चतूहि सतसहस्सेहि परिवुतो मरुगणपरिवुतो दससतनयनो विय ब्रह्मगणपरिवुतो हारितमहाब्रह्मा विय च अपरिमितसमयसमुपचितकुसलबलजनिताय अनोपमाय बुद्धलीळाय तारागणपरिवुतो सरदसमयरजनिकरो विय च गगनतलं तं मग्गं अलङ्कतपटियत्तं पटिपज्जि।&lt;br&gt;&#xA;‘‘सुवण्णवण्णाय पभाय धीरो, सुवण्णवण्णे किर मग्गरुक्खे।&lt;br&gt;&#xA;सुवण्णवण्णे कुसुमे करोन्तो, सुवण्णवण्णो पटिपज्जि मग्गं’’॥&lt;br&gt;&#xA;सुमेधतापसोपि तेन अलङ्कतपटियत्तेन मग्गेन आगच्छन्तस्स दीपङ्करस्स भगवतो द्वत्तिंसमहापुरिसलक्खणपटिमण्डितं असीतिया अनुब्यञ्जनेहि अनुरञ्जितं ब्यामप्पभाय परिक्खेपं सस्सिरिकं इन्दनीलमणिसदिसं आकासे नानप्पकारा विज्जुलता विय छब्बण्णबुद्धरस्मियो विस्सज्जेन्तं रूपसोभग्गप्पत्तं अत्तभावं अक्खीनि उम्मीलेत्वा ओलोकेत्वा – ‘‘अज्ज मया दसबलस्स जीवितपरिच्चागं कातुं वट्टती’’ति, ‘‘मा भगवा कलले अक्कमि, मणिमयफलकसेतुं अक्कमन्तो विय सद्धिं चतूहि खीणासवसतसहस्सेहि मम पिट्ठिं अक्कमन्तो गच्छतु, तं मे भविस्सति दीघरत्तं हिताय सुखाया’’ति केसे मोचेत्वा अजिनजटावाकचीरानि काळवण्णे कलले पत्थरित्वा तत्थेव कललपिट्ठे निपज्जि। तेन वुत्तं –&lt;br&gt;&#xA;४०.&lt;br&gt;&#xA;‘‘ते मे पुट्ठा वियाकंसु, बुद्धो लोके अनुत्तरो।&lt;br&gt;&#xA;दीपङ्करो नाम जिनो, उप्पज्जि लोकनायको।&lt;br&gt;&#xA;तस्स सोधीयति मग्गो, अञ्जसं वटुमायनं॥&lt;br&gt;&#xA;४१.&lt;br&gt;&#xA;‘‘बुद्धोति वचनं सुत्वान, पीति उप्पज्जि तावदे।&lt;br&gt;&#xA;बुद्धो बुद्धोति कथयन्तो, सोमनस्सं पवेदयिं॥&lt;br&gt;&#xA;४२.&lt;br&gt;&#xA;‘‘तत्थ ठत्वा विचिन्तेसिं, तुट्ठो संविग्गमानसो।&lt;br&gt;&#xA;इध बीजानि रोपिस्सं, खणो वे मा उपच्चगा॥&lt;br&gt;&#xA;४३.&lt;br&gt;&#xA;‘‘यदि बुद्धस्स सोधेथ, एकोकासं ददाथ मे।&lt;br&gt;&#xA;अहम्पि सोधयिस्सामि, अञ्जसं वटुमायनं॥&lt;br&gt;&#xA;४४.&lt;br&gt;&#xA;‘‘अदंसु ते ममोकासं, सोधेतुं अञ्जसं तदा।&lt;br&gt;&#xA;बुद्धो बुद्धोति चिन्तेन्तो, मग्गं सोधेमहं तदा॥&lt;br&gt;&#xA;४५.&lt;br&gt;&#xA;‘‘अनिट्ठिते ममोकासे, दीपङ्करो महामुनि।&lt;br&gt;&#xA;चतूहि सतसहस्सेहि, छळभिञ्ञेहि तादिहि।&lt;br&gt;&#xA;खीणासवेहि विमलेहि, पटिपज्जि अञ्जसं जिनो॥&lt;br&gt;&#xA;४६.&lt;br&gt;&#xA;‘‘पच्चुग्गमना वत्तन्ति, वज्जन्ति भेरियो बहू।&lt;br&gt;&#xA;आमोदिता नरमरू, साधुकारं पवत्तयुं॥&lt;br&gt;&#xA;४७.&lt;br&gt;&#xA;‘‘देवा मनुस्से पस्सन्ति, मनुस्सापि च देवता।&lt;br&gt;&#xA;उभोपि ते पञ्जलिका, अनुयन्ति तथागतं॥&lt;br&gt;&#xA;४८.&lt;br&gt;&#xA;‘‘देवा दिब्बेहि तुरियेहि, मनुस्सा मानुसेहि च।&lt;br&gt;&#xA;उभोपि ते वज्जयन्ता, अनुयन्ति तथागतं॥&lt;br&gt;&#xA;४९.&lt;br&gt;&#xA;‘‘दिब्बं मन्दारवं पुप्फं, पदुमं पारिछत्तकम्।&lt;br&gt;&#xA;दिसोदिसं ओकिरन्ति, आकासनभगता मरू॥&lt;br&gt;&#xA;५०.&lt;br&gt;&#xA;‘‘दिब्बं चन्दनचुण्णञ्च, वरगन्धञ्च केवलम्।&lt;br&gt;&#xA;दिसोदिसं ओकिरन्ति, आकासनभगता मरू॥&lt;br&gt;&#xA;५१.&lt;br&gt;&#xA;‘‘चम्पकं सरलं नीपं, नागपुन्नागकेतलम्।&lt;br&gt;&#xA;दिसोदिसं उक्खिपन्ति, भूमितलगता नरा॥&lt;br&gt;&#xA;५२.&lt;br&gt;&#xA;‘‘केसे मुञ्चित्वाहं तत्थ, वाकचीरञ्च चम्मकम्।&lt;br&gt;&#xA;कलले पत्थरित्वान, अवकुज्जो निपज्जहं॥&lt;br&gt;&#xA;५३.&lt;br&gt;&#xA;‘‘अक्कमित्वान मं बुद्धो, सह सिस्सेहि गच्छतु।&lt;br&gt;&#xA;मा नं कलले अक्कमित्थ, हिताय मे भविस्सती’’ति॥&lt;br&gt;&#xA;तत्थ वियाकंसूति ब्याकरिंसु। ‘‘दीपङ्करो नाम जिनो, तस्स सोधीयति पथो’’तिपि पाठो। सोमनस्सं पवेदयिन्ति सोमनस्समनुभविन्ति अत्थो। तत्थ ठत्वाति यस्मिं पदेसे आकासतो ओतरि, तत्थेव ठत्वा। संविग्गमानसोति पीतिविम्हितमानसो। इधाति इमस्मिं दीपङ्करे पुञ्ञक्खेत्ते। बीजानीति कुसलबीजानि। रोपिस्सन्ति रोपिस्सामि। खणोति अट्ठक्खणविरहितो नवमो खणसन्निपातो। अतिदुल्लभो सो मया पटिलद्धो। वेति निपातमत्तम्। मा उपच्चगाति सो मा अच्चगमा, मा अतिक्कमीति अत्थो। ददाथाति देथ। तेति ये मे पुट्ठा मनुस्सा, तेति अत्थो। सोधेमहं तदाति सोधेमि अहं तदा। अनिट्ठितेति अपरियोसिते विप्पकते। खीणासवेहीति एत्थ चत्तारो आसवा – कामासवो, भवासवो, दिट्ठासवो, अविज्जासवोति (चूळनि॰ जतुकण्णिमाणवपुच्छानिद्देस ६९) इमे चत्तारो आसवा येसं खीणा पहीना समुच्छिन्ना पटिप्पस्सद्धा अभब्बुप्पत्तिका ञाणग्गिना दड्ढा, ते खीणासवा, तेहि खीणासवेहि। खीणासवत्तायेव विमलेहि।&lt;br&gt;&#xA;देवा मनुस्से पस्सन्तीति एत्थ देवानं मनुस्सदस्सने वत्तब्बं नत्थि, पकतिदस्सनवसेन पन यथा मनुस्सा इध ठत्वा पस्सन्ति, एवं देवापि मनुस्से पस्सन्तीति अत्थो। देवताति देवे। उभोपीति उभो देवमनुस्सा। पञ्जलिकाति कतपञ्जलिका, उभोपि हत्थे सिरसि पतिट्ठापेत्वाति अत्थो। अनुयन्ति तथागतन्ति तथागतस्स पच्छतो यन्ति, अनुयोगे सति सामिअत्थे उपयोगवचनं होतीति लक्खणम्। तेन वुत्तं ‘‘अनुयन्ति तथागत’’न्ति। वज्जयन्ताति वादेन्ता।&lt;br&gt;&#xA;मन्दारवन्ति मन्दारवपुप्फम्। दिसोदिसन्ति दिसतो दिसतो। ओकिरन्तीति अवकिरन्ति। आकासनभगताति आकाससङ्खाते नभसि गता। अथ वा आकासं गता सग्गगताव। ‘‘नभो’’ति हि सग्गो वुच्चति। मरूति अमरा। सरलन्ति सरलतरुकुसुमम्। नीपन्ति कदम्बपुप्फम्। नागपुन्नागकेतकन्ति नागपुन्नागकेतकपुप्फानि च। भूमितलगताति भूमिगता।&lt;br&gt;&#xA;केसे मुञ्चित्वाहन्ति अहं केसे बद्धा कलापकुटिलजटा मुञ्चित्वा, विप्पकिरित्वाति अत्थो। तत्थाति मय्हं दिन्ने ओकासे। चम्मकन्ति चम्मक्खण्डम्। कललेति चिक्खल्लकद्दमे। अवकुज्जोति अधोमुखो हुत्वा। निपज्जहन्ति निपज्जिं अहम्। मा नन्ति एत्थ माति पटिसेधत्थे निपातो। नन्ति पदपूरणत्थे निपातो, बुद्धो कलले मा अक्कमित्थाति अत्थो। हिताय मे भविस्सतीति तं कलले अनक्कमनं दीघरत्तं मम हितत्थाय भविस्सतीति। ‘‘सुखाय मे भविस्सती’’तिपि पाठो।&lt;br&gt;&#xA;ततो सुमेधपण्डितो कललपिट्ठे निपन्नो एवं चिन्तेसि – ‘‘सचाहं इच्छेय्यं सब्बकिलेसे झापेत्वा सङ्घनवको हुत्वा रम्मनगरं पविसेय्यं, अञ्ञातकवेसेन पन मे किलेसे झापेत्वा निब्बानप्पत्तिया किच्चं नत्थि, यंनूनाहं दीपङ्करदसबलो विय परमाभिसम्बोधिं पत्वा धम्मनावं आरोपेत्वा महाजनं संसारसागरा उत्तारेत्वा पच्छा परिनिब्बायेय्यं, इदं मे पतिरूप’’न्ति। ततो अट्ठ धम्मे समोधानेत्वा बुद्धभावाय अभिनीहारं कत्वा निपज्जि। तेन वुत्तं –&lt;br&gt;&#xA;५४.&lt;br&gt;&#xA;‘‘पथवियं निपन्नस्स, एवं मे आसि चेतसो।&lt;br&gt;&#xA;इच्छमानो अहं अज्ज, किलेसे झापये मम॥&lt;br&gt;&#xA;५५.&lt;br&gt;&#xA;‘‘किं मे अञ्ञातवेसेन, धम्मं सच्छिकतेनिध।&lt;br&gt;&#xA;सब्बञ्ञुतं पापुणित्वा, बुद्धो हेस्सं सदेवके॥&lt;br&gt;&#xA;५६.&lt;br&gt;&#xA;‘‘किं मे एकेन तिण्णेन, पुरिसेन थामदस्सिना।&lt;br&gt;&#xA;सब्बञ्ञुतं पापुणित्वा, सन्तारेस्सं सदेवकं॥&lt;br&gt;&#xA;५७.&lt;br&gt;&#xA;‘‘इमिना मे अधिकारेन, कतेन पुरिसुत्तमे।&lt;br&gt;&#xA;सब्बञ्ञुतं पापुणित्वा, तारेमि जनतं बहुं॥&lt;br&gt;&#xA;५८.&lt;br&gt;&#xA;‘‘संसारसोतं छिन्दित्वा, विद्धंसेत्वा तयो भवे।&lt;br&gt;&#xA;धम्मनावं समारुय्ह, सन्तारेस्सं सदेवक’’न्ति॥&lt;br&gt;&#xA;तत्थ पथवियं निपन्नस्साति पुथविया निपन्नस्स। अयमेव वा पाठो। चेतसोति चेतसो परिवितक्को अहोसीति अत्थो। ‘‘एवं मे आसि चेतना’’तिपि पाठो। इच्छमानोति आकङ्खमानो। किलेसेति किलिस्सन्ति उपतापेन्तीति किलेसा, रागादयो दस। झापयेति झापेय्यं, मम किलेसे झापये अहन्ति अत्थो।&lt;br&gt;&#xA;किन्ति पटिक्खेपवचनम्। अञ्ञातवेसेनाति अपाकटवेसेन, अविञ्ञातेन पटिच्छन्नेन। इध पन भिक्खू विय आसवक्खयं कत्वा किं, बुद्धकरे धम्मे पूरेत्वा पटिसन्धिजातिबोधिधम्मचक्कप्पवत्तनेसु महापथविकम्पनं कत्वा बुद्धो बोधेता, तिण्णो तारेता, मुत्तो मोचेता भवेय्यन्ति अधिप्पायो। सदेवकेति सदेवके लोके।&lt;br&gt;&#xA;थामदस्सिनाति अत्तनो थामबलं पस्समानेन। सन्तारेस्सन्ति सन्तारेस्सामि। सदेवकन्ति सदेवकं सत्तनिकायं, सदेवकं लोकं वा। अधिकारेनाति अधिविसिट्ठेन कारेन, बुद्धस्स मम जीवितं परिच्चजित्वा कललपिट्ठे सयनेनाधिकारेनाति अत्थो।&lt;br&gt;&#xA;संसारसोतन्ति कम्मकिलेसवसेन योनिगतिविञ्ञाणट्ठितिनवसत्तावासेसु इतो चितो च संसरणं संसारो। यथाह –&lt;br&gt;&#xA;‘‘खन्धानञ्च पटिपाटि, धातुआयतनानञ्च।&lt;br&gt;&#xA;अब्बोच्छिन्नं वत्तमाना, संसारोति पवुच्चती’’ति॥ (विसुद्धि॰ २.६१९; दी॰ नि॰ अट्ठ॰ २.९५ अपसादनावण्णना; सं॰ नि॰ अट्ठ॰ २.२.६०; अ॰ नि॰ अट्ठ॰ २.४.१९९; ध॰ स॰ अट्ठ॰ निदानकथा; विभ॰ अट्ठ॰ २२६ सङ्खापदनिद्देस; सु॰ नि॰ अट्ठ॰ २.५२३; उदा॰ अट्ठ॰ ३९; इतिवु॰ अट्ठ॰ १४, ५८; थेरगा॰ अट्ठ॰ १.६७, ९९; चूळनि॰ अट्ठ॰ ६; पटि॰ म॰ अट्ठ॰ २.१.११७)।&lt;br&gt;&#xA;संसारो च सो सोतं चेति संसारसोतं, तं संसारसोतम्। अथ वा संसारस्स सोतं संसारसोतं, संसारकारणं तण्हासोतं छिन्दित्वाति अत्थो। तयो भवेति कामरूपारूपभवे। तिभवनिब्बत्तककम्मकिलेसा तयो भवाति अधिप्पेता। धम्मनावन्ति अरियं अट्ठङ्गिकं मग्गम्। सो हि चतुरोघुत्तरणट्ठेन ‘‘धम्मनावा’’ति वुच्चति। समारुय्हाति आरुय्ह। सन्तारेस्सन्ति सन्तारेस्सामि। यस्मा पन बुद्धत्तं पत्थेन्तस्स –&lt;br&gt;&#xA;५९.&lt;br&gt;&#xA;‘‘मनुस्सत्तं लिङ्गसम्पत्ति, हेतु सत्थारदस्सनम्।&lt;br&gt;&#xA;पब्बज्जा गुणसम्पत्ति, अधिकारो च छन्दता।&lt;br&gt;&#xA;अट्ठधम्मसमोधाना, अभिनीहारो समिज्झति’’॥&lt;br&gt;&#xA;तत्थ मनुस्सत्तन्ति मनुस्सत्तभावेयेव ठत्वा बुद्धत्तं पत्थेन्तस्स पत्थना समिज्झति, न नागजातिआदीसु ठितानम्। कस्माति चे? अहेतुकभावतो।&lt;br&gt;&#xA;लिङ्गसम्पत्तीति मनुस्सत्तभावे वत्तमानस्सापि पुरिसलिङ्गे ठितस्सेव पत्थना समिज्झति, न इत्थिया वा पण्डकनपुंसकउभतोब्यञ्जनकानं वा समिज्झति । कस्माति चे? लक्खणपारिपूरिया अभावतो। वुत्तञ्हेतं – ‘‘अट्ठानमेतं, भिक्खवे, अनवकासो, यं इत्थी अरहं अस्स सम्मासम्बुद्धो’’ति (म॰ नि॰ ३.१३०; अ॰ नि॰ १.२७९; विभ॰ ८०९) वित्थारो। तस्मा इत्थिलिङ्गे ठितस्स मनुस्सजातिकस्सापि पत्थना न समिज्झति।&lt;br&gt;&#xA;हेतूति पुरिसस्सापि तस्मिं अत्तभावे अरहत्तप्पत्तिया हेतुसम्पन्नस्सेव पत्थना समिज्झति, नो इतरस्स।&lt;br&gt;&#xA;सत्थारदस्सनन्ति सचे जीवमानकबुद्धस्सेव सन्तिके पत्थेति पत्थना समिज्झति। परिनिब्बुते भगवति चेतियस्स सन्तिके वा बोधिरुक्खमूले वा पटिमाय वा पच्चेकबुद्धबुद्धसावकानं वा सन्तिके पत्थना न समिज्झति। कस्मा? भब्बाभब्बके ञत्वा कम्मविपाकपरिच्छेदकञाणेन परिच्छिन्दित्वा ब्याकातुं असमत्थत्ता। तस्मा बुद्धस्स सन्तिकेयेव पत्थना समिज्झति।&lt;br&gt;&#xA;पब्बज्जाति बुद्धस्स भगवतो सन्तिके पत्थेन्तस्सापि कम्मकिरियवादीसु तापसेसु वा भिक्खूसु वा पब्बजितस्सेव पत्थना समिज्झति, नो गिहिलिङ्गे ठितस्स। कस्मा? पब्बजितायेव हि बोधिसत्ता सम्बोधिं अधिगच्छन्ति, न गहट्ठा। तस्मा आदिम्हि पणिधानकालेपि पब्बजितेनेव भवितब्बम्।&lt;br&gt;&#xA;गुणसम्पत्तीति पब्बजितस्सापि अट्ठसमापत्तिलाभिनो पञ्चाभिञ्ञस्सेव समिज्झति, न पन इमाय गुणसम्पत्तिया विरहितस्स। कस्मा? निग्गुणस्स तदभावतो।&lt;br&gt;&#xA;अधिकारोति गुणसम्पन्नेनापि येन अत्तनो जीवितं बुद्धानं परिच्चत्तं होति, तस्स इमिना अधिकारेन सम्पन्नस्सेव समिज्झति, न इतरस्स।&lt;br&gt;&#xA;छन्दताति अभिनीहारसम्पन्नस्सापि यस्स बुद्धकारकधम्मानं अत्थाय महन्तो छन्दो वायामो च उस्साहो च परियेट्ठि च, तस्सेव समिज्झति, न इतरस्स। तत्रिदं छन्दमहन्तताय ओपम्मं – सचे हि एवमस्स, ‘‘यो पन सकलचक्कवाळगब्भं एकोदकीभूतं अत्तनो बाहुबलेन उत्तरित्वा पारं गन्तुं समत्थो, सो बुद्धत्तं पापुणाति। यो पनिमं अत्तनो दुक्करं न मञ्ञति ‘अहं इमं उत्तरित्वा पारं गमिस्सामी’’’ति एवं महता छन्देन उस्साहेन समन्नागतो होति, तस्स पत्थना समिज्झति, न इतरस्स (सु॰ नि॰ अट्ठ॰ १.खग्गविसाणसुत्तवण्णना; अप॰ अट्ठ॰ १.दूरेनिदान, सुमेधकथा; चरिया॰ अट्ठ॰ पकिण्णककथा)।&lt;br&gt;&#xA;सुमेधपण्डितो पन इमे अट्ठ धम्मे समोधानेत्वाव बुद्धभावाय अभिनीहारं कत्वा निपज्जि। दीपङ्करोपि भगवा आगन्त्वा सुमेधपण्डितस्स सीसभागे ठत्वा कललपिट्ठे निपन्नं सुमेधतापसं दिस्वा – ‘‘अयं तापसो बुद्धत्ताय अभिनीहारं कत्वा निपन्नो, इज्झिस्सति नु खो एतस्स पत्थना, उदाहु नो’’ति अनागतंसञाणं पेसेत्वा उपधारेन्तो – ‘‘इतो कप्पसतसहस्साधिकानि चत्तारि असङ्ख्येय्यानि अतिक्कमित्वा गोतमो नाम बुद्धो भविस्सती’’ति ञत्वा ठितकोव परिसमज्झे ब्याकासि – ‘‘पस्सथ नो, तुम्हे भिक्खवे, इमं उग्गतपं तापसं कललपिट्ठे निपन्न’’न्ति। ‘‘एवं, भन्ते’’ति। अयं बुद्धत्ताय अभिनीहारं कत्वा निपन्नो, समिज्झिस्सति इमस्स तापसस्स पत्थना, अयञ्हि इतो कप्पसतसहस्साधिकानं चतुन्नं असङ्ख्येय्यानं मत्थके गोतमो नाम बुद्धो लोके भविस्सति। तस्मिं पनस्स अत्तभावे कपिलवत्थु नाम नगरं निवासो भविस्सति, महामाया नाम देवी माता, सुद्धोदनो नाम राजा पिता, उपतिस्सो च कोलितो च द्वे अग्गसावका, आनन्दो नाम उपट्ठाको, खेमा च उप्पलवण्णा च द्वे अग्गसाविका भविस्सन्ति । अयं परिपक्कञाणो हुत्वा महाभिनिक्खमनं निक्खमित्वा महापधानं पदहित्वा निग्रोधमूले सुजाताय नाम कुमारिया दिन्नं पायासं पटिग्गहेत्वा नेरञ्जराय तीरे परिभुञ्जित्वा बोधिमण्डं आरुय्ह अस्सत्थरुक्खमूले अभिसम्बुज्झिस्सतीति। तेन वुत्तं –&lt;br&gt;&#xA;६०.&lt;br&gt;&#xA;‘‘दीपङ्करो लोकविदू, आहुतीनं पटिग्गहो।&lt;br&gt;&#xA;उस्सीसके मं ठत्वान, इदं वचनमब्रवि॥&lt;br&gt;&#xA;६१.&lt;br&gt;&#xA;‘‘पस्सथ इमं तापसं, जटिलं उग्गतापनम्।&lt;br&gt;&#xA;अपरिमेय्यितो कप्पे, बुद्धो लोके भविस्सति॥&lt;br&gt;&#xA;६२.&lt;br&gt;&#xA;‘‘अहू कपिलव्हया रम्मा, निक्खमित्वा तथागतो।&lt;br&gt;&#xA;पधानं पदहित्वान, कत्वा दुक्करकारिकं॥&lt;br&gt;&#xA;६३.&lt;br&gt;&#xA;‘‘अजपालरुक्खमूलस्मिं, निसीदित्वा तथागतो।&lt;br&gt;&#xA;तत्थ पायासं पग्गय्ह, नेरञ्जरमुपेहिति॥&lt;br&gt;&#xA;६४.&lt;br&gt;&#xA;‘‘नेरञ्जराय तीरम्हि, पायासं अद सो जिनो।&lt;br&gt;&#xA;पटियत्तवरमग्गेन, बोधिमूलमुपेहिति॥&lt;br&gt;&#xA;६५.&lt;br&gt;&#xA;‘‘ततो पदक्खिणं कत्वा, बोधिमण्डं अनुत्तरो।&lt;br&gt;&#xA;अस्सत्थरुक्खमूलम्हि, बुज्झिस्सति महायसो॥&lt;br&gt;&#xA;६६.&lt;br&gt;&#xA;‘‘इमस्स जनिका माता, माया नाम भविस्सति।&lt;br&gt;&#xA;पिता सुद्धोदनो नाम, अयं हेस्सति गोतमो॥&lt;br&gt;&#xA;६७.&lt;br&gt;&#xA;‘‘अनासवा वीतरागा, सन्तचित्ता समाहिता।&lt;br&gt;&#xA;कोलितो उपतिस्सो च, अग्गा हेस्सन्ति सावका।&lt;br&gt;&#xA;आनन्दो नामुपट्ठाको, उपट्ठिस्सतिमं जिनं॥&lt;br&gt;&#xA;६८.&lt;br&gt;&#xA;‘‘खेमा उप्पलवण्णा च, अग्गा हेस्सन्ति साविका।&lt;br&gt;&#xA;अनासवा वीतरागा, सन्तचित्ता समाहिता॥&lt;br&gt;&#xA;६९.&lt;br&gt;&#xA;‘‘बोधि तस्स भगवतो, अस्सत्थोति पवुच्चति।&lt;br&gt;&#xA;चित्तो च हत्थाळवको, अग्गा हेस्सन्तुपट्ठका।&lt;br&gt;&#xA;उत्तरा नन्दमाता च, अग्गा हेस्सन्तुपट्ठिका’’ति॥&lt;br&gt;&#xA;तत्थ लोकविदूति सब्बथा विदितलोकत्ता पन लोकविदू। भगवा हि सभावतो समुदयतो निरोधतो निरोधूपायतोति सब्बथापि लोकं अवेदि अञ्ञासि पटिविज्झि। तस्मा लोकविदूति वुच्चति। यथाह –&lt;br&gt;&#xA;‘‘तस्मा हवे लोकविदू सुमेधो, लोकन्तगू वूसितब्रह्मचरियो।&lt;br&gt;&#xA;लोकस्स अन्तं समितावि ञत्वा, नासीसती लोकमिमं परञ्चा’’ति॥ (सं॰ नि॰ १.१०७; अ॰ नि॰ ४.४६)।&lt;br&gt;&#xA;अपि च तयो लोका – सङ्खारलोको, सत्तलोको, ओकासलोकोति। तत्थ सङ्खारलोको नाम पटिच्चसमुप्पन्ना पथविआदयो धम्मा। सत्तलोको नाम सञ्ञिनो असञ्ञिनो नेवसञ्ञिनासञ्ञिनो च सत्ता। ओकासलोको नाम सत्तानं निवासट्ठानम्। इमे पन तयोपि लोका भगवता यथासभावतो विदिता, तस्मा लोकविदूति वुच्चति। आहुतीनं पटिग्गहोति दानानं पटिग्गहेतुं अरहत्ता दक्खिणेय्यत्ता आहुतीनं पटिग्गहो। उस्सीसके मं ठत्वानाति मम सीससमीपे ठत्वा। इदं इदानि वत्तब्बं वचनं अब्रवीति अत्थो। जटिलन्ति जटा अस्स सन्तीति जटिलो, तं जटिलम्। उग्गतापनन्ति उग्गतापसम्। अहूति अहनि, अथाति अत्थो। अयमेव वा पाठो। कपिलव्हयाति कपिलअव्हया अभिधाना। रम्माति रमणीयतो। पधानन्ति वीरियम्। एहितीति एस्सति गमिस्सति। सेसगाथासु उत्तानमेवाति।&lt;br&gt;&#xA;ततो सुमेधपण्डितो – ‘‘मय्हं किर पत्थना समिज्झिस्सती’’ति सञ्जातसोमनस्सो अहोसि। महाजनो दीपङ्करदसबलस्स वचनं सुत्वा – ‘‘सुमेधतापसो किर बुद्धबीजङ्कुरो’’ति हट्ठतुट्ठो अहोसि। एवञ्चस्स अहोसि – ‘‘यथा नाम पुरिसो नदिं तरन्तो उजुकेन तित्थेन तरितुं असक्कोन्तो हेट्ठातित्थेन उत्तरति, एवमेव मयं दीपङ्करदसबलस्स सासने मग्गफलं अलभमाना अनागते यदा त्वं बुद्धो भविस्ससि, तदा तव सम्मुखा मग्गफलं सच्छिकातुं समत्था भवेय्यामा’’ति पत्थनं अकंसु। दीपङ्करदसबलो बोधिसत्तं महासत्तं पसंसित्वा अट्ठहि पुप्फमुट्ठीहि पूजेत्वा पदक्खिणं कत्वा पक्कामि। तेपि चतुसतसहस्सा खीणासवा बोधिसत्तं पुप्फेहि च गन्धेहि च पूजेत्वा पदक्खिणं कत्वा पक्कमिंसु। देवमनुस्सा पन तथेव पूजेत्वा वन्दित्वा पक्कमिंसु।&lt;br&gt;&#xA;अथ सब्बलोकमतिदीपङ्करो दीपङ्करो भगवा चतूहि खीणासवसतसहस्सेहि परिवुतो रम्मनगरवासीहि पूजियमानो देवताहि अभिवन्दियमानो सञ्झाप्पभानुरञ्जितवरकनकगिरिसिखरो विय जङ्गममानो अनेकेसु पाटिहारियेसु वत्तमानेसु तेन अलङ्कतपटियत्तेन मग्गेन गन्त्वा नानासुरभिकुसुमगन्धवासितं चुण्णसम्मोदगन्धं समुस्सितधजपटाकं गन्धानुबद्धहदयेहि भमरगणेहि गुम्बगुम्बायमानं धूपन्धकारं अमरपुरसदिससोभं अभिरम्मं रम्मनगरं पविसित्वा पञ्ञत्ते महारहे बुद्धासने युगन्धरमत्थके सरदसमयरुचिरकररजनिकरो तिमिरनिकरनिधनकरो कमलवनविकसनकरो दिवसकरो विय दसबलदिवसकरो निसीदि। भिक्खुसङ्घोपि पटिपाटिया अत्तनो अत्तनो पत्तासने निसीदि। रम्मनगरवासिनो पन उपासका सद्धादिगुणसम्पन्ना नानाविधखज्जादीहि समलङ्कतं वण्णगन्धरससम्पन्नं असदिसं सुखनिदानं दानं बुद्धप्पमुखस्स भिक्खुसङ्घस्स अदंसु।&lt;br&gt;&#xA;अथ खो बोधिसत्तो दसबलस्स ब्याकरणं सुत्वा बुद्धभावं करतलगतमिव मञ्ञमानो पमुदितहदयो सब्बेसु पटिक्कन्तेसु सयना वुट्ठाय – ‘‘पारमियो विचिनिस्सामी’’ति पुप्फरासिमत्थके पल्लङ्कं आभुजित्वा निसीदि। एवं निसिन्ने महासत्ते सकलदससहस्सचक्कवाळदेवता साधुकारं दत्वा – ‘‘अय्य सुमेधतापस, पोराणकबोधिसत्तानं पल्लङ्कं आभुजित्वा – ‘पारमियो विचिनिस्सामी’ति निसिन्नकाले यानि पुब्बनिमित्तानि नाम पञ्ञायन्ति, तानि सब्बानिपि अज्ज पातुभूतानि निस्संसयेन त्वं बुद्धो भविस्ससि, मयमेतं जानाम – ‘यस्सेतानि निमित्तानि पञ्ञायन्ति, सो एकन्तेनेव बुद्धो भविस्सति’ तस्मा त्वं अत्तनो वीरियं दळ्हं कत्वा पग्गण्हा’’ति बोधिसत्तं नानप्पकाराहि थुतीहि अभित्थविंसु। तेन वुत्तं –&lt;br&gt;&#xA;७०.&lt;br&gt;&#xA;‘‘इदं सुत्वान वचनं, असमस्स महेसिनो।&lt;br&gt;&#xA;आमोदिता नरमरू, बुद्धबीजं किर अयं॥&lt;br&gt;&#xA;७१.&lt;br&gt;&#xA;‘‘उक्कुट्ठिसद्दा वत्तन्ति, अप्फोटेन्ति हसन्ति च।&lt;br&gt;&#xA;कतञ्जली नमस्सन्ति, दससहस्सी सदेवका॥&lt;br&gt;&#xA;७२.&lt;br&gt;&#xA;‘‘यदिमस्स लोकनाथस्स, विरज्झिस्साम सासनम्।&lt;br&gt;&#xA;अनागतम्हि अद्धाने, हेस्साम सम्मुखा इमं॥&lt;br&gt;&#xA;७३.&lt;br&gt;&#xA;‘‘यथा मनुस्सा नदिं तरन्ता, पटितित्थं विरज्झिय।&lt;br&gt;&#xA;हेट्ठातित्थे गहेत्वान, उत्तरन्ति महानदिं॥&lt;br&gt;&#xA;७४.&lt;br&gt;&#xA;‘‘एवमेव मयं सब्बे, यदि मुञ्चामिमं जिनम्।&lt;br&gt;&#xA;अनागतम्हि अद्धाने, हेस्साम सम्मुखा इमं॥&lt;br&gt;&#xA;७५.&lt;br&gt;&#xA;‘‘दीपङ्करो लोकविदू, आहुतीनं पटिग्गहो।&lt;br&gt;&#xA;मम कम्मं पकित्तेत्वा, दक्खिणं पादमुद्धरि॥&lt;br&gt;&#xA;७६.&lt;br&gt;&#xA;‘‘ये तत्थासुं जिनपुत्ता, पदक्खिणमकंसु मम्।&lt;br&gt;&#xA;देवा मनुस्सा असुरा च, अभिवादेत्वान पक्कमुं॥&lt;br&gt;&#xA;७७.&lt;br&gt;&#xA;‘‘दस्सनं मे अतिक्कन्ते, ससङ्घे लोकनायके।&lt;br&gt;&#xA;सयना वुट्ठहित्वान, पल्लङ्कं आभुजिं तदा॥&lt;br&gt;&#xA;७८.&lt;br&gt;&#xA;‘‘सुखेन सुखितो होमि, पामोज्जेन पमोदितो।&lt;br&gt;&#xA;पीतिया च अभिस्सन्नो, पल्लङ्कं आभुजिं तदा॥&lt;br&gt;&#xA;७९.&lt;br&gt;&#xA;‘‘पल्लङ्केन निसीदित्वा, एवं चिन्तेसहं तदा।&lt;br&gt;&#xA;वसीभूतो अहं झाने, अभिञ्ञासु पारमिं गतो॥&lt;br&gt;&#xA;८०.&lt;br&gt;&#xA;‘‘सहस्सियम्हि लोकम्हि, इसयो नत्थि मे समा।&lt;br&gt;&#xA;असमो इद्धिधम्मेसु, अलभिं ईदिसं सुखं॥&lt;br&gt;&#xA;८१.&lt;br&gt;&#xA;‘‘पल्लङ्काभुजने मय्हं, दससहस्साधिवासिनो।&lt;br&gt;&#xA;महानादं पवत्तेसुं, धुवं बुद्धो भविस्ससि॥&lt;br&gt;&#xA;८२.&lt;br&gt;&#xA;‘‘या पुब्बे बोधिसत्तानं, पल्लङ्कवरमाभुजे।&lt;br&gt;&#xA;निमित्तानि पदिस्सन्ति, तानि अज्ज पदिस्सरे॥&lt;br&gt;&#xA;८३.&lt;br&gt;&#xA;‘‘सीतं ब्यपगतं होति, उण्हञ्च उपसम्मति।&lt;br&gt;&#xA;तानि अज्ज पदिस्सन्ति, धुवं बुद्धो भविस्ससि॥&lt;br&gt;&#xA;८४.&lt;br&gt;&#xA;‘‘दससहस्सी लोकधातु, निस्सद्दा होन्ति निराकुला।&lt;br&gt;&#xA;तानि अज्ज पदिस्सन्ति, धुवं बुद्धो भविस्ससि॥&lt;br&gt;&#xA;८५.&lt;br&gt;&#xA;‘‘महावाता न वायन्ति, न सन्दन्ति सवन्तियो।&lt;br&gt;&#xA;तानि अज्ज पदिस्सन्ति, धुवं बुद्धो भविस्ससि॥&lt;br&gt;&#xA;८६.&lt;br&gt;&#xA;‘‘थलजा दकजा पुप्फा, सब्बे पुप्फन्ति तावदे।&lt;br&gt;&#xA;तेपज्ज पुप्फिता सब्बे, धुवं बुद्धो भविस्ससि॥&lt;br&gt;&#xA;८७.&lt;br&gt;&#xA;‘‘लता वा यदि वा रुक्खा, फलभारा होन्ति तावदे।&lt;br&gt;&#xA;तेपज्ज फलिता सब्बे, धुवं बुद्धो भविस्ससि॥&lt;br&gt;&#xA;८८.&lt;br&gt;&#xA;‘‘आकासट्ठा च भूमट्ठा, रतना जोतन्ति तावदे।&lt;br&gt;&#xA;तेपज्ज रतना जोतन्ति, धुवं बुद्धो भविस्ससि॥&lt;br&gt;&#xA;८९.&lt;br&gt;&#xA;‘‘मानुस्सका च दिब्बा च, तुरिया वज्जन्ति तावदे।&lt;br&gt;&#xA;तेपज्जुभो अभिरवन्ति, धुवं बुद्धो भविस्ससि॥&lt;br&gt;&#xA;९०.&lt;br&gt;&#xA;‘‘विचित्तपुप्फा गगना, अभिवस्सन्ति तावदे।&lt;br&gt;&#xA;तेपि अज्ज पवस्सन्ति, धुवं बुद्धो भविस्ससि॥&lt;br&gt;&#xA;९१.&lt;br&gt;&#xA;‘‘महासमुद्दो आभुजति, दससहस्सी पकम्पति।&lt;br&gt;&#xA;तेपज्जुभो अभिरवन्ति, धुवं बुद्धो भविस्ससि॥&lt;br&gt;&#xA;९२.&lt;br&gt;&#xA;‘‘निरयेपि दससहस्से, अग्गी निब्बन्ति तावदे।&lt;br&gt;&#xA;तेपज्ज निब्बुता अग्गी, धुवं बुद्धो भविस्ससि॥&lt;br&gt;&#xA;९३.&lt;br&gt;&#xA;‘‘विमलो होति सूरियो, सब्बा दिस्सन्ति तारका।&lt;br&gt;&#xA;तेपि अज्ज पदिस्सन्ति, धुवं बुद्धो भविस्ससि॥&lt;br&gt;&#xA;९४.&lt;br&gt;&#xA;‘‘अनोवट्ठेन उदकं, महिया उब्भिज्जि तावदे।&lt;br&gt;&#xA;तम्पज्जुब्भिज्जते महिया, धुवं बुद्धो भविस्ससि॥&lt;br&gt;&#xA;९५.&lt;br&gt;&#xA;‘‘तारागणा विरोचन्ति, नक्खत्ता गगनमण्डले।&lt;br&gt;&#xA;विसाखा चन्दिमायुत्ता, धुवं बुद्धो भविस्ससि॥&lt;br&gt;&#xA;९६.&lt;br&gt;&#xA;‘‘बिलासया दरीसया, निक्खमन्ति सकासया।&lt;br&gt;&#xA;तेपज्ज आसया छुद्धा, धुवं बुद्धो भविस्ससि॥&lt;br&gt;&#xA;९७.&lt;br&gt;&#xA;‘‘न होन्ति अरती सत्तानं, सन्तुट्ठा होन्ति तावदे।&lt;br&gt;&#xA;तेपज्ज सब्बे सन्तुट्ठा, धुवं बुद्धो भविस्ससि॥&lt;br&gt;&#xA;९८.&lt;br&gt;&#xA;‘‘रोगा तदुपसम्मन्ति, जिघच्छा च विनस्ससि।&lt;br&gt;&#xA;तानि अज्ज पदिस्सन्ति, धुवं बुद्धो भविस्ससि॥&lt;br&gt;&#xA;९९.&lt;br&gt;&#xA;‘‘रोगा तदा तनु होति, दोसो मोहो विनस्ससि।&lt;br&gt;&#xA;तेपज्ज विगता सब्बे, धुवं बुद्धो भविस्ससि॥&lt;br&gt;&#xA;१००.&lt;br&gt;&#xA;‘‘भयं तदा न भवति, अज्जपेतं पदिस्सति।&lt;br&gt;&#xA;तेन लिङ्गेन जानाम, धुवं बुद्धो भविस्ससि॥&lt;br&gt;&#xA;१०१.&lt;br&gt;&#xA;‘‘रजोनुद्धंसती उद्धं, अज्जपेतं पदिस्सति।&lt;br&gt;&#xA;तेन लिङ्गेन जानाम, धुवं बुद्धो भविस्ससि॥&lt;br&gt;&#xA;१०२.&lt;br&gt;&#xA;‘‘अनिट्ठगन्धो पक्कमति, दिब्बगन्धो पवायति।&lt;br&gt;&#xA;सोपज्ज वायती गन्धो, धुवं बुद्धो भविस्ससि॥&lt;br&gt;&#xA;१०३.&lt;br&gt;&#xA;‘‘सब्बे देवा पदिस्सन्ति, ठपयित्वा अरूपिनो।&lt;br&gt;&#xA;तेपज्ज सब्बे दिस्सन्ति, धुवं बुद्धो भविस्ससि॥&lt;br&gt;&#xA;१०४.&lt;br&gt;&#xA;‘‘यावता निरया नाम, सब्बे दिस्सन्ति तावदे।&lt;br&gt;&#xA;तेपज्ज सब्बे दिस्सन्ति, धुवं बुद्धो भविस्ससि॥&lt;br&gt;&#xA;१०५.&lt;br&gt;&#xA;‘‘कुट्टा कवाटा सेला च, न होन्तावरणा तदा।&lt;br&gt;&#xA;आकासभूता तेपज्ज, धुवं बुद्धो भविस्ससि॥&lt;br&gt;&#xA;१०६.&lt;br&gt;&#xA;‘‘चुती च उपपत्ती च, खणे तस्मिं न विज्जति।&lt;br&gt;&#xA;तानिपज्ज पदिस्सन्ति, धुवं बुद्धो भविस्ससि॥&lt;br&gt;&#xA;१०७.&lt;br&gt;&#xA;‘‘दळ्हं पग्गण्ह वीरियं, मा निवत्त अभिक्कम।&lt;br&gt;&#xA;मयम्पेतं विजानाम, धुवं बुद्धो भविस्ससी’’ति॥&lt;br&gt;&#xA;तत्थ इदं सुत्वान वचनन्ति इदं दीपङ्करस्स भगवतो बोधिसत्तस्स ब्याकरणवचनं सुत्वा। असमस्साति समस्स सदिसस्स अभावतो असमस्स। यथाह –&lt;br&gt;&#xA;‘‘न मे आचरियो अत्थि, सदिसो मे न विज्जति।&lt;br&gt;&#xA;सदेवकस्मिं लोकस्मिं, नत्थि मे पटिपुग्गलो’’ति॥ (म॰ नि॰ १.२८५; २.३४१; महाव॰ ११; कथा॰ ४०५; मि॰ प॰ ४.५.११)।&lt;br&gt;&#xA;महेसिनोति महन्ते सीलसमाधिपञ्ञाक्खन्धे एसि गवेसीति महेसी, तस्स महेसिनो। नरमरूति नरा च अमरा च, उक्कट्ठनिद्देसो पनायं सब्बेपि दससहस्सिलोकधातुया नागसुपण्णयक्खादयोपि आमोदिताव। बुद्धबीजं किर अयन्ति अयं किर बुद्धङ्कुरो उप्पन्नोति आमोदिताति अत्थो।&lt;br&gt;&#xA;उक्कुट्ठिसद्दाति उन्नादसद्दा वत्तन्ति। अप्फोटेन्तीति हत्थेहि बाहा अभिहनन्ति। दससहस्सीति दससहस्सिलोकधातुयो। सदेवकाति सह देवेहि सदेवका दससहस्सी नमस्सन्तीति अत्थो। यदिमस्साति यदि इमस्स, अयमेव वा पाठो। विरज्झिस्सामाति यदि न सम्पापुणिस्साम। अनागतम्हि अद्धानेति अनागते काले। हेस्सामाति भविस्साम। सम्मुखाति सम्मुखीभूता। इमन्ति इमस्स, सामिअत्थे उपयोगवचनम्।&lt;br&gt;&#xA;नदिं तरन्ताति नदीतरणका, ‘‘नदितरन्ता’’तिपि पाठो। पटितित्थन्ति पटिमुखतित्थम्। विरज्झियाति विरज्झित्वा। यदि मुञ्चामाति यदि इमं भगवन्तं मुञ्चित्वा अकतकिच्चा गमिस्सामाति अत्थो। मम कम्मं पकित्तेत्वाति मम भावितमत्थं ब्याकरित्वा। दक्खिणं पादमुद्धरीति दक्खिणं पादं उक्खिपि, ‘‘कतपदक्खिणो’’तिपि पाठो।&lt;br&gt;&#xA;जिनपुत्ताति दीपङ्करस्स सत्थुनो सावका। देवा मनुस्सा असुरा च, अभिवादेत्वान पक्कमुन्ति देवादयो सब्बेपि इमे मं तिक्खत्तुं पदक्खिणं कत्वा पुप्फादीहि पूजेत्वा सुप्पतिट्ठितपञ्चङ्गा वन्दित्वा निवत्तित्वा पुनप्पुनं ओलोकेत्वा मधुरत्थब्यञ्जनाहि नानप्पकाराहि थुतीहि वण्णेन्ता पक्कमिंसु। ‘‘नरा नागा च गन्धब्बा, अभिवादेत्वान पक्कमु’’न्तिपि पाठो।&lt;br&gt;&#xA;दस्सनं मे अतिक्कन्तेति मम दस्सनविसयं भगवति अतिक्कन्ते। ‘‘जहिते दस्सनूपचारे’’तिपि पाठो। ससङ्घेति सद्धिं सङ्घेन ससङ्घो, तस्मिं ससङ्घे। सयना वुट्ठहित्वानाति निपन्नट्ठानतो कललतो उट्ठहित्वा। पल्लङ्कं आभुजिन्ति कतपल्लङ्को हुत्वा पुप्फरासिम्हि निसीदिन्ति अत्थो। ‘‘हट्ठो हट्ठेन चित्तेन, आसना वुट्ठहिं तदा’’तिपि पाठो, सो उत्तानत्थोव।&lt;br&gt;&#xA;पीतिया च अभिस्सन्नोति पीतिपरिप्फुटो। वसीभूतोति वसीभावप्पत्तो। झानेति रूपावचरारूपावचरझानेसु। सहस्सियम्हीति दससहस्सियम्। लोकम्हीति लोकधातुया। मे समाति मया सदिसा। अविसेसेन ‘‘मे समा नत्थी’’ति वत्वा इदानि तमेव नियमेन्तो ‘‘असमो इद्धिधम्मेसू’’ति आह। तत्थ इद्धिधम्मेसूति पञ्चसु इद्धिधम्मेसूति अत्थो। अलभिन्ति पटिलभिम्। ईदिसं सुखन्ति ईदिसं सोमनस्सम्।&lt;br&gt;&#xA;अथ सुमेधतापसो दसबलस्स ब्याकरणं सुत्वा बुद्धभावं करतलगतकालमिव मञ्ञमानो पमुदितहदयो दससु लोकधातुसहस्सेसु सुद्धावासमहाब्रह्मानो अतीतबुद्धदस्साविनो नियतबोधिसत्तानं ब्याकरणे उप्पज्जमानपाटिहारियदस्सनेन तथागतवचनस्स अवितथतं पकासेन्तो मं परितोसयन्ता इमा गाथायो आहंसूति दस्सेन्तो भगवा ‘‘पल्लङ्काभुजने मय्ह’’न्तिआदिमाह।&lt;br&gt;&#xA;तत्थ पल्लङ्काभुजने मय्हन्ति मम पल्लङ्काभुजने। अयमेव वा पाठो। दससहस्साधिवासिनोति दससहस्सिवासिनो महाब्रह्मानो। या पुब्बेति यानि पुब्बे, विभत्तिलोपं कत्वा वुत्तन्ति वेदितब्बम्। पल्लङ्कवरमाभुजेति वरपल्लङ्काभुजने। निमित्तानि पदिस्सन्तीति निमित्तानि पदिस्सिंसूति अत्थो। अतीतवचने वत्तब्बे वत्तमानवचनं वुत्तम्। किञ्चापि वुत्तं, अतीतवसेन अत्थो गहेतब्बो। तानि अज्ज पदिस्सरेति पुब्बेपि नियतबोधिसत्तानं पल्लङ्काभुजने यानि निमित्तानि उप्पज्जिंसु, तानि निमित्तानि अज्ज पदिस्सरे। तस्मा त्वं धुवमेव बुद्धो भविस्ससीति अत्थो। न पन तानियेव निमित्तानि उप्पज्जिंसु, तंसदिसत्ता ‘‘तानि अज्ज पदिस्सरे’’ति वुत्तन्ति वेदितब्बम्।&lt;br&gt;&#xA;सीतन्ति सीतत्तम्। ब्यपगतन्ति गतं विगतम्। तानीति सीतविगमनउण्हुपसमनानीति अत्थो। निस्सद्दाति असद्दा अनिग्घोसा। निराकुलाति अनाकुला, अयमेव वा पाठो। न सन्दन्तीति न वहन्ति नप्पवत्तन्ति। सवन्तियोति नदियो। तानीति अवायनअसन्दनानि। थलजाति पथवितलपब्बतरुक्खेसु जातानि। दकजाति ओदकानि पुप्फानि। पुप्फन्तीति पुब्बे बोधिसत्तानं पुप्फिंसु, अतीतत्थे वत्तमानवचनं हेट्ठा वुत्तनयेनेव वेदितब्बम्। तेपज्ज पुप्फितानीति तानि पुप्फानि अज्ज पुप्फितानीति अत्थो।&lt;br&gt;&#xA;फलभाराति फलधरा। तेपज्जाति तेपि अज्ज, पुल्लिङ्गवसेन ‘‘तेपी’’ति वुत्तं, ‘‘लता वा रुक्खा वा’’ति वुत्तत्ता। फलिताति सञ्जातफला। आकासट्ठा च भूमट्ठा चाति आकासगता च भूमिगता च रतनानीति मुत्तादीनि रतनानि। जोतन्तीति ओभासन्ति। मानुस्सकाति मनुस्सानं सन्तका मानुस्सका। दिब्बाति देवानं सन्तका दिब्बा। तुरियाति आततं विततं आततविततं सुसिरं घनन्ति पञ्च तुरियानि। तत्थ आततं नाम चम्मपरियोनद्धेसु भेरिआदीसु एकतलतुरियम्। विततं नाम उभयतलम्। आततविततं नाम सब्बतो परियोनद्धं महतिवल्लकिआदिकम्। सुसिरं नाम वंसादिकम्। घनं नाम सम्मताळादिकम्। वज्जन्तीति हेट्ठा वुत्तनयेन वज्जिंसु, अतीतत्थे वत्तमानवचनं वेदितब्बम्। एस नयो उपरि ईदिसेसु वचनेसुपि। अभिरवन्तीति तत्र तत्र कुसलेहि सुमुञ्चिता सुप्पताळिता सुवादिता विय अभिरवन्ति, अभिनदन्तीति अत्थो।&lt;br&gt;&#xA;विचित्तपुप्फाति विचित्रानि नानागन्धवण्णानि पुप्फानि। अभिवस्सन्तीति अभिवस्सिंसु, निपतिंसूति अत्थो। तेपीति तानिपि विचित्रपुप्फानि अभिवस्सन्तानि पदिस्सन्ति, देवब्रह्मगणेहि ओकिरियमानानीति अधिप्पायो। आभुजतीति ओसक्कति। तेपज्जुभोति तेपि अज्ज उभो महासमुद्ददससहस्सियो। अभिरवन्तीति अभिनदन्ति। निरयेति निरयेसु। दससहस्साति अनेकदससहस्सा। निब्बन्तीति सम्मन्ति, सन्तिं उपेन्तीति अत्थो। तारकाति नक्खत्तानि । तेपि अज्ज पदिस्सन्तीति तेपि सूरियस्स विमलभावा तारका अज्ज दिवा दिस्सन्ति।&lt;br&gt;&#xA;अनोवट्ठेनाति अनोवट्ठे, भुम्मत्थे करणवचनम्। अथ वा अनोवट्ठेति अनभिवट्ठेपि। नाति निपातमत्तं ‘‘सुत्वा न दूतवचन’’न्तिआदीसु विय। तम्पज्जुब्भिज्जतेति तम्पि उदकं अज्ज उब्भिज्जति, उब्भिज्जित्वा उट्ठहतीति अत्थो। महियाति पथविया, निस्सक्कवचनम्। तारागणाति गहनक्खत्तादयो सब्बे तारगणा। नक्खत्ताति नक्खत्ततारका च। गगनमण्डलेति सकलगगनमण्डलं विरोचन्तीति अत्थो। बिलासयाति बिलासया अहिनकुलकुम्भीलगोधादयो। दरीसयाति झरासया। अयमेव वा पाठो। निक्खमन्तीति निक्खमिंसु। सकासयाति अत्तनो अत्तनो आसयतो। ‘‘तदासया’’तिपि पाठो। तस्स तदा तस्मिं काले, आसयतो, बिलतोति अत्थो। छुद्धाति सुछुद्धा सुवुद्धारिता, निक्खन्ताति अत्थो।&lt;br&gt;&#xA;अरतीति उक्कण्ठा। सन्तुट्ठाति परमेन सन्तुट्ठेन सन्तुट्ठा। विनस्सतीति विगच्छति। रागोति कामरागो। तदा तनु होतीति ओरमत्तको होति, इमिना परियुट्ठानाभावं दीपेति। विहताति विनट्ठा। तदाति पुब्बे, बोधिसत्तानं पल्लङ्काभुजनेति अत्थो। न भवतीति न होति। अज्जपेतन्ति अज्ज तव पल्लङ्काभुजनेपि एतं भयं न होतेवाति अत्थो। तेन लिङ्गेन जानामाति तेन कारणेन सब्बेव मयं जानाम, यं त्वं बुद्धो भविस्ससीति अत्थो।&lt;br&gt;&#xA;अनुद्धंसतीति न उग्गच्छति। अनिट्ठगन्धोति दुग्गन्धो। पक्कमतीति पक्कमि विगच्छि। पवायतीति पवायि। सोपज्जाति सोपि दिब्बगन्धो अज्ज। पदिस्सन्तीति पदिस्सिंसु। तेपज्जाति तेपि सब्बे देवा अज्ज। यावताति परिच्छेदनत्थे निपातो, यत्तकाति अत्थो। कुट्टाति पाकारा। न होन्तावरणाति आवरणकरा न अहेसुम्। तदाति पुब्बे। आकासभूताति ते कुट्टकवाटपब्बता आवरणं तिरोकरणं कातुं असक्कोन्ता, अजटाकासभूताति अत्थो। चुतीति मरणम्। उपपत्तीति पटिसन्धिग्गहणम्। खणेति पुब्बे बोधिसत्तानं पल्लङ्काभुजनक्खणे। न विज्जतीति नाहोसि। तानिपज्जाति तानिपि अज्ज चवनभवनानीति अत्थो। मा निवत्तीति मा पटिक्कमि। अभिक्कमाति परक्कम। सेसमेत्थ उत्तानमेवाति।&lt;br&gt;&#xA;ततो सुमेधपण्डितो दीपङ्करस्स दसबलस्स च दससहस्सचक्कवाळदेवतानञ्च वचनं सुत्वा भिय्योसोमत्ताय सञ्जातुस्साहो हुत्वा चिन्तेसि – ‘‘बुद्धा नाम अमोघवचना, नत्थि बुद्धानं कथाय अञ्ञथत्तम्। यथा हि आकासे खित्तस्स लेड्डुस्स पतनं धुवं, जातस्स मरणं, अरुणे उग्गते सूरियस्स अब्भुग्गमनं, आसया निक्खन्तस्स सीहस्स सीहनादनदनं, गरुगब्भाय इत्थिया भारमोरोपनं धुवं अवस्सम्भावी, एवमेव बुद्धानं वचनं नाम धुवं अमोघं, अद्धा अहं बुद्धो भविस्सामीति। तेन वुत्तं –&lt;br&gt;&#xA;१०८.&lt;br&gt;&#xA;‘‘बुद्धस्स वचनं सुत्वा, दससहस्सीनचूभयम्।&lt;br&gt;&#xA;तुट्ठहट्ठो पमुदितो, एवं चिन्तेसहं तदा॥&lt;br&gt;&#xA;१०९.&lt;br&gt;&#xA;‘‘अद्वेज्झवचना बुद्धा, अमोघवचना जिना।&lt;br&gt;&#xA;वितथं नत्थि बुद्धानं, धुवं बुद्धो भवामहं॥&lt;br&gt;&#xA;११०.&lt;br&gt;&#xA;‘‘यथा खित्तं नभे लेड्डु, धुवं पतति भूमियम्।&lt;br&gt;&#xA;तथेव बुद्धसेट्ठानं, वचनं धुवसस्सतम्।&lt;br&gt;&#xA;वितथं नत्थि बुद्धानं, धुवं बुद्धो भवामहं॥&lt;br&gt;&#xA;१११.&lt;br&gt;&#xA;‘‘यथापि सब्बसत्तानं, मरणं धुवसस्सतम्।&lt;br&gt;&#xA;तथेव बुद्धसेट्ठानं, वचनं धुवसस्सतम्।&lt;br&gt;&#xA;वितथं नत्थि बुद्धानं, धुवं बुद्धो भवामहं॥&lt;br&gt;&#xA;११२.&lt;br&gt;&#xA;‘‘यथा रत्तिक्खये पत्ते, सूरियुग्गमनं धुवम्।&lt;br&gt;&#xA;तथेव बुद्धसेट्ठानं, वचनं धुवसस्सतम्।&lt;br&gt;&#xA;वितथं नत्थि बुद्धानं, धुवं बुद्धो भवामहं॥&lt;br&gt;&#xA;११३.&lt;br&gt;&#xA;‘‘यथा निक्खन्तसयनस्स, सीहस्स नदनं धुवम्।&lt;br&gt;&#xA;तथेव बुद्धसेट्ठानं, वचनं धुवसस्सतम्।&lt;br&gt;&#xA;वितथं नत्थि बुद्धानं, धुवं बुद्धो भवामहं॥&lt;br&gt;&#xA;११४.&lt;br&gt;&#xA;‘‘यथा आपन्नसत्तानं, भारमोरोपनं धुवम्।&lt;br&gt;&#xA;तथेव बुद्धसेट्ठानं, वचनं धुवसस्सतम्।&lt;br&gt;&#xA;वितथं नत्थि बुद्धानं, धुवं बुद्धो भवामह’’न्ति॥&lt;br&gt;&#xA;तत्थ बुद्धस्स वचनं सुत्वा, दससहस्सी न चूभयन्ति दीपङ्करसम्मासम्बुद्धस्स च दससहस्सचक्कवाळदेवतानञ्च वचनं सुत्वा। उभयन्ति उभयेसं, सामिअत्थे पच्चत्तवचनं, उभयवचनं वा। एवं चिन्तेसहन्ति एवं चिन्तेसिं अहम्।&lt;br&gt;&#xA;अद्वेज्झवचनाति द्वेधा अप्पवत्तवचना, एकंसवचनाति अत्थो। ‘‘अच्छिद्दवचना’’तिपि पाठो, तस्स निद्दोसवचनाति अत्थो। अमोघवचनाति अवितथवचना। वितथन्ति वितथवचनं नत्थीति अत्थो। धुवं बुद्धो भवामहन्ति अहं एकंसेनेव बुद्धो भविस्सामीति नियतवसेन अवस्सम्भाविवसेन च वत्तमानवचनं कतन्ति वेदितब्बम्।&lt;br&gt;&#xA;सूरियुग्गमनन्ति सूरियस्स उदयनं, अयमेव वा पाठो। धुवसस्सतन्ति एकंसभावी चेव सस्सतञ्च। निक्खन्तसयनस्साति सयनतो निक्खन्तस्स। आपन्नसत्तानन्ति गरुगब्भानं, गब्भिनीनन्ति अत्थो। भारमोरोपनन्ति भारओरोपनं, गब्भस्स ओरोपनन्ति अत्थो। म-कारो पदसन्धिकरो। सेसमेत्थापि उत्तानमेवाति।&lt;br&gt;&#xA;‘‘स्वाहं अद्धा बुद्धो भविस्सामी’’ति एवं कतसन्निट्ठानो बुद्धकारके धम्मे उपधारेतुं – ‘‘कहं नु खो बुद्धकारका धम्मा’’ति, उद्धं अधो दिसासु विदिसासूति अनुक्कमेन सकलं धम्मधातुं विचिनन्तो पुब्बे पोराणकेहि बोधिसत्तेहि आसेवितनिसेवितं पठमं दानपारमिं दिस्वा एवं अत्तानं ओवदि – ‘‘सुमेधपण्डित, त्वं इतो पट्ठाय पठमं दानपारमिं पूरेय्यासि। यथा हि निकुज्जितो उदककुम्भो निस्सेसं कत्वा उदकं वमतियेव न पच्चाहरति, एवमेव धनं वा यसं वा पुत्तदारं वा अङ्गपच्चङ्गं वा अनोलोकेत्वा सब्बत्थ याचकानं सब्बं इच्छितिच्छितं निस्सेसं कत्वा ददमानो बोधिमूले निसीदित्वा बुद्धो भविस्ससी’’ति पठमं दानपारमिं दळ्हं कत्वा अधिट्ठासि। तेन वुत्तं –&lt;br&gt;&#xA;११५.&lt;br&gt;&#xA;‘‘हन्द बुद्धकरे धम्मे, विचिनामि इतो चितो।&lt;br&gt;&#xA;उद्धं अधो दस दिसा, यावता धम्मधातुया॥&lt;br&gt;&#xA;११६.&lt;br&gt;&#xA;‘‘विचिनन्तो तदा दक्खिं, पठमं दानपारमिम्।&lt;br&gt;&#xA;पुब्बकेहि महेसीहि, अनुचिण्णं महापथं॥&lt;br&gt;&#xA;११७.&lt;br&gt;&#xA;‘‘इमं त्वं पठमं ताव, दळ्हं कत्वा समादिय।&lt;br&gt;&#xA;दानपारमितं गच्छ, यदि बोधिं पत्तुमिच्छसि॥&lt;br&gt;&#xA;११८.&lt;br&gt;&#xA;‘‘यथापि कुम्भो सम्पुण्णो, यस्स कस्सचि अधो कतो।&lt;br&gt;&#xA;वमतेवुदकं निस्सेसं, न तत्थ परिरक्खति॥&lt;br&gt;&#xA;११९.&lt;br&gt;&#xA;‘‘तथेव याचके दिस्वा, हीनमुक्कट्ठमज्झिमे।&lt;br&gt;&#xA;ददाहि दानं निस्सेसं, कुम्भो विय अधो कतो’’ति॥&lt;br&gt;&#xA;तत्थ हन्दाति ववस्सग्गत्थे निपातो। बुद्धकरे धम्मेति बुद्धत्तकरे धम्मे। बुद्धत्तकरा नाम धम्मा दानपारमितादयो दस धम्मा। विचिनामीति विचिनिस्सामि, वीमंसिस्सामि उपपरिक्खिस्सामीति अत्थो। इतो चितोति इतो इतो, अयमेव वा पाठो। तत्थ तत्थ विचिनामीति अत्थो। उद्धन्ति देवलोके। अधोति मनुस्सलोके। दस दिसाति दससु दिसासु; कत्थ नु खो ते बुद्धकारकधम्मा उद्धं अधो तिरियं दिसासु विदिसासूति अधिप्पायो। यावता धम्मधातुयाति एत्थ यावताति परिच्छेदवचनम्। धम्मधातुयाति सभावधम्मस्स, पवत्तनीति वचनसेसो दट्ठब्बो। किं वुत्तं होति? यावतिका सभावधम्मानं कामरूपारूपधम्मानं पवत्ति, तावतिकं विचिनिस्सामीति वुत्तं होति।&lt;br&gt;&#xA;विचिनन्तोति वीमंसन्तो उपपरिक्खन्तो। पुब्बकेहीति पोराणेहि बोधिसत्तेहि। अनुचिण्णन्ति अज्झाचिण्णं आसेवितम्। समादियाति समादियनं करोहि, अज्ज पट्ठाय अयं पठमं दानपारमी पूरेतब्बा मयाति एवं समादियाति अत्थो। दानपारमितं गच्छाति दानपारमिं गच्छ, पूरयाति अत्थो। यदि बोधिं पत्तुमिच्छसीति बोधिमूलमुपगन्त्वा अनुत्तरं सम्मासम्बोधिं पत्तुं इच्छसि चे। यस्स कस्सचीति उदकस्स वा खीरस्स वा यस्स कस्सचि सम्पुण्णो। सम्पुण्णसद्दयोगे सति सामिवचनं इच्छन्ति सद्दविदू। करणत्थे वा सामिवचनं, येन केनचीति अत्थो। अधो कतोति हेट्ठामुखीकतो। न तत्थ परिरक्खतीति तस्मिं वमने न परिरक्खति, निस्सेसं उदकं वमतेवाति अत्थो। हीनमुक्कट्ठमज्झिमेति हीनमज्झिमपणीते। म-कारो पदसन्धिकरो। कुम्भो विय अधो कतोति हेट्ठामुखीकतो विय कुम्भो। याचके उपगते दिस्वा – ‘‘त्वं, सुमेध, अत्तनो अनवसेसेत्वा सब्बधनपरिच्चागेन दानपारमिं, अङ्गपरिच्चागेन उपपारमिं, जीवितपरिच्चागेन परमत्थपारमिञ्च पूरेही’’ति एवं अत्तनाव अत्तानं ओवदि।&lt;br&gt;&#xA;अथस्स ‘‘न एत्तकेहेव बुद्धकारकेहि धम्मेहि भवितब्ब’’न्ति उत्तरिम्पि उपधारयतो दुतियं सीलपारमिं दिस्वा एतदहोसि – ‘‘सुमेधपण्डित, त्वं इतो पट्ठाय सीलपारमिं पूरेय्यासि। यथा चमरी मिगो नाम जीवितम्पि अनोलोकेत्वा अत्तनो वालमेव रक्खति, एवं त्वम्पि इतो पट्ठाय जीवितम्पि अनोलोकेत्वा सीलमेव रक्खन्तो बुद्धो भविस्ससी’’ति दुतियं सीलपारमिं दळ्हं कत्वा अधिट्ठासि। तेन वुत्तं –&lt;br&gt;&#xA;१२०.&lt;br&gt;&#xA;‘‘न हेते एत्तकायेव, बुद्धधम्मा भविस्सरे।&lt;br&gt;&#xA;अञ्ञेपि विचिनिस्सामि, ये धम्मा बोधिपाचना॥&lt;br&gt;&#xA;१२१.&lt;br&gt;&#xA;‘‘विचिनन्तो तदा दक्खिं, दुतियं सीलपारमिम्।&lt;br&gt;&#xA;पुब्बकेहि महेसीहि, आसेवितनिसेवितं॥&lt;br&gt;&#xA;१२२.&lt;br&gt;&#xA;‘‘इमं त्वं दुतियं ताव, दळ्हं कत्वा समादिय।&lt;br&gt;&#xA;सीलपारमितं गच्छ, यदि बोधिं पत्तुमिच्छसि॥&lt;br&gt;&#xA;१२३.&lt;br&gt;&#xA;‘‘यथापि चमरी वालं, किस्मिञ्चि पटिलग्गितम्।&lt;br&gt;&#xA;उपेति मरणं तत्थ, न विकोपेति वालधिं॥&lt;br&gt;&#xA;१२४.&lt;br&gt;&#xA;‘‘तथेव त्वं चतूसु भूमीसु, सीलानि परिपूरय।&lt;br&gt;&#xA;परिरक्ख सब्बदा सीलं, चमरी विय वालधि’’न्ति॥&lt;br&gt;&#xA;तत्थ न हेतेति न हि एतेयेव। बोधिपाचनाति मग्गपरिपाचना सब्बञ्ञुतञ्ञाणपरिपाचना वा। दुतियं सीलपारमिन्ति सीलं नाम सब्बेसं कुसलधम्मानं पतिट्ठा, सीले पतिट्ठितो कुसलधम्मेहि न परिहायति, सब्बेपि लोकियलोकुत्तरगुणे पटिलभति। तस्मा सीलपारमी पूरेतब्बाति दुतियं सीलपारमिं अद्दक्खिन्ति अत्थो।&lt;br&gt;&#xA;आसेवितनिसेवितन्ति भावितञ्चेव बहुलीकतञ्च। चमरीति चमरी मिगो। किस्मिञ्चीति यत्थ कत्थचि रुक्खलताकण्टकादीसु अञ्ञतरस्मिम्। पटिलग्गितन्ति पटिविलग्गितम्। तत्थाति यत्थ विलग्गितं, तत्थेव ठत्वा मरणं उपगच्छति। न विकोपेतीति न छिन्दति। वालधिन्ति वालं छिन्दित्वा न गच्छति, तत्थेव मरणं उपेतीति अत्थो।&lt;br&gt;&#xA;चतूसु भूमीसु सीलानीति चतूसु ठानेसु विभत्तसीलानि, पातिमोक्खसंवरइन्द्रियसंवरआजीवपारिसुद्धिपच्चयसन्निस्सितवसेनाति अत्थो। भूमिवसेन पन द्वीसुयेव भूमीसु परियापन्नं तम्पि चतुसीलमेवाति। परिपूरयाति खण्डछिद्दसबलादिअभावेन परिपूरय। सब्बदाति सब्बकालम्। चमरी वियाति चमरी मिगो विय। सेसमेत्थापि उत्तानत्थमेवाति।&lt;br&gt;&#xA;अथस्स ‘‘न एत्तकेहेव बुद्धकारकेहि धम्मेहि भवितब्ब’’न्ति उत्तरिम्पि उपधारयतो ततियं नेक्खम्मपारमिं दिस्वा एतदहोसि – ‘‘सुमेधपण्डित, त्वं इतो पट्ठाय नेक्खम्मपारमिम्पि पूरेय्यासि। यथापि सुचिरं बन्धनागारे वसमानो पुरिसो न तत्थ सिनेहं करोति, अथ खो उक्कण्ठितो अवसितुकामो होति, एवमेव त्वम्पि सब्बभवे बन्धनागारसदिसे कत्वा पस्स, सब्बभवेहि उक्कण्ठितो मुच्चितुकामो हुत्वा नेक्खम्माभिमुखोव होति, एवं बुद्धो भविस्ससी’’ति ततियं नेक्खम्मपारमिं दळ्हं कत्वा अधिट्ठासि। तेन वुत्तं –&lt;br&gt;&#xA;१२५.&lt;br&gt;&#xA;‘‘न हेते एत्तकायेव, बुद्धधम्मा भविस्सरे।&lt;br&gt;&#xA;अञ्ञेपि विचिनिस्सामि, ये धम्मा बोधिपाचना॥&lt;br&gt;&#xA;१२६.&lt;br&gt;&#xA;‘‘विचिनन्तो तदा दक्खिं, ततियं नेक्खम्मपारमिम्।&lt;br&gt;&#xA;पुब्बकेहि महेसीहि, आसेवितनिसेवितं॥&lt;br&gt;&#xA;१२७.&lt;br&gt;&#xA;‘‘इमं त्वं ततियं ताव, दळ्हं कत्वा समादिय।&lt;br&gt;&#xA;नेक्खम्मपारमितं गच्छ, यदि बोधिं पत्तुमिच्छसि॥&lt;br&gt;&#xA;१२८.&lt;br&gt;&#xA;‘‘यथा अन्दुघरे पुरिसो, चिरवुट्ठो दुखट्टितो।&lt;br&gt;&#xA;न तत्थ रागं जनेति, मुत्तिंयेव गवेसति॥&lt;br&gt;&#xA;१२९.&lt;br&gt;&#xA;‘‘तथेव त्वं सब्बभवे, पस्स अन्दुघरे विय।&lt;br&gt;&#xA;नेक्खम्माभिमुखो होति, भवतो परिमुत्तिया’’ति॥&lt;br&gt;&#xA;तत्थ अन्दुघरेति बन्धनागारे। चिरवुट्ठोति चिरकालं वुट्ठो। दुखट्टितोति दुक्खपीळितो। न तत्थ रागं जनेतीति तत्थ अन्दुघरे रागं सिनेहं न जनेति न उप्पादेति। ‘‘इमं अन्दुघरं मुञ्चित्वा नाहं अञ्ञत्थ गमिस्सामी’’ति एवं तत्थ रागं न जनेति, किन्तु मुत्तिंयेव मोक्खमेव गवेसतीति अधिप्पायो। नेक्खम्माभिमुखोति निक्खमनाभिमुखो होति। भवतोति सब्बभवेहि। परिमुत्तियाति परिमोचनत्थाय। नेक्खम्माभिमुखो हुत्वा, सम्बोधिं पापुणिस्ससी’’तिपि पाठो। सेसमेत्थ उत्तानत्थमेवाति।&lt;br&gt;&#xA;अथस्स ‘‘न एत्तकेहेव बुद्धकारकधम्मेहि भवितब्ब’’न्ति उत्तरिम्पि उपधारयतो चतुत्थं पञ्ञापारमिं दिस्वा एतदहोसि – ‘‘सुमेधपण्डित, त्वं इतो पट्ठाय पञ्ञापारमिम्पि पूरेय्यासि। हीनमज्झिमुक्कट्ठेसु कञ्चि अवज्जेत्वा सब्बेपि पण्डिते उपसङ्कमित्वा पञ्हं पुच्छेय्यासि। यथापि पिण्डचारिको भिक्खु हीनादिभेदेसु कुलेसु किञ्चि कुलं अविवज्जेत्वा पटिपाटिया पिण्डाय चरन्तो खिप्पं यापनमत्तं लभति, एवमेव त्वम्पि सब्बे पण्डिते उपसङ्कमित्वा पुच्छन्तो बुद्धो भविस्ससी’’ति चतुत्थं पञ्ञापारमिं दळ्हं कत्वा अधिट्ठासि। तेन वुत्तं –&lt;br&gt;&#xA;१३०.&lt;br&gt;&#xA;‘‘न हेते एत्तकायेव, बुद्धधम्मा भविस्सरे।&lt;br&gt;&#xA;अञ्ञेपि विचिनिस्सामि, ये धम्मा बोधिपाचना॥&lt;br&gt;&#xA;१३१.&lt;br&gt;&#xA;‘‘विचिनन्तो तदा दक्खिं, चतुत्थं पञ्ञापारमिम्।&lt;br&gt;&#xA;पुब्बकेहि महेसीहि, आसेवितनिसेवितं॥&lt;br&gt;&#xA;१३२.&lt;br&gt;&#xA;‘‘इमं त्वं चतुत्थं ताव, दळ्हं कत्वा समादिय।&lt;br&gt;&#xA;पञ्ञापारमितं गच्छ, यदि बोधिं पत्तुमिच्छसि॥&lt;br&gt;&#xA;१३३.&lt;br&gt;&#xA;‘‘यथा हि भिक्खु भिक्खन्तो, हीनमुक्कट्ठमज्झिमे।&lt;br&gt;&#xA;कुलानि न विवज्जेन्तो, एवं लभति यापनं॥&lt;br&gt;&#xA;१३४.&lt;br&gt;&#xA;‘‘तथेव त्वं सब्बकालं, परिपुच्छं बुधं जनम्।&lt;br&gt;&#xA;पञ्ञाय पारमिं गन्त्वा, सम्बोधिं पापुणिस्ससी’’ति॥&lt;br&gt;&#xA;तत्थ भिक्खन्तोति पिण्डाय चरन्तो। हीनमुक्कट्ठमज्झिमेति हीनमुक्कट्ठमज्झिमानि कुलानीति अत्थो। लिङ्गविपरियासो कतो। न विवज्जेन्तोति न परिहरन्तो, घरपटिपाटिं मुञ्चित्वा चरन्तो विवज्जेति नाम, एवमकत्वाति अत्थो। यापनन्ति यापनमत्तं पाणधारणं आहारं लभतीति अत्थो। परिपुच्छन्ति – ‘‘किं, भन्ते, कुसलं, किं अकुसलं; किं सावज्जं, किं अनवज्ज’’न्तिआदिना (दी॰ नि॰ ३.८४, २१६) नयेन तत्थ तत्थ अभिञ्ञाते पण्डिते जने उपसङ्कमित्वा परिपुच्छन्तोति अत्थो। बुधं जनन्ति पण्डितं जनम्। ‘‘बुधे जने’’तिपि पाठो। पञ्ञाय पारमिन्ति पञ्ञाय पारम्। ‘‘पञ्ञापारमितं गन्त्वा’’तिपि पाठो। सेसमेत्थापि उत्तानमेवाति।&lt;br&gt;&#xA;अथस्स ‘‘न एत्तकेहेव बुद्धकारकधम्मेहि भवितब्ब’’न्ति उत्तरिम्पि उपधारयतो पञ्चमं वीरियपारमिं दिस्वा एतदहोसि – ‘‘सुमेधपण्डित, त्वं इतो पट्ठाय वीरियपारमिम्पि पूरेय्यासि। यथापि सीहो मिगराजा सब्बइरियापथेसु दळ्हवीरियो होति, एवं त्वम्पि सब्बभवेसु सब्बइरियापथेसु दळ्हवीरियो अनोलीनवीरियो समानो बुद्धो भविस्ससी’’ति पञ्चमं वीरियपारमिं दळ्हं कत्वा अधिट्ठासि। तेन वुत्तं –&lt;br&gt;&#xA;१३५.&lt;br&gt;&#xA;‘‘न हेते एत्तकायेव, बुद्धधम्मा भविस्सरे।&lt;br&gt;&#xA;अञ्ञेपि विचिनिस्सामि, ये धम्मा बोधिपाचना॥&lt;br&gt;&#xA;१३६.&lt;br&gt;&#xA;‘‘विचिनन्तो तदा दक्खिं, पञ्चमं वीरियपारमिम्।&lt;br&gt;&#xA;पुब्बकेहि महेसीहि, आसेवितनिसेवितं॥&lt;br&gt;&#xA;१३७.&lt;br&gt;&#xA;‘‘इमं त्वं पञ्चमं ताव, दळ्हं कत्वा समादिय।&lt;br&gt;&#xA;वीरियपारमितं गच्छ, यदि बोधिं पत्तुमिच्छसि॥&lt;br&gt;&#xA;१३८.&lt;br&gt;&#xA;‘‘यथापि सीहो मिगराजा, निसज्जट्ठानचङ्कमे।&lt;br&gt;&#xA;अलीनवीरियो होति, पग्गहितमनो सदा॥&lt;br&gt;&#xA;१३९.&lt;br&gt;&#xA;‘‘तथेव त्वं सब्बभवे, पग्गण्ह वीरियं दळ्हम्।&lt;br&gt;&#xA;वीरियपारमितं गन्त्वा, सम्बोधिं पापुणिस्ससी’’ति॥&lt;br&gt;&#xA;तत्थ अलीनवीरियोति अनोलीनवीरियो। सब्बभवेति जातजातभवे, सब्बेसु भवेसूति अत्थो। आरद्धवीरियो हुत्वा, सम्बोधिं पापुणिस्ससीतिपि पाठो। सेसमेत्थापि उत्तानमेवाति।&lt;br&gt;&#xA;अथस्स ‘‘न एत्तकेहेव बुद्धकारकधम्मेहि भवितब्ब’’न्ति उत्तरिम्पि उपधारयतो छट्ठमं खन्तिपारमिं दिस्वा एतदहोसि – ‘‘सुमेधपण्डित, त्वं इतो पट्ठाय खन्तिपारमिं परिपूरेय्यासि, सम्माननेपि अवमाननेपि खमोव भवेय्यासि। यथा हि पथवियं नाम सुचिम्पि पक्खिपन्ति असुचिम्पि, न च तेन पथवी सिनेहं वा पटिघं वा करोति, खमति सहति अधिवासेतियेव, एवमेव त्वम्पि सब्बेसं सम्माननावमाननेसु खमो समानो बुद्धो भविस्ससी’’ति छट्ठमं खन्तिपारमिं दळ्हं कत्वा अधिट्ठासि। तेन वुत्तं –&lt;br&gt;&#xA;१४०.&lt;br&gt;&#xA;‘‘न हेते एत्तकायेव, बुद्धधम्मा भविस्सरे।&lt;br&gt;&#xA;अञ्ञेपि विचिनिस्सामि, ये धम्मा बोधिपाचना॥&lt;br&gt;&#xA;१४१.&lt;br&gt;&#xA;‘‘विचिनन्तो तदा दक्खिं, छट्ठमं खन्तिपारमिम्।&lt;br&gt;&#xA;पुब्बकेहि महेसीहि, आसेवितनिसेवितं॥&lt;br&gt;&#xA;१४२.&lt;br&gt;&#xA;‘‘इमं त्वं छट्ठमं ताव, दळ्हं कत्वा समादिय।&lt;br&gt;&#xA;तत्थ अद्वेज्झमानसो, सम्बोधिं पापुणिस्ससि॥&lt;br&gt;&#xA;१४३.&lt;br&gt;&#xA;‘‘यथापि पथवी नाम, सुचिम्पि असुचिम्पि च।&lt;br&gt;&#xA;सब्बं सहति निक्खेपं, न करोति पटिघं तया॥&lt;br&gt;&#xA;१४४.&lt;br&gt;&#xA;‘‘तथेव त्वम्पि सब्बेसं, सम्मानावमानक्खमो।&lt;br&gt;&#xA;खन्तिपारमितं गन्त्वा, सम्बोधिं पापुणिस्ससी’’ति॥&lt;br&gt;&#xA;तत्थ तत्थाति तस्सं खन्तिपारमियम्। अद्वेज्झमानसोति एकंसमानसो। सुचिम्पीति चन्दनकुङ्कुमगन्धमालादिसुचिम्पि। असुचिम्पीति अहिकुक्कुरमनुस्सकुणपगूथमुत्तखेळसिङ्घाणिकादिअसुचिम्पि। सहतीति खमति, अधिवासेति। निक्खेपन्ति निक्खित्तम्। पटिघन्ति कोधम्। तयाति ताय वुत्तिया, ताय निक्खित्तताय वा। ‘‘पटिघं दय’’न्तिपि पाठो, तस्स तेन निक्खेपेन पटिघानुरोधं न करोतीति अत्थो। सम्मानावमानक्खमोति सब्बेसं सम्माननावमाननसहो त्वम्पि भवाति अत्थो। ‘‘तथेव त्वम्पि सब्बभवे, सम्माननविमानक्खमो’’तिपि पठन्ति। ‘‘खन्तिया पारमिं गन्त्वा’’तिपि पाठो, तस्सा खन्तिया पारमिपूरणवसेन गन्त्वाति अत्थो। सेसमेत्थापि उत्तानमेवाति। इतो परं एत्तकम्पि अवत्वा यत्थ यत्थ विसेसो अत्थि, तं तमेव वत्वा पाठन्तरं दस्सेत्वा गमिस्सामाति।&lt;br&gt;&#xA;अथस्स ‘‘न एत्तकेहेव बुद्धकारकधम्मेहि भवितब्ब’’न्ति उत्तरिम्पि उपधारयतो सत्तमं सच्चपारमिं दिस्वा एतदहोसि – ‘‘सुमेधपण्डित, त्वं इतो पट्ठाय सच्चपारमिम्पि पूरेय्यासि, असनिया मत्थके पतमानायपि धनादीनं अत्थाय छन्दादीनं वसेन सम्पजानमुसावादं नाम मा भासि। यथापि ओसधीतारका नाम सब्बउतूसु अत्तनो गमनवीथिं विजहित्वा अञ्ञाय वीथिया न गच्छति, सकवीथियाव गच्छति, एवमेव त्वम्पि सच्चं पहाय मुसावादं नाम अवदन्तोयेव बुद्धो भविस्ससी’’ति सत्तमं सच्चपारमिं दळ्हं कत्वा अधिट्ठासि। तेन वुत्तं –&lt;br&gt;&#xA;१४५.&lt;br&gt;&#xA;‘‘न हेते एत्तकायेव, बुद्धधम्मा भविस्सरे।&lt;br&gt;&#xA;अञ्ञेपि विचिनिस्सामि, ये धम्मा बोधिपाचना॥&lt;br&gt;&#xA;१४६.&lt;br&gt;&#xA;‘‘विचिनन्तो तदा दक्खिं, सत्तमं सच्चपारमिम्।&lt;br&gt;&#xA;पुब्बकेहि महेसीहि, आसेवितनिसेवितं॥&lt;br&gt;&#xA;१४७.&lt;br&gt;&#xA;‘‘इमं त्वं सत्तमं ताव, दळ्हं कत्वा समादिय।&lt;br&gt;&#xA;तत्थ अद्वेज्झवचनो, सम्बोधिं पापुणिस्ससि॥&lt;br&gt;&#xA;१४८.&lt;br&gt;&#xA;‘‘यथापि ओसधी नाम, तुलाभूता सदेवके।&lt;br&gt;&#xA;समये उतुवस्से वा, न वोक्कमति वीथितो॥&lt;br&gt;&#xA;१४९.&lt;br&gt;&#xA;‘‘तथेव त्वम्पि सच्चेसु, मा वोक्कम हि वीथितो।&lt;br&gt;&#xA;सच्चपारमितं गन्त्वा, सम्बोधिं पापुणिस्ससी’’ति॥&lt;br&gt;&#xA;तत्थ तत्थाति सच्चपारमियम्। अद्वेज्झवचनोति अवितथवचनो। ओसधी नामाति ओसधीतारका, ओसधगहणे ओसधीतारकं उदितं दिस्वा ओसधं गण्हन्ति। तस्मा ‘‘ओसधीतारका’’ति वुच्चति। तुलाभूताति पमाणभूता। सदेवकेति सदेवकस्स लोकस्स। समयेति वस्ससमये। उतुवस्सेति हेमन्तगिम्हेसु। ‘‘समये उतुवट्टे’’तिपि पाठो। तस्स समयेति गिम्हे। उतुवट्टेति हेमन्ते च वस्साने चाति अत्थो। न वोक्कमति वीथितोति तं तं उतुम्हि अत्तनो गमनवीथितो न वोक्कमति न विगच्छति, छ मासे पच्छिमं दिसं गच्छति, छ मासे पुब्बं दिसं गच्छतीति। अथ वा ओसधी नामाति सिङ्गिवेरपिप्फलिमरिचादिकं ओसधम्। न वोक्कमतीति यं यं फलदानसमत्थं ओसधं, तं तं फलदानं ओक्कम्म अत्तनो फलं अदत्वा न निवत्तति। वीथितोति गमनवीथितो, पित्तहरो पित्तं हरतेव, वातहरो वातं हरतेव, सेम्हहरो सेम्हं हरतेवाति अत्थो। सेसमेत्थापि उत्तानमेवाति।&lt;br&gt;&#xA;अथस्स ‘‘न एत्तकेहेव बुद्धकारकधम्मेहि भवितब्ब’’न्ति उत्तरिम्पि उपधारयतो अट्ठमं अधिट्ठानपारमिं दिस्वा एतदहोसि – ‘‘सुमेधपण्डित, त्वं इतो पट्ठाय अधिट्ठानपारमिम्पि पूरेय्यासि, यं अधिट्ठासि, तस्मिं अधिट्ठाने निच्चलो भवेय्यासि, यथा पब्बतो नाम सब्बदिसासु वाते पहरन्तेपि न कम्पति न चलति, अत्तनो ठानेयेव तिट्ठति, एवमेव त्वम्पि अत्तनो अधिट्ठाने निच्चलो होन्तोव बुद्धो भविस्ससी’’ति अट्ठमं अधिट्ठानपारमिं दळ्हं कत्वा अधिट्ठासीति। तेन वुत्तं –&lt;br&gt;&#xA;१५०.&lt;br&gt;&#xA;‘‘न हेते एत्तकायेव, बुद्धधम्मा भविस्सरे।&lt;br&gt;&#xA;अञ्ञेपि विचिनिस्सामि, ये धम्मा बोधिपाचना॥&lt;br&gt;&#xA;१५१.&lt;br&gt;&#xA;‘‘विचिनन्तो तदा दक्खिं, अट्ठमं अधिट्ठानपारमिम्।&lt;br&gt;&#xA;पुब्बकेहि महेसीहि, आसेवितनिसेवितं॥&lt;br&gt;&#xA;१५२.&lt;br&gt;&#xA;‘‘इमं त्वं अट्ठमं ताव, दळ्हं कत्वा समादिय।&lt;br&gt;&#xA;तत्थ त्वं अचलो हुत्वा, सम्बोधिं पापुणिस्ससि॥&lt;br&gt;&#xA;१५३.&lt;br&gt;&#xA;‘‘यथापि पब्बतो सेलो, अचलो सुप्पतिट्ठितो।&lt;br&gt;&#xA;न कम्पति भुसवातेहि, सकट्ठानेव तिट्ठति॥&lt;br&gt;&#xA;१५४.&lt;br&gt;&#xA;‘‘तत्थेव त्वम्पि अधिट्ठाने, सब्बदा अचलो भव।&lt;br&gt;&#xA;अधिट्ठानपारमितं गन्त्वा, सम्बोधिं पापुणिस्ससी’’ति॥&lt;br&gt;&#xA;तत्थ सेलोति सिलामयो। अचलोति निच्चलो सुप्पतिट्ठितोति अचलत्ताव सुट्ठु पतिट्ठितो। ‘‘यथापि पब्बतो अचलो, निखातो सुप्पतिट्ठितो’’तिपि पाठो। भुसवातेहीति बलववातेहि। सकट्ठानेवाति अत्तनो ठानेयेव, यथाठितट्ठानेयेवाति अत्थो। सेसमेत्थापि उत्तानमेवाति।&lt;br&gt;&#xA;अथस्स ‘‘न एत्तकेहेव बुद्धकारकधम्मेहि भवितब्ब’’न्ति उत्तरिम्पि उपधारयतो नवमं मेत्तापारमिं दिस्वा एतदहोसि – ‘‘सुमेधपण्डित, त्वं इतो पट्ठाय मेत्तापारमिं पूरेय्यासि, हितेसुपि अहितेसुपि एकचित्तोव भवेय्यासि। यथापि उदकं नाम पापजनस्सपि कल्याणजनस्सपि सीतभावं एकसदिसं कत्वा फरति, एवमेव त्वम्पि सब्बसत्तेसु मेत्तचित्तेन एकचित्तोव हुत्वा बुद्धो भविस्ससी’’ति नवमं मेत्तापारमिं दळ्हं कत्वा अधिट्ठासीति। तेन वुत्तं –&lt;br&gt;&#xA;१५५.&lt;br&gt;&#xA;‘‘न हेते एत्तकायेव, बुद्धधम्मा भविस्सरे।&lt;br&gt;&#xA;अञ्ञेपि विचिनिस्सामि, ये धम्मा बोधिपाचना॥&lt;br&gt;&#xA;१५६.&lt;br&gt;&#xA;‘‘विचिनन्तो तदा दक्खिं, नवमं मेत्तापारमिम्।&lt;br&gt;&#xA;पुब्बकेहि महेसीहि, आसेवितनिसेवितं॥&lt;br&gt;&#xA;१५७.&lt;br&gt;&#xA;‘‘इमं त्वं नवमं ताव, दळ्हं कत्वा समादिय।&lt;br&gt;&#xA;मेत्ताय असमो होति, यदि बोधिं पत्तुमिच्छसि॥&lt;br&gt;&#xA;१५८.&lt;br&gt;&#xA;‘‘यथापि उदकं नाम, कल्याणे पापके जने।&lt;br&gt;&#xA;समं फरति सीतेन, पवाहेति रजोमलं॥&lt;br&gt;&#xA;१५९.&lt;br&gt;&#xA;‘‘तथेव त्वं हिताहिते, समं मेत्ताय भावय।&lt;br&gt;&#xA;मेत्तापारमितं गन्त्वा, सम्बोधिं पापुणिस्ससी’’ति॥&lt;br&gt;&#xA;तत्थ असमो होहीति मेत्ताभावनाय असदिसो होहि। तत्थ ‘‘त्वं समसमो होही’’तिपि पाठो, सो उत्तानत्थोव। समन्ति तुल्यम्। फरतीति फुसति। पवाहेतीति विसोधेति। रजोति आगन्तुकरजम्। मलन्ति सरीरे उट्ठितं सेदमलादिम्। ‘‘रजमल’’न्तिपि पाठो, सोयेवत्थो। हिताहितेति हिते च अहिते च, मित्ते च अमित्ते चाति अत्थो। मेत्ताय भावयाति मेत्तं भावय वड्ढेहि। सेसमेत्थापि उत्तानमेवाति।&lt;br&gt;&#xA;अथस्स ‘‘न एत्तकेहेव बुद्धकारकधम्मेहि भवितब्ब’’न्ति उत्तरिम्पि उपधारयतो दसमं उपेक्खापारमिं दिस्वा एतदहोसि – ‘‘सुमेधपण्डित, त्वं इतो पट्ठाय उपेक्खापारमिं परिपूरेय्यासि, सुखेपि दुक्खेपि मज्झत्तोव भवेय्यासि। यथापि पथवी नाम सुचिम्पि असुचिम्पि च पक्खिपमाने मज्झत्ताव होति, एवमेव त्वम्पि सुखदुक्खेसु मज्झत्तोव होन्तो बुद्धो भविस्ससी’’ति दसमं उपेक्खापारमिं दळ्हं कत्वा अधिट्ठासि। तेन वुत्तं –&lt;br&gt;&#xA;१६०.&lt;br&gt;&#xA;‘‘न हेते एत्तकायेव, बुद्धधम्मा भविस्सरे।&lt;br&gt;&#xA;अञ्ञेपि विचिनिस्सामि, ये धम्मा बोधिपाचना॥&lt;br&gt;&#xA;१६१.&lt;br&gt;&#xA;‘‘विचिनन्तो तदा दक्खिं, दसमं उपेक्खापारमिम्।&lt;br&gt;&#xA;पुब्बकेहि महेसीहि, आसेवितनिसेवितं॥&lt;br&gt;&#xA;१६२.&lt;br&gt;&#xA;‘‘इमं त्वं दसमं ताव, दळ्हं कत्वा समादिय।&lt;br&gt;&#xA;तुलाभूतो दळ्हो हुत्वा, सम्बोधिं पापुणिस्ससि॥&lt;br&gt;&#xA;१६३.&lt;br&gt;&#xA;‘‘यथापि पथवी नाम, निक्खित्तं असुचिं सुचिम्।&lt;br&gt;&#xA;उपेक्खति उभोपेते, कोपानुनयवज्जिता॥&lt;br&gt;&#xA;१६४.&lt;br&gt;&#xA;‘‘तथेव त्वं सुखदुक्खे, तुलाभूतो सदा भव।&lt;br&gt;&#xA;उपेक्खापारमितं गन्त्वा, सम्बोधिं पापुणिस्ससी’’ति॥&lt;br&gt;&#xA;तत्थ तुलाभूतोति मज्झत्तभावे ठितो यथा तुलाय दण्डो समं तुलितो समं तिट्ठति, न नमति न उन्नमति, एवमेव त्वम्पि सुखदुक्खेसु तुलासदिसो हुत्वा सम्बोधिं पापुणिस्ससि। कोपानुनयवज्जिताति पटिघानुरोधवज्जिता। ‘‘दयाकोपविवज्जिता’’तिपि पाठो, सोयेवत्थो। सेसं खन्तिपारमियं वुत्तनयेनेव वेदितब्बम्।&lt;br&gt;&#xA;ततो सुमेधपण्डितो इमे दस पारमिधम्मे विचिनित्वा ततो परं चिन्तेसि – ‘‘इमस्मिं लोके बोधिसत्तेहि परिपूरेतब्बा बोधिपाचना बुद्धत्तकरा धम्मा एत्तकायेव, न इतो भिय्यो, इमा पन पारमियो उद्धं आकासेपि नत्थि, न हेट्ठा पथवियम्पि, न पुरत्थिमादीसु दिसासुपि अत्थि, मय्हंयेव पन हदयमंसन्तरेयेव पतिट्ठिता’’ति। एवं तासं अत्तनो हदये पतिट्ठितभावं दिस्वा सब्बापि ता दळ्हं कत्वा अधिट्ठाय पुनप्पुनं सम्मसन्तो अनुलोमपटिलोमं सम्मसि, परियन्ते गहेत्वा आदिम्हि पापेसि, आदिम्हि गहेत्वा परियन्ते ठपेसि, मज्झे गहेत्वा उभतो ओसापेसि, उभतो कोटीसु गहेत्वा मज्झे ओसापेसि। बाहिरभण्डपरिच्चागो पारमियो नाम, अङ्गपरिच्चागो उपपारमियो नाम, जीवितपरिच्चागो परमत्थपारमियो नामाति दस पारमियो दस उपपारमियो दस परमत्थपारमियोति समत्तिंस पारमियो यमकतेलं विनिवट्टेन्तो विय सम्मसि। तस्स दस पारमियो सम्मसन्तस्स धम्मतेजेन चतुनहुताधिकद्वियोजनसतसहस्सबहला विपुला अयं महापथवी हत्थिना अक्कन्तनळकलापो विय उप्पीळियमानं उच्छुयन्तं विय च महाविरवं विरवमाना सङ्कम्पि सम्पकम्पि सम्पवेधि। कुलालचक्कं विय तेलयन्तचक्कं विय च परिब्भमि। तेन वुत्तं –&lt;br&gt;&#xA;१६५.&lt;br&gt;&#xA;‘‘एत्तकायेव ते लोके, ये धम्मा बोधिपाचना।&lt;br&gt;&#xA;ततुद्धं नत्थि अञ्ञत्र, दळ्हं तत्थ पतिट्ठह॥&lt;br&gt;&#xA;१६६.&lt;br&gt;&#xA;‘‘इमे धम्मे सम्मसतो, सभावसरसलक्खणे।&lt;br&gt;&#xA;धम्मतेजेन वसुधा, दससहस्सी पकम्पथ॥&lt;br&gt;&#xA;१६७.&lt;br&gt;&#xA;‘‘चलती रवती पथवी, उच्छुयन्तंव पीळितम्।&lt;br&gt;&#xA;तेलयन्ते यथा चक्कं, एवं कम्पति मेदनी’’ति॥&lt;br&gt;&#xA;तत्थ एत्तकायेवाति निद्दिट्ठानं दसन्नं पारमितानं अनूनाधिकभावस्स दस्सनत्थं वुत्तम्। ततुद्धन्ति ततो दसपारमीहि उद्धं नत्थि। अञ्ञत्राति अञ्ञं, लक्खणं सद्दसत्थतो गहेतब्बम्। ततो दसपारमितो अञ्ञो बुद्धकारकधम्मो नत्थीति अत्थो। तत्थाति तासु दससु पारमीसु। पतिट्ठहाति पतिट्ठ, परिपूरेन्तो तिट्ठाति अत्थो।&lt;br&gt;&#xA;इमे धम्मेति पारमिधम्मे। सम्मसतोति उपपरिक्खन्तस्स, अनादरत्थे सामिवचनं दट्ठब्बम्। सभावसरसलक्खणेति सभावसङ्खातेन सरसलक्खणेन सम्मसन्तस्साति अत्थो। धम्मतेजेनाति पारमिपविचयञाणतेजेन। वसुधाति वसूति रतनं वुच्चति, तं धारेति धीयति वा एत्थाति वसुधा । का सा? मेदनी। पकम्पथाति पकम्पित्थ। सुमेधपण्डिते पन पारमियो विचिनन्ते तस्स ञाणतेजेन दससहस्सी पकम्पित्थाति अत्थो।&lt;br&gt;&#xA;चलतीति छप्पकारा कम्पि। रवतीति नदति विकूजति। उच्छुयन्तंव पीळितन्ति निप्पीळितं उच्छुयन्तं विय। ‘‘गुळयन्तंव पीळित’’न्तिपि पाठो, सोयेवत्थो। तेलयन्तेति तेलपीळनयन्ते। यथा चक्कन्ति चक्किकानं महाचक्कयन्तं विय। एवन्ति यथा तेलपीळनचक्कयन्तं परिब्भमति कम्पति, एवं अयं मेदनी कम्पतीति अत्थो। सेसमेत्थ उत्तानमेवाति।&lt;br&gt;&#xA;एवं महापथविया कम्पमानाय रम्मनगरवासिनो मनुस्सा भगवन्तं परिविसयमाना सण्ठातुं असक्कोन्ता युगन्धरवातब्भाहता महासाला विय मुच्छिता पपतिंसु। घटादीनि कुलालभण्डानि पवट्टेन्तानि अञ्ञमञ्ञं पहरन्तानि चुण्णविचुण्णानि अहेसुम्। महाजनो भीततसितो सत्थारं उपसङ्कमित्वा – ‘‘किं नु खो भगवा ‘नागावट्टो अयं, भूतयक्खदेवतासु अञ्ञतरावट्टो वा’ति न हि मयं एतं जानाम। अपि च खो सब्बोपि अयं महाजनो भयेन उपद्दुतो, किं नु खो इमस्स लोकस्स पापकं भविस्सति, उदाहु कल्याणं, कथेथ नो एतं कारण’’न्ति पुच्छिंसु।&lt;br&gt;&#xA;अथ सत्था तेसं कथं सुत्वा – ‘‘तुम्हे मा भायित्थ, मा खो चिन्तयित्थ, नत्थि वो इतोनिदानं भयं, यो सो मया अज्ज सुमेधपण्डितो ‘अनागते गोतमो नाम बुद्धो भविस्सती’ति ब्याकतो, सो इदानि पारमियो सम्मसति, तस्स सम्मसन्तस्स धम्मतेजेन सकलदससहस्सी लोकधातु एकप्पहारेन कम्पति चेव विरवति चा’’ति आह। तेन वुत्तं –&lt;br&gt;&#xA;१६८.&lt;br&gt;&#xA;‘‘यावता परिसा आसि, बुद्धस्स परिवेसने।&lt;br&gt;&#xA;पवेधमाना सा तत्थ, मुच्छिता सेति भूमियं॥&lt;br&gt;&#xA;१६९.&lt;br&gt;&#xA;‘‘घटानेकसहस्सानि, कुम्भीनञ्च सता बहू।&lt;br&gt;&#xA;सञ्चुण्णमथिता तत्थ, अञ्ञमञ्ञं पघट्टिता॥&lt;br&gt;&#xA;१७०.&lt;br&gt;&#xA;‘‘उब्बिग्गा तसिता भीता, भन्ता ब्यथितमानसा।&lt;br&gt;&#xA;महाजना समागम्म, दीपङ्करमुपागमुं॥&lt;br&gt;&#xA;१७१.&lt;br&gt;&#xA;‘‘किं भविस्सति लोकस्स, कल्याणमथ पापकम्।&lt;br&gt;&#xA;सब्बो उपद्दुतो लोको, तं विनोदेहि चक्खुम॥&lt;br&gt;&#xA;१७२.&lt;br&gt;&#xA;‘‘तेसं तदा सञ्ञापेसि, दीपङ्करो महामुनि।&lt;br&gt;&#xA;विस्सत्था होथ मा भाथ, इमस्मिं पथविकम्पने॥&lt;br&gt;&#xA;१७३.&lt;br&gt;&#xA;‘‘यमहं अज्ज ब्याकासिं, बुद्धो लोके भविस्सति।&lt;br&gt;&#xA;एसो सम्मसती धम्मं, पुब्बकं जिनसेवितं॥&lt;br&gt;&#xA;१७४.&lt;br&gt;&#xA;‘‘तस्स सम्मसतो धम्मं, बुद्धभूमिं असेसतो।&lt;br&gt;&#xA;तेनायं कम्पिता पथवी, दससहस्सी सदेवके’’ति॥&lt;br&gt;&#xA;तत्थ यावताति यावतिका। आसीति अहोसि। ‘‘या तदा परिसा आसी’’तिपि पाठो, तस्स या तत्थ परिसा ठिता आसीति अत्थो। पवेधमानाति कम्पमाना। साति सा परिसा। तत्थाति तस्मिं परिवेसनट्ठाने। सेतीति सयित्थ।&lt;br&gt;&#xA;घटाति घटानं, सामिअत्थे पच्चत्तवचनं, घटानं नेकसहस्सानीति अत्थो। सञ्चुण्णमथिताति चुण्णा चेव मथिता च, मथितसञ्चुण्णाति अत्थो। अञ्ञमञ्ञं पघट्टिताति अञ्ञमञ्ञं पहटा। उब्बिग्गाति उत्रासहदया। तसिताति सञ्जाततासा। भीताति भयभीता। भन्ताति फन्दनमानसा, विब्भन्तचित्ताति अत्थो। सब्बानि पनेतानि अञ्ञमञ्ञवेवचनानि। समागम्माति समागन्त्वा। अयमेव वा पाठो।&lt;br&gt;&#xA;उपद्दुतोति उपहतो। तं विनोदेहीति तं उपद्दुतभयं विनोदेहि, विनासयाति अत्थो। चक्खुमाति पञ्चहि चक्खूहि चक्खुम। तेसं तदाति ते जने तदा, उपयोगत्थे सामिवचनम्। सञ्ञापेसीति ञापेसि बोधेसि। विसत्थाति विस्सत्थचित्ता। मा भाथाति मा भायथ। यमहन्ति यं अहं सुमेधपण्डितम्। धम्मन्ति पारमिधम्मम्। पुब्बकन्ति पोराणम्। जिनसेवितन्ति जिनेहि बोधिसत्तकाले सेवितन्ति अत्थो। बुद्धभूमिन्ति पारमिधम्मम्। तेनाति तेन सम्मसनकारणेन। कम्पिताति चलिता। सदेवकेति सदेवके लोके।&lt;br&gt;&#xA;ततो महाजनो तथागतस्स वचनं सुत्वा हट्ठतुट्ठो मालागन्धविलेपनादीनि आदाय रम्मनगरतो निक्खमित्वा बोधिसत्तं उपसङ्कमित्वा मालागन्धादीहि पूजेत्वा वन्दित्वा पदक्खिणं कत्वा रम्मनगरमेव पाविसि। अथ खो बोधिसत्तो दस पारमियो सम्मसित्वा वीरियं दळ्हं कत्वा अधिट्ठाय निसिन्नासना वुट्ठासि। तेन वुत्तं –&lt;br&gt;&#xA;१७५.&lt;br&gt;&#xA;‘‘बुद्धस्स वचनं सुत्वा, मनो निब्बायि तावदे।&lt;br&gt;&#xA;सब्बे मं उपसङ्कम्म, पुनापि मं अभिवन्दिसुं॥&lt;br&gt;&#xA;१७६.&lt;br&gt;&#xA;‘‘समादियित्वा बुद्धगुणं, दळ्हं कत्वान मानसम्।&lt;br&gt;&#xA;दीपङ्करं नमस्सित्वा, आसना वुट्ठहिं तदा’’ति॥&lt;br&gt;&#xA;तत्थ मनो निब्बायीति महाजनस्स पथविकम्पने उब्बिग्गहदयस्स तत्थ कारणं सुत्वा मनो निब्बायि, सन्तिं अगमासीति अत्थो। ‘‘जनो निब्बायी’’तिपि पाठो, सो उत्तानोयेव। समादियित्वाति सम्मा आदियित्वा, समादायाति अत्थो। बुद्धगुणन्ति पारमियो। सेसं उत्तानमेव।&lt;br&gt;&#xA;अथ खो बोधिसत्तं दयितसब्बसत्तं आसना वुट्ठहन्तं सकलदससहस्सचक्कवाळदेवता सन्निपतित्वा दिब्बेहि मालागन्धादीहि पूजेत्वा – ‘‘अय्य सुमेधतापस, तया अज्ज दीपङ्करदसबलस्स पादमूले महति पत्थना पत्थिता, सा ते अनन्तरायेन समिज्झतु, मा ते तत्थ भयं वा छम्भितत्तं वा अहोसि। सरीरे ते अप्पमत्तकोपि रोगो मा उप्पज्जतु, खिप्पं पारमियो पूरेत्वा सम्मासम्बोधिं पटिविज्झ। यथा पुप्फूपगफलूपगा रुक्खा समये पुप्फन्ति चेव फलन्ति च, तथेव त्वम्पि तं समयं अनतिक्कमित्वा खिप्पं सम्बोधिं फुसस्सू’’तिआदीनि थुतिमङ्गलानि पयिरुदाहंसु, एवं पयिरुदाहित्वा बोधिसत्तं अभिवादेत्वा अत्तनो अत्तनो देवट्ठानमेव अगमंसु। बोधिसत्तोपि देवताहि अभित्थुतो – ‘‘अहं दस पारमियो पूरेत्वा कप्पसतसहस्साधिकानं चतुन्नं असङ्ख्येय्यानं मत्थके बुद्धो भविस्सामी’’ति वीरियं दळ्हं कत्वा अधिट्ठाय आकासमब्भुग्गन्त्वा इसिगणवन्तं हिमवन्तं अगमासि। तेन वुत्तं –&lt;br&gt;&#xA;१७७.&lt;br&gt;&#xA;‘‘दिब्बं मानुसकं पुप्फं, देवा मानुसका उभो।&lt;br&gt;&#xA;समोकिरन्ति पुप्फेहि, वुट्ठहन्तस्स आसना॥&lt;br&gt;&#xA;१७८.&lt;br&gt;&#xA;‘‘वेदयन्ति च ते सोत्थिं, देवा मानुसका उभो।&lt;br&gt;&#xA;महन्तं पत्थितं तुय्हं, तं लभस्सु यथिच्छितं॥&lt;br&gt;&#xA;१७९.&lt;br&gt;&#xA;‘‘सब्बीतियो विवज्जन्तु, सोको रोगो विनस्सतु।&lt;br&gt;&#xA;मा ते भवन्त्वन्तराया, फुस खिप्पं बोधिमुत्तमं॥&lt;br&gt;&#xA;१८०.&lt;br&gt;&#xA;‘‘यथापि समये पत्ते, पुप्फन्ति पुप्फिनो दुमा।&lt;br&gt;&#xA;तथेव त्वं महावीर, बुद्धञाणेहि पुप्फसु॥&lt;br&gt;&#xA;१८१.&lt;br&gt;&#xA;‘‘यथा ये केचि सम्बुद्धा, पूरयुं दसपारमी।&lt;br&gt;&#xA;तथेव त्वं महावीर, पूरय दसपारमी॥&lt;br&gt;&#xA;१८२.&lt;br&gt;&#xA;‘‘यथा ये केचि सम्बुद्धा, बोधिमण्डम्हि बुज्झरे।&lt;br&gt;&#xA;तथेव त्वं महावीर, बुज्झस्सु जिनबोधियं॥&lt;br&gt;&#xA;१८३.&lt;br&gt;&#xA;‘‘यथा ये केचि सम्बुद्धा, धम्मचक्कं पवत्तयुम्।&lt;br&gt;&#xA;तथेव त्वं महावीर, धम्मचक्कं पवत्तय॥&lt;br&gt;&#xA;१८४.&lt;br&gt;&#xA;‘‘पुण्णमाये यथा चन्दो, परिसुद्धो विरोचति।&lt;br&gt;&#xA;तथेव त्वं पुण्णमनो, विरोच दससहस्सियं॥&lt;br&gt;&#xA;१८५.&lt;br&gt;&#xA;‘‘राहुमुत्तो यथा सूरियो, तापेन अतिरोचति।&lt;br&gt;&#xA;तथेव लोका मुच्चित्वा, विरोच सिरिया तुवं॥&lt;br&gt;&#xA;१८६.&lt;br&gt;&#xA;‘‘यथा या काचि नदियो, ओसरन्ति महोदधिम्।&lt;br&gt;&#xA;एवं सदेवका लोका, ओसरन्तु तवन्तिके॥&lt;br&gt;&#xA;१८७.&lt;br&gt;&#xA;‘‘तेहि थुतप्पसत्थो सो, दस धम्मे समादिय।&lt;br&gt;&#xA;ते धम्मे परिपूरेन्तो, पवनं पाविसी तदा’’ति॥&lt;br&gt;&#xA;तत्थ दिब्बन्ति मन्दारवपारिच्छत्तकसन्तानकुसेसयादिकं दिब्बकुसुमं देवा मानुसका च मानुसपुप्फं गहेत्वाति अत्थो। समोकिरन्तीति ममोपरि समोकिरिंसूति अत्थो। वुट्ठहन्तस्साति वुट्ठहतो। वेदयन्तीति निवेदयिंसु सञ्ञापेसुम्। सोत्थिन्ति सोत्थिभावम्। इदानि वेदयिताकारदस्सनत्थं ‘‘महन्तं पत्थितं तुय्ह’’न्तिआदि वुत्तम्। तया पन, सुमेधपण्डित, महन्तं ठानं पत्थितं, तं यथापत्थितं लभस्सूति अत्थो।&lt;br&gt;&#xA;सब्बीतियोति एन्तीति ईतियो, सब्बा ईतियो सब्बीतियो, उपद्दवा। विवज्जन्तूति मा होन्तु। सोको रोगो विनस्सतूति सोचनसङ्खातो सोको रुजनसङ्खातो रोगो च विनस्सतु। तेति तव। मा भवन्त्वन्तरायाति मा भवन्तु अन्तराया। फुसाति अधिगच्छ पापुणाहि। बोधिन्ति अरहत्तमग्गञाणं सब्बञ्ञुतञ्ञाणम्पि वट्टति। उत्तमन्ति सेट्ठं सब्बबुद्धगुणदायकत्ता अरहत्तमग्गञाणं ‘‘उत्तम’’न्ति वुत्तम्।&lt;br&gt;&#xA;समयेति तस्स तस्स रुक्खस्स पुप्फनसमये सम्पत्तेति अत्थो। पुप्फिनोति पुप्फनका। बुद्धञाणेहीति अट्ठारसहि बुद्धञाणेहि। पुप्फसूति पुप्फस्सु। पूरयुन्ति पूरयिंसु। पूरयाति परिपूरय। बुज्झरेति बुज्झिंसु। जिनबोधियन्ति जिनानं बुद्धानं बोधिया, सब्बञ्ञुबोधिमूलेति अत्थो। पुण्णमायेति पुण्णमासियम्। पुण्णमनोति परिपुण्णमनोरथो।&lt;br&gt;&#xA;राहुमुत्तोति राहुना सोब्भानुना मुत्तो। तापेनाति पतापेन, आलोकेन। लोका मुच्चित्वाति लोकधम्मेहि अलित्तो हुत्वाति अत्थो। विरोचाति विराज। सिरियाति बुद्धसिरिया। ओसरन्तीति महासमुद्दं पविसन्ति। ओसरन्तूति उपगच्छन्तु। तवन्तिकेति तव सन्तिकम्। तेहीति देवेहि। थुतप्पसत्थोति थुतो चेव पसत्थो च, थुतेहि वा दीपङ्करादीहि पसत्थोति थुतप्पसत्थो। दस धम्मेति दस पारमिधम्मे। पवनन्ति महावनं, धम्मिकपब्बते महावनं पाविसीति अत्थो। सेसगाथा सुउत्ताना एवाति।&lt;br&gt;&#xA;इति मधुरत्थविलासिनिया बुद्धवंस-अट्ठकथाय&lt;br&gt;&#xA;सुमेधपत्थनाकथावण्णना निट्ठिता।&lt;/p&gt;</description>
    </item>
    <item>
      <title>०३. दीपङ्करबुद्धवंसवण्णना</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/03_dIpankarabuddhavaMsavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/03_dIpankarabuddhavaMsavaNNanA/</guid>
      <description>&lt;p&gt;३. दीपङ्करबुद्धवंसवण्णना&lt;br&gt;&#xA;रम्मनगरवासिनोपि ते उपासका बुद्धप्पमुखस्स भिक्खुसङ्घस्स महादानं दत्वा पुन भगवन्तं भुत्ताविं ओनीतपत्तपाणिं मालागन्धादीहि पूजेत्वा वन्दित्वा दानानुमोदनं सोतुकामा उपनिसीदिंसु। अथ सत्था तेसं परममधुरं हदयङ्गमं दानानुमोदनमकासि –&lt;br&gt;&#xA;‘‘दानं नाम सुखादीनं, निदानं परमं मतम्।&lt;br&gt;&#xA;निब्बानं पन सोपानं, पतिट्ठाति पवुच्चति॥&lt;br&gt;&#xA;‘‘दानं ताणं मनुस्सानं, दानं बन्धु परायनम्।&lt;br&gt;&#xA;दानं दुक्खाधिपन्नानं, सत्तानं परमा गति॥&lt;br&gt;&#xA;‘‘दुक्खनित्थरणट्ठेन , दानं नावाति दीपितम्।&lt;br&gt;&#xA;भयरक्खणतो दानं, नगरन्ति च वण्णितं॥&lt;br&gt;&#xA;‘‘दानं दुरासदट्ठेन, वुत्तमासिविसोति च।&lt;br&gt;&#xA;दानं लोभमलादीहि, पदुमं अनुपलित्ततो॥&lt;br&gt;&#xA;‘‘नत्थि दानसमो लोके, पुरिसस्स अवस्सयो।&lt;br&gt;&#xA;पटिपज्जथ तस्मा तं, किरियाज्झासयेन च॥&lt;br&gt;&#xA;‘‘सग्गलोकनिदानानि, दानानि मतिमा इध।&lt;br&gt;&#xA;को हि नाम नरो लोके, न ददेय्य हिते रतो॥&lt;br&gt;&#xA;‘‘सुत्वा देवेसु सम्पत्तिं, को नरो दानसम्भवम्।&lt;br&gt;&#xA;न दज्जा सुखप्पदं दानं, दानं चित्तप्पमोदनं॥&lt;br&gt;&#xA;‘‘दानेन पटिपन्नेन, अच्छरापरिवारितो।&lt;br&gt;&#xA;रमते सुचिरं कालं, नन्दने सुरनन्दने॥&lt;br&gt;&#xA;‘‘पीतिमुळारं विन्दति दाता, गारवमस्मिं गच्छति लोके।&lt;br&gt;&#xA;कित्तिमनन्तं याति च दाता, विस्ससनीयो होति च दाता॥&lt;br&gt;&#xA;‘‘दत्वा दानं याति नरो सो, भोगसमिद्धिं दीघञ्चायु।&lt;br&gt;&#xA;सुस्सरतम्पि च विन्दति रूपं, सग्गे सद्धिं कीळति देवेहि।&lt;br&gt;&#xA;विमानेसु ठत्वा नाना, मत्तमयूराभिरुतेसु॥&lt;br&gt;&#xA;‘‘चोरारिराजोदकपावकानं, धनं असाधारणमेव दानम्।&lt;br&gt;&#xA;ददाति तं सावकञाणभूमिं, पच्चेकभूमिं पन बुद्धभूमि’’न्ति॥ –&lt;br&gt;&#xA;एवमादिना नयेन दानानुमोदनं कत्वा दानानिसंसं पकासेत्वा तदनन्तरं सीलकथं कथेसि। सीलं नामेतं इधलोकपरलोकसम्पत्तीनं मूलम्।&lt;br&gt;&#xA;‘‘सीलं सुखानं परमं निदानं, सीलेन सीली तिदिवं पयाति।&lt;br&gt;&#xA;सीलञ्हि संसारमुपागतस्स, ताणञ्च लेणञ्च परायनञ्च॥&lt;br&gt;&#xA;‘‘अवस्सयो सीलसमो जनानं, कुतो पनञ्ञो इध वा परत्थ।&lt;br&gt;&#xA;सीलं गुणानं परमा पतिट्ठा, यथा धरा थावरजङ्गमानं॥&lt;br&gt;&#xA;‘‘सीलं किरेव कल्याणं, सीलं लोके अनुत्तरम्।&lt;br&gt;&#xA;अरियवुत्तिसमाचारो, येन वुच्चति सीलवा’’॥ (जा॰ १.३.११८)।&lt;br&gt;&#xA;सीलालङ्कारसमो अलङ्कारो नत्थि, सीलगन्धसमो गन्धो नत्थि, सीलसमं किलेसमलविसोधनं नत्थि, सीलसमं परिळाहूपसमं नत्थि, सीलसमं कित्तिजननं नत्थि, सीलसमं सग्गारोहणसोपानं नत्थि, निब्बाननगरप्पवेसने च सीलसमं द्वारं नत्थि। यथाह –&lt;br&gt;&#xA;‘‘सोभन्तेवं न राजानो, मुत्तामणिविभूसिता।&lt;br&gt;&#xA;यथा सोभन्ति यतिनो, सीलभूसनभूसिता॥&lt;br&gt;&#xA;‘‘सीलगन्धसमो गन्धो, कुतो नाम भविस्सति।&lt;br&gt;&#xA;यो समं अनुवाते च, पटिवाते च वायति॥ (विसुद्धि॰ १.९)।&lt;br&gt;&#xA;‘‘न पुप्फगन्धो पटिवातमेति, न चन्दनं तग्गरमल्लिका वा।&lt;br&gt;&#xA;सतञ्च गन्धो पटिवातमेति, सब्बा दिसा सप्पुरिसो पवायति॥&lt;br&gt;&#xA;‘‘चन्दनं तगरं वापि, उप्पलं अथ वस्सिकी।&lt;br&gt;&#xA;एतेसं गन्धजातानं, सीलगन्धो अनुत्तरो॥ (ध॰ प॰ ५४-५५; मि॰ प॰ ५.४.१)।&lt;br&gt;&#xA;‘‘न गङ्गा यमुना चापि, सरभू वा सरस्वती।&lt;br&gt;&#xA;निन्नगा वाचिरवती, मही वापि महानदी॥&lt;br&gt;&#xA;‘‘सक्कुणन्ति विसोधेतुं, तं मलं इध पाणिनम्।&lt;br&gt;&#xA;विसोधयति सत्तानं, यं वे सीलजलं मलं॥&lt;br&gt;&#xA;‘‘न तं सजलदा वाता, न चापि हरिचन्दनम्।&lt;br&gt;&#xA;नेव हारा न मणयो, न चन्दकिरणङ्कुरा॥&lt;br&gt;&#xA;‘‘समयन्तीध सत्तानं, परिळाहं सुरक्खितम्।&lt;br&gt;&#xA;यं समेति इदं अरियं, सीलं अच्चन्तसीतलं॥&lt;br&gt;&#xA;‘‘अत्तानुवादादिभयं, विद्धंसयति सब्बदा।&lt;br&gt;&#xA;जनेति कित्तिहासञ्च, सीलं सीलवतो सदा॥&lt;br&gt;&#xA;‘‘सग्गारोहणसोपानं, अञ्ञं सीलसमं कुतो।&lt;br&gt;&#xA;द्वारं वा पन निब्बान, नगरस्स पवेसने॥&lt;br&gt;&#xA;‘‘गुणानं मूलभूतस्स, दोसानं बलघातिनो।&lt;br&gt;&#xA;इति सीलस्स जानाथ, आनिसंसमनुत्तर’’न्ति॥ (विसुद्धि॰ १.९)।&lt;br&gt;&#xA;एवं भगवा सीलानिसंसं दस्सेत्वा – ‘‘इदं पन सीलं निस्साय अयं सग्गो लभती’’ति दस्सनत्थं तदनन्तरं सग्गकथं कथेसि। अयं सग्गो नाम इट्ठो कन्तो मनापो एकन्तसुखो निच्चमेत्थ कीळा निच्चं सम्पत्तियो लभन्ति। चातुमहाराजिका देवा नवुतिवस्ससतसहस्सानि दिब्बसुखं दिब्बसम्पत्तिं पटिलभन्ति। तावतिंसा तिस्सो वस्सकोटियो सट्ठि च वस्ससतसहस्सानीति एवमादिसग्गगुणपटिसंयुत्तकथं कथेसि। एवं सग्गकथाय पलोभेत्वा पुन – ‘‘अयम्पि सग्गो अनिच्चो अधुवो न तत्थ छन्दरागो कातब्बो’’ति कामानं आदीनवं ओकारं संकिलेसं नेक्खम्मे आनिसंसञ्च पकासेत्वा अमतपरियोसानं धम्मकथं कथेसि। एवं तस्स महाजनस्स धम्मं देसेत्वा एकच्चे सरणेसु च एकच्चे पञ्चसीलेसु च एकच्चे सोतापत्तिफले च एकच्चे सकदागामिफले एकच्चे अनागामिफले एकच्चे चतूसुपि फलेसु एकच्चे तीसु विज्जासु एकच्चे छसु अभिञ्ञासु एकच्चे अट्ठसु समापत्तीसु पतिट्ठापेत्वा उट्ठायासना रम्मनगरतो निक्खमित्वा सुदस्सनमहाविहारमेव पाविसि। तेन वुत्तं –&lt;br&gt;&#xA;१.&lt;br&gt;&#xA;‘‘तदा ते भोजयित्वान, ससङ्घं लोकनायकम्।&lt;br&gt;&#xA;उपगच्छुं सरणं तस्स, दीपङ्करस्स सत्थुनो॥&lt;br&gt;&#xA;२.&lt;br&gt;&#xA;‘‘सरणागमने कञ्चि, निवेसेति तथागतो।&lt;br&gt;&#xA;कञ्चि पञ्चसु सीलेसु, सीले दसविधे परं॥&lt;br&gt;&#xA;३.&lt;br&gt;&#xA;‘‘कस्सचि देति सामञ्ञं, चतुरो फलमुत्तमे।&lt;br&gt;&#xA;कस्सचि असमे धम्मे, देति सो पटिसम्भिदा॥&lt;br&gt;&#xA;४.&lt;br&gt;&#xA;‘‘कस्सचि वरसमापत्तियो, अट्ठ देति नरासभो।&lt;br&gt;&#xA;तिस्सो कस्सचि विज्जायो, छळभिञ्ञा पवेच्छति॥&lt;br&gt;&#xA;५.&lt;br&gt;&#xA;‘‘तेन योगेन जनकायं, ओवदति महामुनि।&lt;br&gt;&#xA;तेन वित्थारिकं आसि, लोकनाथस्स सासनं॥&lt;br&gt;&#xA;६.&lt;br&gt;&#xA;‘‘महाहनुसभक्खन्धो , दीपङ्करसनामको।&lt;br&gt;&#xA;बहू जने तारयति, परिमोचेति दुग्गतिं॥&lt;br&gt;&#xA;७.&lt;br&gt;&#xA;‘‘बोधनेय्यं जनं दिस्वा, सतसहस्सेपि योजने।&lt;br&gt;&#xA;खणेन उपगन्त्वान, बोधेति तं महामुनी’’ति॥&lt;br&gt;&#xA;तत्थ तेति रम्मनगरवासिनो उपासका। सरणन्ति एत्थ सरणं सरणगमनं सरणस्स गन्ता च वेदितब्बा। सरति हिंसति विनासेतीति सरणं, किं तं? रतनत्तयम्। तं पन सरणगतानं तेनेव सरणगमनेन भयं सन्तासं दुक्खं दुग्गतिं परिक्किलेसं हनति हिंसति विनासेतीति सरणन्ति वुच्चतीति। वुत्तञ्हेतं –&lt;br&gt;&#xA;‘‘ये केचि बुद्धं सरणं गतासे, न ते गमिस्सन्ति अपायभूमिम्।&lt;br&gt;&#xA;पहाय मानुसं देहं, देवकायं परिपूरेस्सन्ति॥ (दी॰ नि॰ २.३३२; सं॰ नि॰ १.३७)।&lt;br&gt;&#xA;‘‘ये केचि धम्मं सरणं गतासे, न ते गमिस्सन्ति अपायभूमिम्।&lt;br&gt;&#xA;पहाय मानुसं देहं, देवकायं परिपूरेस्सन्ति॥ (दी॰ नि॰ २.३३२; सं॰ नि॰ १.३७)।&lt;br&gt;&#xA;‘‘ये केचि सङ्घं सरणं गतासे, न ते गमिस्सन्ति अपायभूमिम्।&lt;br&gt;&#xA;पहाय मानुसं देहं, देवकायं परिपूरेस्सन्ती’’ति॥ (दी॰ नि॰ २.३३२; सं॰ नि॰ १.३७)।&lt;br&gt;&#xA;सरणगमनं नाम रतनत्तयपरायनाकारप्पवत्तो चित्तुप्पादो। सरणस्स गन्ता नाम तंसमङ्गीपुग्गलो। एवं ताव सरणं सरणगमनं सरणस्स गन्ता चाति इदं तयं वेदितब्बम्।&lt;br&gt;&#xA;तस्साति तं दीपङ्करं, उपयोगत्थे सामिवचनं दट्ठब्बम्। ‘‘उपगच्छुं सरणं तत्था’’तिपि पाठो। सत्थुनोति सत्थारम्। सरणागमने कञ्चीति कञ्चि पुग्गलं सरणगमने निवेसेतीति अत्थो। किञ्चापि पच्चुप्पन्नवसेन वुत्तं, अतीतकालवसेन पन अत्थो गहेतब्बो। एस नयो सेसेसुपि। ‘‘कस्सचि सरणागमने’’तिपि पाठो, तस्सपि सोयेवत्थो। कञ्चि पञ्चसु सीलेसूति कञ्चि पुग्गलं पञ्चसु विरतिसीलेसु निवेसेसीति अत्थो। ‘‘कस्सचि पञ्चसु सीलेसू’’तिपि पाठो, सोयेवत्थो। सीले दसविधे परन्ति अपरं पुग्गलं दसविधे सीले निवेसेसीति अत्थो। ‘‘कस्सचि कुसले दसा’’तिपि पाठो, तस्स कञ्चि पुग्गलं दस कुसलधम्मे समादपेसीति अत्थो। कस्सचि देति सामञ्ञन्ति एत्थ परमत्थतो सामञ्ञन्ति मग्गो वुच्चति। यथाह –&lt;br&gt;&#xA;‘‘कतमञ्च, भिक्खवे, सामञ्ञं? अयमेव अरियो अट्ठङ्गिको मग्गो, सेय्यथिदं – सम्मादिट्ठि…पे॰… सम्मासमाधि। इदं वुच्चति, भिक्खवे, सामञ्ञ’’न्ति (सं॰ नि॰ ५.३६)।&lt;br&gt;&#xA;चतुरो फलमुत्तमेति चत्तारि उत्तमानि फलानीति अत्थो। म-कारो पदसन्धिकरो। लिङ्गविपरियासेन वुत्तम्। यथोपनिस्सयं चत्तारो मग्गे चत्तारि च सामञ्ञफलानि कस्सचि अदासीति अत्थो। कस्सचि असमे धम्मेति कस्सचि असदिसे चत्तारो पटिसम्भिदाधम्मे अदासि।&lt;br&gt;&#xA;कस्सचि वरसमापत्तियोति कस्सचि पन नीवरणविगमेन पधानभूता अट्ठ समापत्तियो अदासि। तिस्सो कस्सचि विज्जायोति कस्सचि पुग्गलस्स उपनिस्सयवसेन दिब्बचक्खुञाणपुब्बेनिवासानुस्सतिञाणआसवक्खयञाणानं वसेन तिस्सो विज्जायो। छळभिञ्ञा पवेच्छतीति छ अभिञ्ञायो कस्सचि अदासि।&lt;br&gt;&#xA;तेन योगेनाति तेन नयेन तेनानुक्कमेन च। जनकायन्ति जनसमूहम्। ओवदतीति ओवदि। कालविपरियासेन वुत्तन्ति वेदितब्बम्। इतो उपरिपि ईदिसेसु वचनेसु अतीतकालवसेनेव अत्थो गहेतब्बो । तेन वित्थारिकं आसीति तेन दीपङ्करस्स भगवतो ओवादेन अनुसासनिया वित्थारिकं वित्थतं विसालीभूतं सासनं अहोसि।&lt;br&gt;&#xA;महाहनूति महापुरिसानं किर द्वेपि हनूनि परिपुण्णानि द्वादसिया पक्खस्स चन्दसदिसाकारानि होन्तीति महन्तानि हनूनि यस्स सो महाहनु, सीहहनूति वुत्तं होति। उसभक्खन्धोति उसभस्सेव खन्धो यस्स भवति, सो उसभक्खन्धो। सुवट्टितसुवण्णालिङ्गसदिसरुचिरक्खन्धो समवट्टचारुक्खन्धोति अत्थो। दीपङ्करसनामकोति दीपङ्करसनामो । बहू जने तारयतीति बहू बुद्धवेनेय्ये जने तारेसि। परिमोचेतीति परिमोचेसि। दुग्गतिन्ति दुग्गतितो। निस्सक्कत्थे उपयोगवचनम्।&lt;br&gt;&#xA;इदानि तारणपरिमोचनकरणाकारदस्सनत्थं ‘‘बोधनेय्यं जन’’न्ति गाथा वुत्ता। तत्थ बोधनेय्यं जनन्ति बोधनेय्यं पजं, अयमेव वा पाठो। दिस्वाति बुद्धचक्खुना वा समन्तचक्खुना वा दिस्वा। सतसहस्सेपि योजनेति अनेकसतसहस्सेपि योजने ठितम्। इदं पन दससहस्सियंयेव सन्धाय वुत्तन्ति दट्ठब्बम्।&lt;br&gt;&#xA;दीपङ्करो किर सत्था बुद्धत्तं पत्वा बोधिमूले सत्तसत्ताहं वीतिनामेत्वा अट्ठमे सत्ताहे महाब्रह्मुनो धम्मज्झेसनं पटिञ्ञाय सुनन्दारामे धम्मचक्कं पवत्तेत्वा कोटिसतं देवमनुस्सानं धम्मामतं पायेसि। अयं पठमो अभिसमयो अहोसि।&lt;br&gt;&#xA;अथ सत्था अत्तनो पुत्तस्स समवट्टक्खन्धस्स उसभक्खन्धस्स नाम ञाणपरिपाकं ञत्वा तं अत्रजं पमुखं कत्वा राहुलोवादसदिसं धम्मं देसेत्वा देवमनुस्सानं नवुतिकोटियो धम्मामतं पायेसि। अयं दुतियो अभिसमयो अहोसि।&lt;br&gt;&#xA;पुन भगवा अमरवतीनगरद्वारे महासिरीसरुक्खमूले यमकपाटिहारियं कत्वा महाजनस्स बन्धनामोक्खं कत्वा देवगणपरिवुतो दिवसकरातिरेकजुतिविसरभवने तावतिंसभवने पारिच्छत्तकमूले परमसीतले पण्डुकम्बलसिलातले निसीदित्वा सब्बदेवगणपीतिसञ्जननिं अत्तनो जननिं सुमेधादेविं पमुखं कत्वा सब्बलोकविदितविसुद्धिदेवो देवदेवो दीपङ्करो भगवा सब्बसत्तहितकरं परमातिरेकगम्भीरसुखुमं बुद्धिविसदकरं सत्तप्पकरणं अभिधम्मपिटकं देसेत्वा नवुतिदेवकोटिसहस्सानं धम्मामतं पायेसि। अयं ततियो अभिसमयो अहोसि। तेन वुत्तं –&lt;br&gt;&#xA;८.&lt;br&gt;&#xA;‘‘पठमाभिसमये बुद्धो, कोटिसतमबोधयि।&lt;br&gt;&#xA;दुतियाभिसमये नाथो, नवुतिकोटिमबोधयि॥&lt;br&gt;&#xA;९.&lt;br&gt;&#xA;‘‘यदा च देवभवनम्हि, बुद्धो धम्ममदेसयि।&lt;br&gt;&#xA;नवुतिकोटिसहस्सानं, ततियाभिसमयो अहू’’ति॥&lt;br&gt;&#xA;दीपङ्करस्स पन भगवतो तयो सावकसन्निपाता अहेसुम्। तत्थ सुनन्दारामे कोटिसतसहस्सानं पठमो सन्निपातो अहोसि। तेन वुत्तं –&lt;br&gt;&#xA;१०.&lt;br&gt;&#xA;‘‘सन्निपाता तयो आसुं, दीपङ्करस्स सत्थुनो।&lt;br&gt;&#xA;कोटिसतसहस्सानं, पठमो आसि समागमो’’ति॥&lt;br&gt;&#xA;अथापरेन समयेन दसबलो चतूहि भिक्खुसतसहस्सेहि परिवुतो गामनिगमनगरपटिपाटिया महाजनानुग्गहं करोन्तो चारिकं चरमानो अनुक्कमेन एकस्मिं पदेसे महाजनकतसक्कारं सब्बलोकविस्सुतं अमनुस्सपरिग्गहितं अतिभयानकं ओलम्बाम्बुधरपरिचुम्बितकूटं विविधसुरभितरुकुसुमवासितकूटं नानामिगगणविचरितकूटं नारदकूटं नाम परमरमणीयं पब्बतं सम्पापुणि। सो किर पब्बतो नारदेन नाम यक्खेन परिग्गहितो अहोसि। तत्थ पन तस्स यक्खस्स अनुसंवच्छरं महाजनो मनुस्सबलिं उपसंहरति।&lt;br&gt;&#xA;अथ दीपङ्करो किर भगवा तस्स महाजनस्स उपनिस्सयसम्पत्तिं दिस्वा ततो भिक्खुसङ्घं चातुद्दिसं पेसेत्वा अदुतियो असहायो महाकरुणाबलवसङ्गतहदयो तञ्च यक्खं विनेतुं तं नारदपब्बतं अभिरुहि। अथ सो मनुस्सभक्खो सकहितनिरपेक्खो परवधदक्खो यक्खो मक्खं असहमानो कोधपरेतमानसो दसबलं भिंसापेत्वा पलापेतुकामो तं पब्बतं चालेसि। सो किर पब्बतो तेन चालियमानो भगवतो आनुभावेन तस्सेव मत्थके पतमानो विय अहोसि।&lt;br&gt;&#xA;ततो सो भीतो – ‘‘हन्द नं अग्गिना झापेस्सामी’’ति महन्तं अतिभीमदस्सनं अग्गिक्खन्धं निब्बत्तेसि। सो अग्गिक्खन्धो पटिवाते खित्तो विय अत्तनोव दुक्खं जनेसि, न पन भगवतो चीवरे अंसुमत्तम्पि दड्ढुं समत्थो अहोसि। यक्खो पन ‘‘समणो दड्ढो, न दड्ढो’’ति ओलोकेन्तो दसबलं सरदसमयविमलकरनिकरं सब्बजनरतिकरं रजनिकरमिव सीतलजलतलगतकमलकण्णिकाय निसिन्नं विय भगवन्तं दिस्वा चिन्तेसि – ‘‘अहो अयं समणो महानुभावो, यं यं इमस्साहं अनत्थं करोमि, सो सो ममूपरियेव पतति, इमं पन समणं मुञ्चित्वा अञ्ञं मे पटिसरणं परायनं नत्थि, पथवियं उपक्खलिता पथविंयेव निस्साय उट्ठहन्ति, हन्दाहं इमंयेव समणं सरणं गमिस्सामी’’ति।&lt;br&gt;&#xA;अथेवं पन सो चिन्तेत्वा भगवतो चक्कालङ्कततलेसु पादेसु सिरसा निपतित्वा – ‘‘अच्चयो मं, भन्ते, अच्चगमा’’ति वत्वा भगवन्तं सरणमगमासि। अथस्स भगवा अनुपुब्बिकथं कथेसि। सो देसनापरियोसाने दसहि यक्खसहस्सेहि सद्धिं सोतापत्तिफले पतिट्ठहि। तस्मिं किर दिवसे सकलजम्बुदीपतलवासिनो मनुस्सा तस्स बलिकम्मत्थं एकेकगामतो एकेकं पुरिसं आहरिंसु। अञ्ञञ्च बहुतिलतण्डुलकुलत्थमुग्गमासादिं सप्पिनवनीततेलमधुफाणितादिञ्च आहरिंसु। अथ सो यक्खो तं दिवसं आभततण्डुलादिकं सब्बं तेसंयेव दत्वा ते बलिकम्मत्थाय आनीतमनुस्से दसबलस्स निय्यातेसि।&lt;br&gt;&#xA;अथ सत्था ते मनुस्से एहिभिक्खुपब्बज्जाय पब्बाजेत्वा अन्तोसत्ताहेयेव सब्बे अरहत्ते पतिट्ठापेत्वा माघपुण्णमाय कोटिसतभिक्खुमज्झगतो चतुरङ्गसमन्नागते सन्निपाते पातिमोक्खमुद्दिसि। चतुरङ्गानि नाम सब्बेव एहिभिक्खू होन्ति, सब्बे छळभिञ्ञा होन्ति, सब्बे अनामन्तिताव आगता, पन्नरसूपोसथदिवसो चाति इमानि चत्तारि अङ्गानि नाम। अयं दुतियो सन्निपातो अहोसि। तेन वुत्तं –&lt;br&gt;&#xA;११.&lt;br&gt;&#xA;‘‘पुन नारदकूटम्हि, पविवेकगते जिने।&lt;br&gt;&#xA;खीणासवा वीतमला, समिंसु सतकोटियो’’ति॥&lt;br&gt;&#xA;तत्थ पविवेकगतेति गणं पहाय गते। समिंसूति सन्निपतिंसु।&lt;br&gt;&#xA;यदा पन दीपङ्करो लोकनायको सुदस्सननामके पब्बते वस्सावासमुपगञ्छि, तदा किर जम्बुदीपवासिनो मनुस्सा अनुसंवच्छरं गिरग्गसमज्जं करोन्ति। तस्मिं किर समज्जे सन्निपतिता मनुस्सा दसबलं दिस्वा धम्मकथं सुत्वा तत्र पसीदित्वा पब्बजिंसु। महापवारणदिवसे सत्था तेसं अज्झासयानुकूलं विपस्सनाकथं कथेसि। तं सुत्वा ते सब्बे सङ्खारे सम्मसित्वा विपस्सनानुपुब्बेन मग्गानुपुब्बेन च अरहत्तं पापुणिंसु। अथ सत्था नवुतिकोटिसहस्सेहि सद्धिं पवारेसि। अयं ततियो सन्निपातो अहोसि। तेन वुत्तं –&lt;br&gt;&#xA;१२.&lt;br&gt;&#xA;‘‘यम्हि काले महावीरो, सुदस्सनसिलुच्चये।&lt;br&gt;&#xA;नवुतिकोटिसहस्सेहि, पवारेसि महामुनि॥&lt;br&gt;&#xA;‘‘अहं तेन समयेन, जटिलो उग्गतापनो।&lt;br&gt;&#xA;अन्तलिक्खम्हि चरणो, पञ्चाभिञ्ञासु पारगू’’ति॥ (ध॰ स॰ अट्ठ॰ निदानकथा)।&lt;br&gt;&#xA;अयं गाथा अट्ठसालिनिया धम्मसङ्गहट्ठकथाय निदानवण्णनाय दीपङ्करबुद्धवंसे लिखिता। इमस्मिं पन बुद्धवंसे नत्थि। नत्थिभावोयेव पनस्सा युत्ततरो। कस्माति चे? हेट्ठा सुमेधकथासु कथितत्ताति।&lt;br&gt;&#xA;दीपङ्करे किर भगवति धम्मं देसेन्ते दससहस्सानञ्च वीसतिसहस्सानञ्च धम्माभिसमयो अहोसियेव। एकस्स पन द्विन्नं तिण्णं चतुन्नन्ति च आदिवसेन अभिसमयानं अन्तो नत्थि। तस्मा दीपङ्करस्स भगवतो सासनं वित्थारिकं बाहुजञ्ञं अहोसि। तेन वुत्तं –&lt;br&gt;&#xA;१३.&lt;br&gt;&#xA;‘‘दसवीससहस्सानं , धम्माभिसमयो अहु।&lt;br&gt;&#xA;एकद्विन्नं अभिसमया, गणनातो असङ्खिया’’ति॥&lt;br&gt;&#xA;तत्थ दसवीससहस्सानन्ति दससहस्सानं वीसतिसहस्सानञ्च। धम्माभिसमयोति चतुसच्चधम्मप्पटिवेधो। एकद्विन्नन्ति एकस्स चेव द्विन्नञ्च , तिण्णं चतुन्नं…पे॰… दसन्नन्तिआदिना नयेन असङ्ख्येय्याति अत्थो। एवं असङ्ख्येय्याभिसमयत्ता च वित्थारिकं महन्तप्पत्तं बहूहि पण्डितेहि देवमनुस्सेहि निय्यानिकन्ति जञ्ञं जानितब्बं अधिसीलसिक्खादीहि इद्धञ्च समाधिआदीहि फीतञ्च अहोसि। तेन वुत्तं –&lt;br&gt;&#xA;१४.&lt;br&gt;&#xA;‘‘वित्थारिकं बाहुजञ्ञं, इद्धं फीतं अहू तदा।&lt;br&gt;&#xA;दीपङ्करस्स भगवतो, सासनं सुविसोधित’’न्ति॥&lt;br&gt;&#xA;तत्थ सुविसोधितन्ति सुट्ठु भगवता सोधितं विसुद्धं कतम्। दीपङ्करं किर सत्थारं सब्बकालं छळभिञ्ञानं महिद्धिकानं भिक्खूनं चत्तारि सतसहस्सानि परिवारेन्ति। तेन च समयेन ये सेक्खा कालकिरियं करोन्ति, ते गरहिता भवन्ति, सब्बे खीणासवा हुत्वाव परिनिब्बायन्तीति अधिप्पायो। तस्मा हि तस्स भगवतो सासनं सुपुप्फितं सुसमिद्धं खीणासवेहि भिक्खूहि अतिविय सोभित्थ। तेन वुत्तं –&lt;br&gt;&#xA;१५.&lt;br&gt;&#xA;‘‘चत्तारि सतसहस्सानि, छळभिञ्ञा महिद्धिका।&lt;br&gt;&#xA;दीपङ्करं लोकविदुं, परिवारेन्ति सब्बदा॥&lt;br&gt;&#xA;१६.&lt;br&gt;&#xA;‘‘ये केचि तेन समयेन, जहन्ति मानुसं भवम्।&lt;br&gt;&#xA;अप्पत्तमानसा सेखा, गरहिता भवन्ति ते॥&lt;br&gt;&#xA;१७.&lt;br&gt;&#xA;‘‘सुपुप्फितं पावचनं, अरहन्तेहि तादिहि।&lt;br&gt;&#xA;खीणासवेहि विमलेहि, उपसोभति सब्बदा’’ति॥&lt;br&gt;&#xA;तत्थ चत्तारि सतसहस्सानीति गणनाय दस्सिता एवं दस्सितगणना इमे भिक्खूति दस्सनत्थं ‘‘छळभिञ्ञा महिद्धिका’’ति वुत्तन्ति एवमत्थो गहेतब्बो। अथ वा छळभिञ्ञा महिद्धिकाति छळभिञ्ञानं महिद्धिकानन्ति सामिअत्थे पच्चत्तवचनं दट्ठब्बम्। परिवारेन्ति सब्बदाति निच्चकालं दसबलं परिवारेन्ति, भगवन्तं मुञ्चित्वा कत्थचि न गच्छन्तीति अधिप्पायो। तेन समयेनाति तस्मिं समये। अयं पन समय-सद्दो समवायादीसु नवसु अत्थेसु दिस्सति। यथाह –&lt;br&gt;&#xA;‘‘समवाये खणे काले, समूहे हेतुदिट्ठिसु।&lt;br&gt;&#xA;पटिलाभे पहाने च, पटिवेधे च दिस्सती’’ति॥ (दी॰ नि॰ अट्ठ॰ १.१; म॰ नि॰ अट्ठ॰ १.मूलपरियायसुत्तवण्णना; सं॰ नि॰ अट्ठ॰ १.१.१; अ॰ नि॰ अट्ठ॰ १.१.१; ध॰ स॰ अट्ठ॰ १ कामावचरकुसलपदभाजनीय; खु॰ पा॰ अट्ठ॰ मंगलसुत्तवण्णना, एवमिच्चादिपाठवण्णना; पटि॰ म॰ अट्ठ॰ २.१.१८४)।&lt;br&gt;&#xA;इध सो काले दट्ठब्बो; तस्मिं कालेति अत्थो। मानुसं भवन्ति मनुस्सभावम्। अप्पत्तमानसाति अप्पत्तं अनधिगतं मानसं येहि ते अप्पत्तमानसा। मानसन्ति रागस्स च चित्तस्स च अरहत्तस्स च अधिवचनम्। ‘‘अन्तलिक्खचरो पासो, य्वायं चरति मानसो’’ति (सं॰ नि॰ १.१५१; महाव॰ ३३) हि एत्थ पन रागो ‘‘मानसो’’ति वुत्तो। ‘‘चित्तं मनो मानसं हदयं पण्डर’’न्ति (ध॰ स॰ ६; विभ॰ १८४; महानि॰ १; चूळनि॰ पारायनानुगीतिगाथानिद्देस ११४) एत्थ चित्तम्। ‘‘अप्पत्तमानसो सेखो, कालं कयिरा जनेसुता’’ति (सं॰ नि॰ १.१५९) एत्थ अरहत्तम्। इधापि अरहत्तमेव अधिप्पेतं (ध॰ स॰ अट्ठ॰ ५ कामावचरकुसलनिद्देसवारकथा; महानि॰ अट्ठ॰ १)। तस्मा अप्पत्तअरहत्तफलाति अत्थो। सेखाति केनट्ठेन सेखा? सेखधम्मपटिलाभट्ठेन सेखा। वुत्तञ्हेतं – ‘‘कित्तावता नु खो, भन्ते, सेखो होतीति? इध, भिक्खवे, भिक्खु सेखाय सम्मादिट्ठिया समन्नागतो होति…पे॰… सेखेन सम्मासमाधिना समन्नागतो होति। एत्तावता खो, भिक्खवे, भिक्खु सेखो होती’’ति (सं॰ नि॰ ५.१३)। अपि च सिक्खन्तीति सेखा। वुत्तञ्हेतं – ‘‘सिक्खति, सिक्खतीति खो, भिक्खु, तस्मा सेखोति वुच्चति। किञ्च सिक्खति? अधिसीलम्पि सिक्खति अधिचित्तम्पि अधिपञ्ञम्पि सिक्खतीति खो, भिक्खु, तस्मा सेखोति वुच्चती’’ति (अ॰ नि॰ ३.८६)।&lt;br&gt;&#xA;सुपुप्फितन्ति सुट्ठु विकसितम्। पावचनन्ति पसत्थं वचनं, वुद्धिप्पत्तं वा वचनं पवचनं, पवचनमेव पावचनं, सासनन्ति अत्थो। उपसोभतीति अभिराजति अतिविरोचति। सब्बदाति सब्बकालम्। ‘‘उपसोभति सदेवके’’तिपि पाठो।&lt;br&gt;&#xA;तस्स दीपङ्करस्स भगवतो रम्मवती नाम नगरं अहोसि, सुदेवो नाम खत्तियो पिता, सुमेधा नाम देवी माता, सुमङ्गलो च तिस्सो चाति द्वे अग्गसावका, सागतो नाम उपट्ठाको, नन्दा च सुनन्दा चाति द्वे अग्गसाविका, बोधि तस्स भगवतो पिप्फलिरुक्खो अहोसि, असीतिहत्थुब्बेधो, सतसहस्सवस्सानि आयूति। किं पनिमेसं जातनगरादीनं दस्सने पयोजनन्ति चे? वुच्चते – यस्स यदि नेव जातनगरं न पिता न माता पञ्ञायेय्य, इमस्स पन नेव जातनगरं न पिता न माता पञ्ञायति, देवो वा सक्को वा यक्खो वा मारो वा ब्रह्मा वा एस मञ्ञे, देवानम्पि ईदिसं पाटिहारियं अनच्छरियन्ति मञ्ञमाना न सोतब्बं न सद्दहितब्बं मञ्ञेय्युं, ततो अभिसमयो न भवेय्य, असति अभिसमये निरत्थको बुद्धुप्पादो भवेय्य, अनिय्यानिकं सासनम्। तस्मा सब्बबुद्धानं जातनगरादिको परिच्छेदो दस्सेतब्बो। तेन वुत्तं –&lt;br&gt;&#xA;१८.&lt;br&gt;&#xA;‘‘नगरं रम्मवती नाम, सुदेवो नाम खत्तियो।&lt;br&gt;&#xA;सुमेधा नाम जनिका, दीपङ्करस्स सत्थुनो॥&lt;br&gt;&#xA;२४.&lt;br&gt;&#xA;‘‘सुमङ्गलो च तिस्सो च, अहेसुं अग्गसावका।&lt;br&gt;&#xA;सागतो नामुपट्ठाको, दीपङ्करस्स सत्थुनो॥&lt;br&gt;&#xA;२५.&lt;br&gt;&#xA;‘‘नन्दा चेव सुनन्दा च, अहेसुं अग्गसाविका।&lt;br&gt;&#xA;बोधि तस्स भगवतो, पिप्फलीति पवुच्चति॥&lt;br&gt;&#xA;२७.&lt;br&gt;&#xA;‘‘असीतिहत्थमुब्बेधो, दीपङ्करो महामुनि।&lt;br&gt;&#xA;सोभति दीपरुक्खोव, सालराजाव फुल्लितो॥&lt;br&gt;&#xA;२८.&lt;br&gt;&#xA;‘‘सतसहस्सवस्सानि, आयु तस्स महेसिनो।&lt;br&gt;&#xA;तावता तिट्ठमानो सो, तारेसि जनतं बहुं॥&lt;br&gt;&#xA;२९.&lt;br&gt;&#xA;‘‘जोतयित्वान सद्धम्मं, सन्तारेत्वा महाजनम्।&lt;br&gt;&#xA;जलित्वा अग्गिक्खन्धोव, निब्बुतो सो ससावको॥&lt;br&gt;&#xA;३०.&lt;br&gt;&#xA;‘‘सा च इद्धि सो च यसो, तानि च पादेसु चक्करतनानि।&lt;br&gt;&#xA;सब्बं तमन्तरहितं, ननु रित्ता सब्बसङ्खारा’’ति॥&lt;br&gt;&#xA;तत्थ सुदेवो नाम खत्तियोति सुदेवो नामस्स खत्तियो पिता अहोसीति अत्थो। जनिकाति जनेत्ति। पिप्फलीति पिलक्खकपीतनरुक्खो बोधि। असीतिहत्थमुब्बेधोति असीतिहत्थं उच्चग्गतो। दीपरुक्खो वाति सम्पज्जलितदीपमालाकुलो दीपरुक्खो विय आरोहपरिणाहसण्ठानपारिपूरिसम्पन्नो द्वत्तिंसवरलक्खणानुब्यञ्जनसमलङ्कतसरीरो विप्फुरितरंसिजालाविसरतारागणसमुज्जलमिव गगनतलं भगवा धरमानकाले सोभतीति सोभित्थ। सालराजाव फुल्लितोति पुप्फितो सब्बफालिफुल्लो सालराजरुक्खो विय च सब्बफालिफुल्लो योजनसतुब्बेधो पारिच्छत्तो विय च असीतिहत्थुब्बेधो भगवा अतिविय सोभति।&lt;br&gt;&#xA;सतसहस्सवस्सानीति वस्ससतसहस्सानि तस्स आयूति अत्थो। तावता तिट्ठमानोति तावतकं कालं तिट्ठमानो। जनतन्ति जनसमूहम्। सन्तारेत्वा महाजनन्ति तारयित्वा महाजनम्। ‘‘सन्तारेत्वा सदेवक’’न्तिपि पाठो, तस्स सदेवकं लोकन्ति अत्थो। सा च इद्धीति सा च सम्पत्ति आनुभावो। सो च यसोति सो च परिवारो। सब्बं तमन्तरहितन्ति तं सब्बं वुत्तप्पकारं सम्पत्तिजातं अन्तरहितं अपगतन्ति अत्थो। ननु रित्ता सब्बसङ्खाराति सब्बे पन सङ्खतधम्मा ननु रित्ता तुच्छा, निच्चसारादिरहिताति अत्थो।&lt;br&gt;&#xA;एत्थ पन नगरादिपरिच्छेदो पाळियमागतोव। सम्बहुलवारो पन नागतो, सो आनेत्वा दीपेतब्बो। सेय्यथिदं – पुत्तपरिच्छेदो, भरियापरिच्छेदो, पासादपरिच्छेदो, अगारवासपरिच्छेदो, नाटकित्थिपरिच्छेदो, अभिनिक्खमनपरिच्छेदो, पधानपरिच्छेदो, विहारपरिच्छेदो, उपट्ठाकपरिच्छेदोति। एतेसम्पि दीपने कारणं हेट्ठा वुत्तमेव। तस्स पन दीपङ्करस्स भरियानं तिसतसहस्सं अहोसि। तस्स अग्गमहेसी पदुमा नाम, तस्स पन पुत्तो उसभक्खन्धो नाम। तेन वुत्तं –&lt;br&gt;&#xA;‘‘भरिया पदुमा नाम, विबुद्धपदुमानना।&lt;br&gt;&#xA;अत्रजो उसभक्खन्धो, दीपङ्करस्स सत्थुनो॥&lt;br&gt;&#xA;‘‘हंसा कोञ्चा मयूराख्या, पासादापि तयो मता।&lt;br&gt;&#xA;दसवस्ससहस्सानि, अगारं अवसी किर॥&lt;br&gt;&#xA;‘‘हत्थियानेन निक्खन्तो, नन्दारामे जिनो वसी।&lt;br&gt;&#xA;नन्दो नामस्सुपट्ठाको, लोकानन्दकरो किरा’’ति॥&lt;br&gt;&#xA;सब्बबुद्धानं पन पञ्च वेमत्तानि होन्ति आयुवेमत्तं पमाणवेमत्तं कुलवेमत्तं पधानवेमत्तं रस्मिवेमत्तन्ति। तत्थ आयुवेमत्तं नाम केचि दीघायुका होन्ति केचि अप्पायुका। तथा हि दीपङ्करस्स पन भगवतो वस्ससतसहस्सं आयुप्पमाणं अहोसि, अम्हाकं भगवतो वस्ससतम्।&lt;br&gt;&#xA;पमाणवेमत्तं नाम केचि दीघा होन्ति केचि रस्सा। तथा हि दीपङ्करो असीतिहत्थप्पमाणो अहोसि, अम्हाकं पन भगवा अट्ठारसहत्थप्पमाणो।&lt;br&gt;&#xA;कुलवेमत्तं नाम केचि खत्तियकुले निब्बत्तन्ति केचि ब्राह्मणकुले। तथा हि दीपङ्करादयो खत्तियकुले निब्बत्तिंसु, ककुसन्धकोणागमनादयो ब्राह्मणकुले।&lt;br&gt;&#xA;पधानवेमत्तं नाम केसञ्चि पधानं इत्तरमेव होति यथा कस्सपस्स भगवतो , केसञ्चि अद्धनियं अम्हाकं भगवतो विय।&lt;br&gt;&#xA;रस्मिवेमत्तं नाम मङ्गलस्स भगवतो सरीरस्मि दससहस्सिलोकधातुं फरित्वा अट्ठासि, अम्हाकं भगवतो ब्याममत्तम्। तत्र रस्मिवेमत्तं अज्झासयपटिबद्धं होति। यो यत्तकं इच्छसि, तस्स तत्तकं सरीरप्पभा फरति। मङ्गलस्स पन ‘‘दससहस्सिलोकधातुं फरतू’’ति अज्झासयो अहोसि। पटिविद्धगुणेसु पन कस्सचि वेमत्तं नाम नत्थि (दी॰ नि॰ अट्ठ॰ २.१२ आदयो)।&lt;br&gt;&#xA;तथा सब्बबुद्धानं चत्तारि अविजहितट्ठानानि नाम होन्ति। बोधिपल्लङ्को अविजहितो एकस्मिंयेव ठाने होति। धम्मचक्कप्पवत्तनट्ठानं इसिपतने मिगदाये अविजहितमेव होति। देवोरोहणकाले सङ्कस्सनगरद्वारे पठमपादक्कमो अविजहितोव होति। जेतवने गन्धकुटिया चत्तारि मञ्चपादट्ठानानि अविजहितानेव होन्ति। विहारोपि अविजहितोव। सो पन खुद्दको वा महन्तो वा होति।&lt;br&gt;&#xA;अपरं पन अम्हाकंयेव भगवतो सहजातपरिच्छेदञ्च नक्खत्तपरिच्छेदञ्च विसेसम्। अम्हाकं सब्बञ्ञुबोधिसत्तेन किर सद्धिं राहुलमाता आनन्दत्थेरो छन्नो कण्डको अस्सराजा निधिकुम्भा महाबोधिरुक्खो काळुदायीति इमानि सत सहजातानि। महापुरिसो किर उत्तरासाळ्हनक्खत्तेनेव मातुकुच्छिं ओक्कमि, महाभिनिक्खमनं निक्खमि , धम्मचक्कं पवत्तेसि, यमकपाटिहारियं अकासि। विसाखनक्खत्तेन जातो च अभिसम्बुद्धो च परिनिब्बुतो च, माघनक्खत्तेन तस्स सावकसन्निपातो चेव आयुसङ्खारवोसज्जनञ्च अहोसि, अस्सयुजनक्खत्तेन देवोरोहणन्ति एत्तकं आहरित्वा दीपेतब्बम्। अयं सम्बहुलवारपरिच्छेदो। सेसगाथा सउत्ताना एवाति।&lt;br&gt;&#xA;इति भगवा दीपङ्करो यावतायुकं ठत्वा सब्बबुद्धकिच्चं कत्वा अनुक्कमेन अनुपादिसेसाय निब्बानधातुया परिनिब्बायि।&lt;br&gt;&#xA;यस्मिं किर कप्पे दीपङ्करदसबलो उदपादि, तस्मिं अञ्ञेपि तण्हङ्करो, मेधङ्करो, सरणङ्करोति तयो बुद्धा अहेसुम्। तेसं सन्तिके बोधिसत्तस्स ब्याकरणं नत्थि। तस्मा ते इध न दस्सिता। अट्ठकथायं पन तम्हा कप्पा आदितो पट्ठायुप्पन्नुप्पन्ने सब्बबुद्धे दस्सेतुं इदं वुत्तं –&lt;br&gt;&#xA;‘‘तण्हङ्करो मेधङ्करो, अथोपि सरणङ्करो।&lt;br&gt;&#xA;दीपङ्करो च सम्बुद्धो, कोण्डञ्ञो द्विपदुत्तमो॥&lt;br&gt;&#xA;‘‘मङ्गलो च सुमनो च, रेवतो सोभितो मुनि।&lt;br&gt;&#xA;अनोमदस्सी पदुमो, नारदो पदुमुत्तरो॥&lt;br&gt;&#xA;‘‘सुमेधो च सुजातो च, पियदस्सी महायसो।&lt;br&gt;&#xA;अत्थदस्सी धम्मदस्सी, सिद्धत्थो लोकनायको॥&lt;br&gt;&#xA;‘‘तिस्सो फुस्सो च सम्बुद्धो, विपस्सी सिखि वेस्सभू।&lt;br&gt;&#xA;ककुसन्धो कोणागमनो, कस्सपो चापि नायको॥&lt;br&gt;&#xA;‘‘एते अहेसुं सम्बुद्धा, वीतरागा समाहिता।&lt;br&gt;&#xA;सतरंसीव उप्पन्ना, महातमविनोदना।&lt;br&gt;&#xA;जलित्वा अग्गिक्खन्धाव, निब्बुता ते ससावका’’ति॥ (अप॰ अट्ठ॰ १.दूरेनिदानकथा; चरिया॰ अट्ठ॰ निदानकथा; जा॰ अट्ठ॰ १.दूरेनिदानकथा)।&lt;br&gt;&#xA;एत्तावता नातिसङ्खेपवित्थारवसेन कताय&lt;br&gt;&#xA;मधुरत्थविलासिनिया बुद्धवंस-अट्ठकथाय&lt;br&gt;&#xA;दीपङ्करबुद्धवंसवण्णना निट्ठिता।&lt;br&gt;&#xA;निट्ठितो पठमो बुद्धवंसो।&lt;/p&gt;</description>
    </item>
    <item>
      <title>०४. कोण्डञ्ञबुद्धवंसवण्णना</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/04_koNDa~n~nabuddhavaMsavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/04_koNDa~n~nabuddhavaMsavaNNanA/</guid>
      <description>&lt;p&gt;४. कोण्डञ्ञबुद्धवंसवण्णना&lt;br&gt;&#xA;दीपङ्करे किर भगवति परिनिब्बुते तस्स सासनं वस्ससतसहस्सं पवत्तित्थ। अथ बुद्धानुबुद्धानं सावकानं अन्तरधानेन सासनम्पिस्स अन्तरधायि। अथस्स अपरभागे एकमसङ्ख्येय्यमतिक्कमित्वा एकस्मिं कप्पे कोण्डञ्ञो नाम सत्था उदपादि। सो पन भगवा सोळसअसङ्ख्येय्यं कप्पानञ्च सतसहस्सं पारमियो पूरेत्वा बोधिञाणं परिपाचेत्वा वेस्सन्तरत्तभावसदिसे अत्तभावे ठत्वा ततो चवित्वा तुसितपुरे निब्बत्तित्वा तत्थ यावतायुकं ठत्वा देवतानं पटिञ्ञं दत्वा तुसितपुरतो चवित्वा रम्मवतीनगरे सुनन्दस्स नाम रञ्ञो कुले सुजाताय नाम देविया कुच्छिस्मिं पटिसन्धिं अग्गहेसि। तस्सपि पटिसन्धिक्खणे दीपङ्करबुद्धवंसे वुत्तप्पकारानि द्वत्तिंस पाटिहारियानि निब्बत्तिंसु। सो देवताहि कतारक्खसंविधानो दसन्नं मासानं अच्चयेन मातुकुच्छितो निक्खमित्वा सब्बसत्तुत्तरो उत्तराभिमुखो सत्तपदवीतिहारेन गन्त्वा सब्बा च दिसा विलोकेत्वा आसभिं वाचं निच्छारेसि – ‘‘अग्गोहमस्मि लोकस्स, जेट्ठोहमस्मि लोकस्स, सेट्ठोहमस्मि लोकस्स, अयमन्तिमा जाति, नत्थि दानि पुनब्भवो’’ति (दी॰ नि॰ २.३१; म॰ नि॰ ३.२०७)।&lt;br&gt;&#xA;ततो कुमारस्स नामकरणदिवसे नामं करोन्ता ‘‘कोण्डञ्ञो’’ति नाममकंसु। सो हि भगवा कोण्डञ्ञगोत्तो अहोसि। तस्स किर तयो पासादा अहेसुं – राम, सुराम, सुभनामका परमरमणीया। तेसु तीणि सतसहस्सानि नाटकित्थीनं नच्चगीतवादितकुसलानं सब्बकालं पच्चुपट्ठितानि अहेसुम्। तस्स रुचिदेवी नाम अग्गमहेसी अहोसि। विजितसेनो नामस्स पुत्तो अहोसि। सो दसवस्ससहस्सानि अगारं अज्झावसि।&lt;br&gt;&#xA;सो पन जिण्णब्याधिमतपब्बजिते दिस्वा आजञ्ञरथेन निक्खमित्वा पब्बजित्वा दस मासे पधानचरियं चरि। कोण्डञ्ञकुमारं पन पब्बजन्तं दस जनकोटियो अनुपब्बजिंसु। सो तेहि परिवुतो दस मासे पधानचरियं चरित्वा विसाखपुण्णमाय सुनन्दगामे समसहितघनपयोधराय यसोधराय नाम सेट्ठिधीताय दिन्नं परममधुरं मधुपायासं परिभुञ्जित्वा फलपल्लवङ्कुरसमलङ्कते सालवने दिवाविहारं वीतिनामेत्वा सायन्हसमये गणं पहाय सुनन्दकाजीवकेन दिन्ना अट्ठ तिणमुट्ठियो गहेत्वा सालकल्याणिरुक्खं तिक्खत्तुं पदक्खिणं कत्वा पुब्बदिसाभागं ओलोकेत्वा बोधिरुक्खं पिट्ठितो कत्वा अट्ठपण्णासहत्थवित्थतं तिणसन्थरं सन्थरित्वा पल्लङ्कं आभुजित्वा चतुरङ्गवीरियं अधिट्ठाय मारबलं विधमित्वा रत्तिया पठमयामे पुब्बेनिवासानुस्सतिञाणं विसोधेत्वा मज्झिमयामे दिब्बचक्खुं विसोधेत्वा पच्छिमयामे पच्चयाकारं सम्मसित्वा आनापानचतुत्थज्झानतो वुट्ठाय पञ्चसु खन्धेसु अभिनिविसित्वा उदयब्बयवसेन समपञ्ञास लक्खणानि दिस्वा याव गोत्रभुञाणं विपस्सनं वड्ढेत्वा चत्तारि मग्गञाणानि चत्तारि च फलञाणानि चतस्सो पटिसम्भिदा चतुयोनिपरिच्छेदकञाणं पञ्चगतिपरिच्छेदकञाणं छ असाधारणञाणानि सकले च बुद्धगुणे पटिविज्झित्वा परिपुण्णसङ्कप्पो बोधिमूले निसिन्नोव –&lt;br&gt;&#xA;‘‘अनेकजातिसंसारं, सन्धाविस्सं अनिब्बिसम्।&lt;br&gt;&#xA;गहकारं गवेसन्तो, दुक्खा जाति पुनप्पुनं॥&lt;br&gt;&#xA;‘‘गहकारक दिट्ठोसि, पुन गेहं न काहसि।&lt;br&gt;&#xA;सब्बा ते फासुका भग्गा, गहकूटं विसङ्खतम्।&lt;br&gt;&#xA;विसङ्खारगतं चित्तं, तण्हानं खयमज्झगा॥ (ध॰ प॰ १५३-१५४)।&lt;br&gt;&#xA;‘‘अयोघनहतस्सेव, जलतो जातवेदसो।&lt;br&gt;&#xA;अनुपुब्बूपसन्तस्स, यथा न ञायते गति॥&lt;br&gt;&#xA;‘‘एवं सम्मा विमुत्तानं, कामबन्धोघतारिनम्।&lt;br&gt;&#xA;पञ्ञापेतुं गती नत्थि, पत्तानं अचलं सुख’’न्ति॥ (उदा॰ ८०) –&lt;br&gt;&#xA;एवं उदानं उदानेत्वा सत्तसत्ताहं बोधिमूलेयेव फलसमापत्तिसुखेन वीतिनामेत्वा अट्ठमे सत्ताहे ब्रह्मुनो अज्झेसनं पटिच्च – ‘‘कस्स नु खो अहं पठमं धम्मं देसेय्य’’न्ति (म॰ नि॰ १.२८४; २.३४१; महाव॰ १०) उपधारेन्तो अत्तना सद्धिं पब्बजिता दस भिक्खुकोटियो अद्दस। ‘‘इमे पन कुलपुत्ता समुपचितकुसलमूला मं पब्बजन्तं अनुपब्बजिता मया सद्धिं पधानं चरित्वा मं उपट्ठहिंसु, हन्दाहं इमेसं सब्बपठमं धम्मं देसेय्य’’न्ति एवं उपधारेत्वा – ‘‘इदानि पन ते कत्थ वसन्ती’’ति ओलोकेन्तो – ‘‘इतो अट्ठारसयोजनिके अरुन्धवतीनगरे देववने विहरन्ती’’ति दिस्वा – ‘‘तेसं धम्मं देसेतुं गमिस्सामी’’ति पत्तचीवरमादाय सेय्यथापि नाम बलवा पुरिसो समिञ्जितं वा बाहं पसारेय्य, पसारितं वा बाहं समिञ्जेय्य, एवमेव बोधिमूले अन्तरहितो देववने पातुरहोसि।&lt;br&gt;&#xA;तस्मिञ्च समये ता दस भिक्खुकोटियो अरुन्धवतीनगरं उपनिस्साय देववने विहरन्ति। ते पन भिक्खू दसबलं दूरतोव आगच्छन्तं दिस्वा पसन्नमानसा पच्चुग्गन्त्वा, भगवतो पत्तचीवरं पटिग्गहेत्वा, बुद्धासनं पञ्ञापेत्वा, सत्थु गारवं कत्वा, भगवन्तं वन्दित्वा, परिवारेत्वा एकमन्तं निसीदिंसु। तत्र कोण्डञ्ञो दसबलो मुनिगणपरिवुतो बुद्धासने निसिन्नो तिदसगणपरिवुतो दससतनयनो विय विमलगगनतलगतो सरदसमयरजनिकरो विय तारागणपरिवुतो पुण्णचन्दो विय विरोचित्थ। अथ सत्था तेसं सब्बबुद्धनिसेवितं अनुत्तरं तिपरिवट्टं द्वादसाकारं धम्मचक्कप्पवत्तनसुत्तन्तं कथेत्वा दसभिक्खुकोटिप्पमुखा सतसहस्सदेवमनुस्सकोटियो धम्मामतं पायेसि। तेन वुत्तं –&lt;br&gt;&#xA;१.&lt;br&gt;&#xA;‘‘दीपङ्करस्स अपरेन, कोण्डञ्ञो नाम नायको।&lt;br&gt;&#xA;अनन्ततेजो अमितयसो, अप्पमेय्यो दुरासदो॥&lt;br&gt;&#xA;२.&lt;br&gt;&#xA;‘‘धरणूपमो खमनेन, सीलेन सागरूपमो।&lt;br&gt;&#xA;समाधिना मेरूपमो, ञाणेन गगनूपमो॥&lt;br&gt;&#xA;३.&lt;br&gt;&#xA;‘‘इन्द्रियबलबोज्झङ्ग-मग्गसच्चप्पकासनम्।&lt;br&gt;&#xA;पकासेसि सदा बुद्धो हिताय सब्बपाणिनं॥&lt;br&gt;&#xA;४.&lt;br&gt;&#xA;‘‘धम्मचक्कं पवत्तेन्ते, कोण्डञ्ञे लोकनायके।&lt;br&gt;&#xA;कोटिसतसहस्सानं, पठमाभिसमयो अहू’’ति॥&lt;br&gt;&#xA;तत्थ दीपङ्करस्स अपरेनाति दीपङ्करस्स सत्थुनो अपरभागेति अत्थो। कोण्डञ्ञो नामाति अत्तनो गोत्तवसेन समधिगतनामधेय्यो। नायकोति विनायको। अनन्ततेजोति अत्तनो सीलगुणञाणपुञ्ञतेजेन अनन्ततेजो। हेट्ठतो अवीचि उपरि भवग्गं तिरियतो अनन्ता लोकधातुयो एत्थन्तरे एकपुग्गलोपि तस्स मुखं ओलोकेत्वा ठातुं समत्थो नाम नत्थि। तेन वुत्तं ‘‘अनन्ततेजो’’ति। अमितयसोति अनन्तपरिवारो। तस्स हि भगवतो वस्ससतसहस्सानि याव परिनिब्बानसमयं एत्थन्तरे भिक्खुपरिसाय गणनपरिच्छेदो नाम नाहोसि। तस्मा ‘‘अमितयसो’’ति वुच्चति। अमितगुणकित्तिपि ‘‘अमितयसो’’ति वुच्चति। अप्पमेय्योति गुणगणपरिमाणवसेन नप्पमेय्योति अप्पमेय्यो। यथाह –&lt;br&gt;&#xA;‘‘बुद्धोपि बुद्धस्स भणेय्य वण्णं, कप्पम्पि चे अञ्ञमभासमानो।&lt;br&gt;&#xA;खीयेथ कप्पो चिरदीघमन्तरे, वण्णो न खीयेथ तथागतस्सा’’ति॥ (दी॰ नि॰ अट्ठ॰ १.३०४; ३.१४१; म॰ नि॰ अट्ठ॰ २.४२५; उदा॰ अट्ठ॰ ५३; चरिया॰ अट्ठ॰ निदानकथा)।&lt;br&gt;&#xA;तस्मा अप्पमेय्यगुणगणत्ता ‘‘अप्पमेय्यो’’ति वुच्चति। दुरासदोति दुरुपसङ्कमनीयो, आसज्ज घट्टेत्वा उपसङ्कमितुमसक्कुणेय्यभावतो दुरासदो, दुरभिभवनीयोति अत्थो।&lt;br&gt;&#xA;धरणूपमोति धरणीसमो। खमनेनाति खन्तिया, चतुनहुताधिकद्वियोजनसतसहस्सबहला महापथवी विय पकतिवातेन लाभालाभइट्ठानिट्ठादीहि अकम्पनभावतो ‘‘धरणूपमो’’ति वुच्चति। सीलेन सागरूपमोति सीलसंवरेन वेलानातिक्कमनभावेन सागरसमो। ‘‘महासमुद्दो, भिक्खवे, ठितधम्मो वेलं नातिवत्तती’’ति (अ॰ नि॰ ८.१९; चूळव॰ ३८४; मि॰ प॰ ६.२.१०) हि वुत्तम्।&lt;br&gt;&#xA;समाधिना मेरूपमोति समाधिपटिपक्खभूतधम्मजनितकम्पाभावतो मेरुना गिरिवरेन समो, सदिसोति अत्थो। मेरुगिरिवरो विय थिरतरसरीरोति वा। ञाणेन गगनूपमोति एत्थ भगवतो ञाणस्स अनन्तभावेन अनन्ताकासेन उपमा कता। चत्तारि अनन्तानि वुत्तानि भगवता। यथाह –&lt;br&gt;&#xA;‘‘सत्तकायो च आकासो, चक्कवाळा चनन्तका।&lt;br&gt;&#xA;बुद्धञाणं अप्पमेय्यं, न सक्का एते विजानितु’’न्ति॥ (बु॰ वं॰ १.६४)।&lt;br&gt;&#xA;तस्मा अनन्तस्स ञाणस्स अनन्तेन आकासेन उपमा कताति।&lt;br&gt;&#xA;इन्द्रियबलबोज्झङ्गमग्गसच्चप्पकासनन्ति एतेसं इन्द्रियबलबोज्झङ्गमग्गसच्चानं गहणेन सतिपट्ठानसम्मप्पधानिद्धिपादापि गहिताव होन्ति। तस्मा इन्द्रियादीनं चतुसङ्खेपानं वसेन सत्तत्तिंसबोधिपक्खियधम्मानं पकासनधम्मं पकासेसि, देसेसीति अत्थो। हितायाति हितत्थम्। धम्मचक्कं पवत्तेन्तेति देसनाञाणे पवत्तियमाने।&lt;br&gt;&#xA;ततो अपरभागे महामङ्गलसमागमे दससु चक्कवाळसहस्सेसु देवतायो सुखुमे अत्तभावे मापेत्वा इमस्मिञ्ञेव चक्कवाळे सन्निपतिंसु। तत्थ किर अञ्ञतरो देवपुत्तो कोण्डञ्ञदसबलं मङ्गलपञ्हं पुच्छि। तस्स भगवा मङ्गलानि कथेसि। तत्थ नवुतिकोटिसहस्सानि अरहत्तं पापुणिंसु। सोतापन्नादीनं गणनपरिच्छेदो नाम नाहोसि। तेन वुत्तं –&lt;br&gt;&#xA;५.&lt;br&gt;&#xA;‘‘ततो परम्पि देसेन्ते, नरमरूनं समागमे।&lt;br&gt;&#xA;नवुतिकोटिसहस्सानं, दुतियाभिसमयो अहू’’ति॥&lt;br&gt;&#xA;तत्थ ततो परम्पीति ततो अपरभागेपि। देसेन्तेति भगवति धम्मं देसेन्ते। नरमरूनन्ति नरानञ्चेव अमरानञ्च, यदा पन भगवा गगनतले तित्थियमानमद्दनं यमकपाटिहारियं करोन्तो धम्मं देसेसि तदा असीतिकोटिसहस्सानि अरहत्तं पापुणिंसु। तीसु फलेसु पतिट्ठिता गणनपथं वीतिवत्ता। तेन वुत्तं –&lt;br&gt;&#xA;६.&lt;br&gt;&#xA;‘‘तित्थिये अभिमद्दन्तो, यदा धम्ममदेसयि।&lt;br&gt;&#xA;असीतिकोटिसहस्सानं, ततियाभिसमयो अहू’’ति॥&lt;br&gt;&#xA;तत्थ तदा-सद्दं आनेत्वा अत्थो दट्ठब्बो। यदा भगवा धम्मं देसेसि, तदा असीतिकोटिसहस्सानं धम्माभिसमयो अहूति।&lt;br&gt;&#xA;कोण्डञ्ञो किर सत्था अभिसम्बोधिं पत्वा पठमवस्सं चन्दवतीनगरं उपनिस्साय चन्दारामे विहासि। तत्थ सुचिन्धरस्स नाम ब्राह्मणमहासालस्स पुत्तो भद्दमाणवो नाम यसोधरब्राह्मणस्स पुत्तो सुभद्दमाणवो च कोण्डञ्ञस्स बुद्धस्स सम्मुखा धम्मदेसनं सुत्वा पसन्नमानसा दसहि माणवकसहस्सेहि सद्धिं तस्स सन्तिके पब्बजित्वा अरहत्तं पापुणिंसु।&lt;br&gt;&#xA;अथ कोण्डञ्ञो सत्था जेट्ठमासपुण्णमाय सुभद्दत्थेरप्पमुखेन कोटिसतसहस्सेन परिवुतो पातिमोक्खमुद्दिसि, सो पठमो सन्निपातो अहोसि। ततो अपरभागे कोण्डञ्ञसत्थुनो पुत्ते विजितसेने नाम अरहत्तं पत्ते तंपमुखस्स कोटिसहस्सस्स मज्झे भगवा पातिमोक्खं उद्दिसि, सो दुतियो सन्निपातो अहोसि। अथापरेन समयेन दसबलो जनपदचारिकं चरन्तो उदेनराजानं नाम नवुतिकोटिजनपरिवारं पब्बाजेसि सद्धिं ताय परिसाय। तस्मिं पन अरहत्तं पत्ते तंपमुखेहि नवुतिया अरहन्तकोटीहि भगवा परिवुतो पातिमोक्खं उद्दिसि, सो ततियो सन्निपातो अहोसि। तेन वुत्तं –&lt;br&gt;&#xA;७.&lt;br&gt;&#xA;‘‘सन्निपाता तयो आसुं, कोण्डञ्ञस्स महेसिनो।&lt;br&gt;&#xA;खीणासवानं विमलानं, सन्तचित्तान तादिनं॥&lt;br&gt;&#xA;८.&lt;br&gt;&#xA;‘‘कोटिसतसहस्सानं, पठमो आसि समागमो।&lt;br&gt;&#xA;दुतियो कोटिसहस्सानं, ततियो नवुतिकोटिन’’न्ति॥&lt;br&gt;&#xA;तदा किर अम्हाकं बोधिसत्तो विजितावी नाम चक्कवत्ती हुत्वा चन्दवतीनगरे पटिवसति। सो किर अनेकनरवरपरिवुतो सलिलनिधिनिवसनं समेरुयुगन्धरं अपरिमितवसुधरं वसुन्धरं अदण्डेन असत्थेन धम्मेन परिपालेति। अथ कोण्डञ्ञो बुद्धोपि कोटिसतसहस्सखीणासवपरिवुतो जनपदचारिकं चरमानो अनुपुब्बेन चन्दवतीनगरं सम्पापुणि।&lt;br&gt;&#xA;सो विजितावी किर राजा – ‘‘सम्मासम्बुद्धो किर अम्हाकं नगरं अनुप्पत्तो’’ति सुत्वा पच्चुग्गन्त्वा भगवतो वसनट्ठानं संविदहित्वा स्वातनाय सद्धिं भिक्खुसङ्घेन निमन्तेत्वा पुनदिवसे भत्तविधिं सुट्ठु पटियादेत्वा कोटिसतसहस्ससङ्खस्स बुद्धप्पमुखस्स भिक्खुसङ्घस्स महादानं अदासि। बोधिसत्तो भगवन्तं भोजेत्वा अनुमोदनावसाने – ‘‘भन्ते, तेमासं महाजनसङ्गहं करोन्तो इधेव वसथा’’ति याचित्वा तयो मासे निरन्तरं बुद्धप्पमुखस्स भिक्खुसङ्घस्स असदिसमहादानं अदासि।&lt;br&gt;&#xA;अथ सत्था बोधिसत्तं – ‘‘अनागते गोतमो नाम बुद्धो भविस्सती’’ति ब्याकरित्वा धम्ममस्स देसेसि। सो सत्थु धम्मकथं सुत्वा रज्जं निय्यातेत्वा पब्बजित्वा तीणि पिटकानि उग्गहेत्वा अट्ठ समापत्तियो पञ्च च अभिञ्ञायो उप्पादेत्वा अपरिहीनज्झानो ब्रह्मलोके निब्बत्ति। तेन वुत्तं –&lt;br&gt;&#xA;९.&lt;br&gt;&#xA;‘‘अहं तेन समयेन, विजितावी नाम खत्तियो।&lt;br&gt;&#xA;समुद्दं अन्तमन्तेन, इस्सरियं वत्तयामहं॥&lt;br&gt;&#xA;१०.&lt;br&gt;&#xA;‘‘कोटिसतसहस्सानं, विमलानं महेसिनम्।&lt;br&gt;&#xA;सह लोकग्गनाथेन, परमन्नेन तप्पयिं॥&lt;br&gt;&#xA;११.&lt;br&gt;&#xA;‘‘सोपि मं बुद्धो ब्याकासि, कोण्डञ्ञो लोकनायको।&lt;br&gt;&#xA;अपरिमेय्यितो कप्पे, बुद्धो लोके भविस्सति॥&lt;br&gt;&#xA;१२.&lt;br&gt;&#xA;‘‘पधानं पदहित्वान, कत्वा दुक्करकारिकम्।&lt;br&gt;&#xA;अस्सत्थमूले सम्बुद्धो, बुज्झिस्सति महायसो॥&lt;br&gt;&#xA;१३.&lt;br&gt;&#xA;‘‘इमस्स जनिका माता, माया नाम भविस्सति।&lt;br&gt;&#xA;पिता सुद्धोदनो नाम, अयं हेस्सति गोतमो॥&lt;br&gt;&#xA;१४.&lt;br&gt;&#xA;‘‘कोलितो उपतिस्सो च, अग्गा हेस्सन्ति सावका।&lt;br&gt;&#xA;आनन्दो नामुपट्ठाको, उपट्ठिस्सति तं जिनं॥&lt;br&gt;&#xA;१५.&lt;br&gt;&#xA;‘‘खेमा उप्पलवण्णा च, अग्गा हेस्सन्ति साविका।&lt;br&gt;&#xA;बोधि तस्स भगवतो, अस्सत्थोति पवुच्चति॥&lt;br&gt;&#xA;१६.&lt;br&gt;&#xA;‘‘चित्तो च हत्थाळवको, अग्गा हेस्सन्तुपट्ठका।&lt;br&gt;&#xA;नन्दमाता च उत्तरा, अग्गा हेस्सन्तुपट्ठिका।&lt;br&gt;&#xA;आयु वस्ससतं तस्स, गोतमस्स यसस्सिनो॥&lt;br&gt;&#xA;१७.&lt;br&gt;&#xA;‘‘इदं सुत्वान वचनं, असमस्स महेसिनो।&lt;br&gt;&#xA;आमोदिता नरमरू, बुद्धबीजं किर अयं॥&lt;br&gt;&#xA;१८.&lt;br&gt;&#xA;‘‘उक्कुट्ठिसद्दा वत्तन्ति, अप्फोटेन्ति हसन्ति च।&lt;br&gt;&#xA;कतञ्जली नमस्सन्ति, दससहस्सिदेवता॥&lt;br&gt;&#xA;१९.&lt;br&gt;&#xA;‘‘यदिमस्स लोकनाथस्स, विरज्झिस्साम सासनम्।&lt;br&gt;&#xA;अनागतम्हि अद्धाने, हेस्साम सम्मुखा इमं॥&lt;br&gt;&#xA;२०.&lt;br&gt;&#xA;‘‘यथा मनुस्सा नदिं तरन्ता, पटितित्थं विरज्झिय।&lt;br&gt;&#xA;हेट्ठातित्थे गहेत्वान, उत्तरन्ति महानदिं॥&lt;br&gt;&#xA;२१.&lt;br&gt;&#xA;‘‘एवमेव मयं सब्बे, यदि मुञ्चामिमं जिनम्।&lt;br&gt;&#xA;अनागतम्हि अद्धाने, हेस्साम सम्मुखा इमं॥&lt;br&gt;&#xA;२२.&lt;br&gt;&#xA;‘‘तस्साहं वचनं सुत्वा, भिय्यो चित्तं पसादयिम्।&lt;br&gt;&#xA;तमेव अत्थं साधेन्तो, महारज्जं जिने अदम्।&lt;br&gt;&#xA;महारज्जं ददित्वान, पब्बजिं तस्स सन्तिके॥&lt;br&gt;&#xA;२३.&lt;br&gt;&#xA;‘‘सुत्तन्तं विनयं चापि, नवङ्गं सत्थुसासनम्।&lt;br&gt;&#xA;सब्बं परियापुणित्वान, सोभयिं जिनसासनं॥&lt;br&gt;&#xA;२४.&lt;br&gt;&#xA;‘‘तत्थप्पमत्तो विहरन्तो, निसज्जट्ठानचङ्कमे।&lt;br&gt;&#xA;अभिञ्ञापारमिं गन्त्वा, ब्रह्मलोकमगञ्छह’’न्ति॥&lt;br&gt;&#xA;तत्थ अहं तेन समयेनाति अहं तस्मिं समये। विजितावी नामाति एवंनामको चक्कवत्तिराजा अहोसिम्। समुद्दं अन्तमन्तेनाति एत्थ चक्कवाळपब्बतं सीमं मरियादं कत्वा ठितं समुद्दं अन्तं कत्वा इस्सरियं वत्तयामीति अत्थो। एत्तावता न पाकटं होति।&lt;br&gt;&#xA;राजा किर चक्कवत्ती चक्करतनानुभावेन वामपस्सेन सिनेरुं कत्वा समुद्दस्स उपरिभागेन अट्ठयोजनसहस्सप्पमाणं पुब्बविदेहं गच्छति। तत्थ राजा चक्कवत्ती – ‘‘पाणो न हन्तब्बो, अदिन्नं नादातब्बं, कामेसुमिच्छा न चरितब्बा, मुसा न भासितब्बा, मज्जं न पातब्बं, यथाभुत्तञ्च भुञ्जथा’’ति (दी॰ नि॰ २.२४४; ३.८५; म॰ नि॰ ३.२५७) ओवादं देति। एवं ओवादे दिन्ने तं चक्करतनं वेहासं अब्भुग्गन्त्वा पुरत्थिमं समुद्दं अज्झोगाहति। यथा यथा च तं अज्झोगाहति, तथा तथा संखित्तऊमिविप्फारं हुत्वा ओगच्छमानं महासमुद्दसलिलं योजनमत्तं ओग्गन्त्वा अन्तोसमुद्दं उभोसु पस्सेसु वेळुरियमणिभित्ति विय परमदस्सनीयं हुत्वा तिट्ठति, एवं पुरत्थिमसागरपरियन्तं गन्त्वा तं चक्करतनं पटिनिवत्तति। पटिनिवत्तमाने च तस्मिं सा परिसा अग्गतो होति, मज्झे राजा चक्कवत्ती अन्ते चक्करतनं होति। तम्पि जलं जलन्तेन वियोगं असहमानमिव नेमिमण्डलपरियन्तं अभिहनन्तमेव तीरमुपगच्छति।&lt;br&gt;&#xA;एवं राजा चक्कवत्ती पुरत्थिमसमुद्दपरियन्तं पुब्बविदेहं अभिविजिनित्वा दक्खिणसमुद्दपरियन्तं जम्बुदीपं विजेतुकामो चक्करतनदेसितेन मग्गेन दक्खिणसमुद्दाभिमुखो गच्छति। तं दससहस्सयोजनप्पमाणं जम्बुदीपं अभिविजिनित्वा दक्खिणसमुद्दतो पच्चुत्तरित्वा सत्तयोजनसहस्सप्पमाणं अपरगोयानं विजेतुं हेट्ठा वुत्तनयेनेव गन्त्वा तम्पि सागरपरियन्तं अभिविजिनित्वा पच्छिमसमुद्दतोपि उत्तरित्वा अट्ठयोजनसहस्सप्पमाणं उत्तरकुरुं विजेतुं तथेव गन्त्वा तं समुद्दपरियन्तं कत्वा तथेव अभिविजिय उत्तरसमुद्दतोपि पच्चुत्तरति। एत्तावता रञ्ञा चक्कवत्तिना सागरपरियन्ताय पथविया इस्सरियं अधिगतं होति। तेन वुत्तं समुद्दं अन्तमन्तेन, इस्सरियं वत्तयामह’’न्ति।&lt;br&gt;&#xA;कोटिसतसहस्सानन्ति कोटिसतसहस्सानि। अयमेव वा पाठो। विमलानन्ति खीणासवानम्। सह लोकग्गनाथेनाति सद्धिं दसबलेन कोटिसतसहस्सानन्ति अत्थो। परमन्नेनाति पणीतेन अन्नेन। तप्पयिन्ति तप्पेसिम्। अपरिमेय्यितो कप्पेति इतो पट्ठाय सतसहस्सकप्पाधिकानि तीणि असङ्ख्येय्यानि अतिक्कमित्वा एकस्मिं भद्दकप्पेति अत्थो।&lt;br&gt;&#xA;पधानन्ति वीरियम्। तमेव अत्थं साधेन्तोति तमेव बुद्धकारकमत्थं दानपारमिं पूरेन्तो साधेन्तो निप्फादेन्तोति अत्थो। महारज्जन्ति चक्कवत्तिरज्जम्। जिनेति भगवति, सम्पदानत्थे वा भुम्मं दट्ठब्बम्। अदन्ति अदासिम्। एवमत्थं साधेन्तोति इमिना सम्बन्धो दट्ठब्बो। ‘‘महारज्जं जिने ददि’’न्ति पठन्ति केचि। ददित्वानाति चजित्वा। सुत्तन्तन्ति सुत्तन्तपिटकम्। विनयन्ति विनयपिटकम्। नवङ्गन्ति सुत्तगेय्यादिनवङ्गम्। सोभयिं जिनसासनन्ति आगमाधिगमेहि लोकियेहि समलङ्करिम्। तत्थाति तस्स भगवतो सासने। अप्पमत्तोति सतिसम्पन्नो। ब्रह्मलोकमगञ्छहन्ति ब्रह्मलोकं अगञ्छिं अहम्।&lt;br&gt;&#xA;इमस्स पन कोण्डञ्ञबुद्धस्स रम्मवती नाम नगरं अहोसि, सुनन्दो नाम राजा पिता, सुजाता नाम देवी माता, भद्दो च सुभद्दो च द्वे अग्गसावका, अनुरुद्धो नामुपट्ठाको, तिस्सा च उपतिस्सा च द्वे अग्गसाविका, सालकल्याणिरुक्खो बोधि, अट्ठासीतिहत्थुब्बेधं सरीरं , वस्ससतसहस्सानि आयुप्पमाणं अहोसि, तस्स रुचिदेवी नाम अग्गमहेसी अहोसि, विजितसेनो नामस्स पुत्तो, चन्दो नामुपट्ठाको राजा। चन्दारामे किर वसीति। तेन वुत्तं –&lt;br&gt;&#xA;२५.&lt;br&gt;&#xA;‘‘नगरं रम्मवती नाम, सुनन्दो नाम खत्तियो।&lt;br&gt;&#xA;सुजाता नाम जनिका, कोण्डञ्ञस्स महेसिनो॥&lt;br&gt;&#xA;३०.&lt;br&gt;&#xA;‘‘भद्दो चेव सुभद्दो च, अहेसुं अग्गसावका।&lt;br&gt;&#xA;अनुरुद्धो नामुपट्ठाको, कोण्डञ्ञस्स महेसिनो॥&lt;br&gt;&#xA;३१.&lt;br&gt;&#xA;‘‘तिस्सा च उपतिस्सा च, अहेसुं अग्गसाविका।&lt;br&gt;&#xA;सालकल्याणिको बोधि, कोण्डञ्ञस्स महेसिनो॥&lt;br&gt;&#xA;३३.&lt;br&gt;&#xA;‘‘सो अट्ठासीति हत्थानि, अच्चुग्गतो महामुनि।&lt;br&gt;&#xA;सोभते उळुराजाव, सूरियो मज्झन्हिके यथा॥&lt;br&gt;&#xA;३४.&lt;br&gt;&#xA;‘‘वस्ससतसहस्सानि, आयु विज्जति तावदे।&lt;br&gt;&#xA;तावता तिट्ठमानो सो, तारेसि जनतं बहुं॥&lt;br&gt;&#xA;३५.&lt;br&gt;&#xA;‘‘खीणासवेहि विमलेहि, विचित्ता आसि मेदनी।&lt;br&gt;&#xA;यथा हि गगनमुळूभि, एवं सो उपसोभथ॥&lt;br&gt;&#xA;३६.&lt;br&gt;&#xA;‘‘तेपि नागा अप्पमेय्या, असङ्खोभा दुरासदा।&lt;br&gt;&#xA;विज्जुपातंव दस्सेत्वा, निब्बुता ते महायसा॥&lt;br&gt;&#xA;३७.&lt;br&gt;&#xA;‘‘सा च अतुलिया जिनस्स इद्धि, ञाणपरिभावितो च समाधि।&lt;br&gt;&#xA;सब्बं तमन्तरहितं, ननु रित्ता सब्बसङ्खारा’’ति॥&lt;br&gt;&#xA;तत्थ सालकल्याणिकोति सालकल्याणिरुक्खो, सो बुद्धकाले चेव चक्कवत्तिकाले च निब्बत्तति, नाञ्ञदा। सो एकाहेनेव उट्ठाति किर। खीणासवेहि विमलेहि, विचित्ता आसि मेदनीति अयं मेदनी खीणासवेहि एककासावपज्जोता विचित्ता परमदस्सनीया अहोसि। यथा हीति ओपम्मत्थे निपातो। उळूभीति नक्खत्तेहि, तारागणेहि गगनतलं विय खीणासवेहि विचित्ता अयं मेदनी सोभित्थाति अत्थो।&lt;br&gt;&#xA;असङ्खोभाति अट्ठहि लोकधम्मेहि अक्खोभा अविकारा। विज्जुपातंव दस्सेत्वाति विज्जुपातं विय दस्सयित्वा, ‘‘विज्जुप्पातंवा’’तिपि पाठो। कोण्डञ्ञबुद्धस्स किर काले परिनिब्बायमाना भिक्खू सत्ततालप्पमाणमाकासमब्भुग्गन्त्वा असितजलधरविवरगता विज्जुलता विय समन्ततो विज्जोतमाना तेजोधातुं समापज्जित्वा निरुपादाना दहना विय परिनिब्बायिंसु। तेन वुत्तं ‘‘विज्जुपातंव दस्सेत्वा’’ति। अतुलियाति अतुल्या असदिसा। ञाणपरिभावितोति ञाणेन वड्ढितो। सेसगाथा हेट्ठा वुत्तनयत्ता उत्ताना एवाति।&lt;br&gt;&#xA;‘‘कोण्डञ्ञो नाम सम्बुद्धो, चन्दारामे मनोरमे।&lt;br&gt;&#xA;निब्बायि चेतियो तस्स, सत्तयोजनिको कतो॥&lt;br&gt;&#xA;‘‘न हेव धातुयो तस्स, सत्थुनो, विकिरिंसु ता।&lt;br&gt;&#xA;ठिता एकघना हुत्वा, सुवण्णपटिमा विय’’॥&lt;br&gt;&#xA;सकलजम्बुदीपवासिनो मनुस्सा समागन्त्वा सत्तयोजनिकं सत्तरतनमयं हरितालमनोसिलाय मत्तिकाकिच्चं तेलसप्पीहि उदककिच्चं कत्वा निट्ठापेसुन्ति।&lt;br&gt;&#xA;कोण्डञ्ञबुद्धवंसवण्णना निट्ठिता।&lt;br&gt;&#xA;निट्ठितो दुतियो बुद्धवंसो।&lt;/p&gt;</description>
    </item>
    <item>
      <title>०५. मङ्गलबुद्धवंसवण्णना</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/05_mangalabuddhavaMsavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/05_mangalabuddhavaMsavaNNanA/</guid>
      <description>&lt;p&gt;५. मङ्गलबुद्धवंसवण्णना&lt;br&gt;&#xA;कोण्डञ्ञे किर सत्थरि परिनिब्बुते तस्स सासनं वस्ससतसहस्सं पवत्तित्थ। बुद्धानुबुद्धानं सावकानं अन्तरधानेन सासनमस्स अन्तरधायि। कोण्डञ्ञस्स पन अपरभागे एकमसङ्ख्येय्यमतिक्कमित्वा एकस्मिंयेव कप्पे चत्तारो बुद्धा निब्बत्तिंसु मङ्गलो, सुमनो, रेवतो, सोभितोति। तत्थ मङ्गलो पन लोकनायको कप्पसतसहस्साधिकानि सोळस असङ्ख्येय्यानि पारमियो पूरेत्वा तुसितपुरे निब्बत्तित्वा तत्थ यावतायुकं ठत्वा पञ्चसु पुब्बनिमित्तेसु उप्पन्नेसु बुद्धकोलाहलं नाम उदपादि, तदा दससहस्सचक्कवाळे देवतायो एकस्मिं चक्कवाळे सन्निपतित्वा आयाचन्ति –&lt;br&gt;&#xA;‘‘कालो खो ते महावीर, उप्पज्ज मातुकुच्छियम्।&lt;br&gt;&#xA;सदेवकं तारयन्तो, बुज्झस्सु अमतं पद’’न्ति॥ (बु॰ वं॰ १.६७)।&lt;br&gt;&#xA;एवं देवेहि आयाचितो कतपञ्चविलोकनो तुसिता काया चवित्वा सब्बनगरुत्तमे उत्तरनगरे अनुत्तरस्स उत्तरस्स नाम रञ्ञो कुले उत्तराय नाम देविया कुच्छिस्मिं पटिसन्धिं गण्हि। तदा अनेकानि पाटिहारियानि पातुरहुम्। तानि दीपङ्करबुद्धवंसे वुत्तनयेनेव वेदितब्बानि। तस्सा उत्तराय किर महादेविया कुच्छिस्मिं सब्बलोकमङ्गलस्स मङ्गलस्स महासत्तस्स पटिसन्धिग्गहणतो पट्ठाय सरीरप्पभा रत्तिन्दिवं असीतिहत्थप्पमाणं पदेसं फरित्वा चन्दालोकसूरियालोकेहि अनभिभवनीया हुत्वा अट्ठासि। सा च अञ्ञेनालोकेन विना अत्तनो सरीरप्पभासमुदयेनेव अन्धकारं विधमित्वा अट्ठसट्ठिया धातीहि परिचारियमाना विचरति।&lt;br&gt;&#xA;सा किर देवताहि कतारक्खा दसन्नं मासानं अच्चयेन परमसुरभिकुसुमफलधरसाखाविटपे कमलकुवलयसमलङ्कते रुरु-सीह-ब्यग्घ-गज-गवय-महिंसपसदविविधमिगगणविचरिते परमरमणीये उत्तरमधुरुय्याने नाम मङ्गलुय्याने मङ्गलमहापुरिसं विजायि । सो जातमत्तोव महासत्तो सब्बा दिसा विलोकेत्वा उत्तराभिमुखो सत्तपदवीतिहारेन गन्त्वा आसभिं वाचं निच्छारेसि। तस्मिञ्च खणे सकलदससहस्सिलोकधातूसु देवता दिस्समानसरीरा दिब्बमालादीहि समलङ्कतगत्ता तत्थ तत्थ ठत्वा जयमङ्गलथुतिवचनानि सम्पवत्तेसुम्। पाटिहारियानि वुत्तनयानेव। नामग्गहणदिवसे पनस्स लक्खणपाठका सब्बमङ्गलसम्पत्तिया जातोति ‘‘मङ्गलकुमारो’’ त्वेव नामं करिंसु।&lt;br&gt;&#xA;तस्स किर यसवा रुचिमा सिरिमाति तयो पासादा अहेसुम्। यसवतीदेविप्पमुखानि तिंसनाटकित्थिसहस्सानि अहेसुम्। तत्थ महासत्तो नववस्ससहस्सानि दिब्बसुखसदिसं सुखं अनुभवित्वा यसवतिया अग्गमहेसिया कुच्छिस्मिं सीलवं नाम पुत्तं लभित्वा चत्तारि निमित्तानि दिस्वा अलङ्कतं पण्डरं नाम सुन्दरतुरङ्गवरमारुय्ह महाभिनिक्खमनं निक्खमित्वा पब्बजि। तं पन पब्बजन्तं तिस्सो मनुस्सकोटियो अनुपब्बजिंसु। तेहि परिवुतो महापुरिसो अट्ठ मासे पधानचरियमचरि।&lt;br&gt;&#xA;ततो विसाखपुण्णमाय उत्तरगामे उत्तरसेट्ठिनो धीताय उत्तराय नाम दिन्नं पक्खित्तदिब्बोजं मधुपायासं परिभुञ्जित्वा सुरभिकुसुमालङ्कते नीलोभासे मनोरमे सालवने दिवाविहारं वीतिनामेत्वा उत्तरेन नाम आजीवकेन दिन्ना अट्ठ तिणमुट्ठियो गहेत्वा असितञ्जनगिरिसङ्कासं अक्कन्तवरकनकजालकूटंव सीतच्छायं विविधमिगगणसम्पातविरहितं मन्दमालुतेरिताय घनसाखाय समलङ्कतं नच्चन्तमिव पीतिया विरोचमानं नागबोधिं उपसङ्कमित्वा मत्तवरनागगामी नागबोधिं पदक्खिणं कत्वा पुब्बुत्तरपस्से ठत्वा अट्ठपण्णासहत्थवित्थतं तिणसन्थरं सन्थरित्वा तत्थ पल्लङ्कं आभुजित्वा चतुरङ्गसमन्नागतं वीरियं अधिट्ठहित्वा सबलं मारबलं विद्धंसेत्वा पुब्बेनिवासदिब्बचक्खुञाणानि पटिलभित्वा पच्चयाकारसम्मसनं कत्वा खन्धेसु अनिच्चादिवसेन अभिनिविसित्वा अनुक्कमेन अनुत्तरं सम्मासम्बोधिं पत्वा –&lt;br&gt;&#xA;‘‘अनेकजातिसंसारं, सन्धाविस्सं अनिब्बिसम्।&lt;br&gt;&#xA;गहकारं गवेसन्तो, दुक्खा जाति पुनप्पुनं॥&lt;br&gt;&#xA;‘‘गहकारक दिट्ठोसि, पुन गेहं न काहसि।&lt;br&gt;&#xA;सब्बा ते फासुका भग्गा, गहकूटं विसङ्खतम्।&lt;br&gt;&#xA;विसङ्खारगतं चित्तं, तण्हानं खयमज्झगा’’ति॥ (ध॰ प॰ १५३-१५४) –&lt;br&gt;&#xA;उदानं उदानेसि।&lt;br&gt;&#xA;मङ्गलस्स पन सम्मासम्बुद्धस्स अञ्ञेहि बुद्धेहि अधिकतरा सरीरप्पभा अहोसि। यथा पन अञ्ञेसं सम्मासम्बुद्धानं समन्ता असीतिहत्थप्पमाणा वा ब्यामप्पमाणा वा सरीरप्पभा अहोसि, न एवं तस्स। तस्स पन भगवतो सरीरप्पभा निच्चकालं दससहस्सिलोकधातुं फरित्वा अट्ठासि। तरुगिरिघरपाकारघटकवाटादयो सुवण्णपट्टपरियोनद्धा विय अहेसुम्। नवुतिवस्ससतसहस्सानि आयु तस्स अहोसि। एत्तकं कालं चन्दसूरियतारकादीनं पभा नत्थि। रत्तिन्दिवपरिच्छेदो न पञ्ञायित्थ। दिवा सूरियालोकेन विय सत्ता निच्चं बुद्धालोकेनेव सब्बकम्मानि करोन्ता विचरिंसु। सायं पुप्फनककुसुमानं पातो च रवनकसकुणादीनञ्च वसेन लोको रत्तिन्दिवपरिच्छेदं सल्लक्खेसि।&lt;br&gt;&#xA;किं पन अञ्ञेसं बुद्धानं अयमानुभावो नत्थीति? नो नत्थि। तेपि हि आकङ्खमाना दससहस्सिलोकधातुं ततो वा भिय्यो आभाय फरेय्युम्। मङ्गलस्स पन भगवतो पुब्बपत्थनावसेन अञ्ञेसं ब्यामप्पभा विय सरीरप्पभा निच्चमेव दससहस्सिलोकधातुं फरित्वा अट्ठासि। सो किर बोधिसत्तकाले वेस्सन्तरत्तभावसदिसे अत्तभावे सपुत्तदारो वङ्कपब्बतसदिसे पब्बते वसि। अथेको सब्बजनविहेठको खरदाठिको नाम मनुस्सभक्खो महेसक्खो यक्खो महापुरिसस्स दानज्झासयतं सुत्वा ब्राह्मणवण्णेन उपसङ्कमित्वा महासत्तं द्वे दारके याचि। महासत्तो ‘‘ददामि ब्राह्मणस्स पुत्तके’’ति हट्ठपहट्ठो उदकपरियन्तं पथविं कम्पेन्तो द्वे दारके अदासि। अथ खो यक्खो तस्स पस्सन्तस्सेव महापुरिसस्स तं ब्राह्मणवण्णं पहाय अनलजालपिङ्गलविरूपनयनो विसमविरूपकुटिलभीमदाठो चिपिटकविरूपनासो कपिलफरुसदीघकेसो नवदड्ढतालक्खन्धसदिसकायो हुत्वा ते दारके मुळालकलापं विय गहेत्वा खादि। महापुरिसस्स यक्खं ओलोकेत्वा मुखे विवटमत्ते अग्गिजालं विय लोहितधारं उग्गिरन्तं तस्स मुखं दिस्वापि केसग्गमत्तम्पि दोमनस्सं न उप्पज्जि। ‘‘सुदिन्नं वत मे दान’’न्ति चिन्तयतो पनस्स सरीरे महन्तं पीतिसोमनस्सं उदपादि। सो ‘‘इमस्स मे निस्सन्देन अनागते इमिना नीहारेन रस्मियो निक्खमन्तू’’ति पत्थनमकासि। तस्स तं पत्थनं निस्साय बुद्धभूतस्स सरीरतो रस्मियो निक्खमित्वा एत्तकं ठानं फरिंसु।&lt;br&gt;&#xA;अपरम्पि पुब्बचरियं तस्स अत्थि। अयं किर बोधिसत्तकाले एकस्स बुद्धस्स चेतियं दिस्वा – ‘‘इमस्स बुद्धस्स मम जीवितं परिच्चजितुं वट्टती’’ति दण्डदीपिकावेठननियामेन सकलसरीरं वेठापेत्वा रतनमत्तमकुळं सतसहस्सग्घनिकं सुवण्णपातिं सुगन्धसप्पिस्स पूरापेत्वा तत्थ सहस्सवट्टियो जालेत्वा तं सीसेनादाय सकलसरीरं जालापेत्वा जिनचेतियं पदक्खिणं करोन्तो सकलरत्तिं वीतिनामेसि। एवं याव अरुणुग्गमना वायमन्तस्स लोमकूपमत्तम्पि उसुमं न गण्हि। पदुमगब्भं पविट्ठकालो विय अहोसि। धम्मो हि नामेस अत्तानं रक्खन्तं रक्खति। तेनाह भगवा –&lt;br&gt;&#xA;‘‘धम्मो हवे रक्खति धम्मचारिं, धम्मो सुचिण्णो सुखमावहाति।&lt;br&gt;&#xA;एसानिसंसो धम्मे सुचिण्णे, न दुग्गतिं गच्छति धम्मचारी’’ति॥ (थेरगा॰ ३०३; जा॰ १.१०.१०२; १.१५.३८५)।&lt;br&gt;&#xA;इमस्सापि कम्मस्स निस्सन्देन तस्स सरीरोभासो दससहस्सिलोकधातुं फरित्वा अट्ठासि (ध॰ स॰ अट्ठ॰ निदानकथा)। तेन वुत्तं –&lt;br&gt;&#xA;१.&lt;br&gt;&#xA;‘‘कोण्डञ्ञस्स अपरेन, मङ्गलो नाम नायको।&lt;br&gt;&#xA;तमं लोके निहन्त्वान, धम्मोक्कमभिधारयि॥&lt;br&gt;&#xA;२.&lt;br&gt;&#xA;‘‘अतुलासि पभा तस्स, जिनेहञ्ञेहि उत्तरिम्।&lt;br&gt;&#xA;चन्दसूरियप्पभं हन्त्वा, दससहस्सी विरोचती’’ति॥&lt;br&gt;&#xA;तत्थ तमन्ति लोकन्धकारञ्च हदयतमञ्च। निहन्त्वानाति अभिभवित्वा। धम्मोक्कन्ति एत्थ अयं पन उक्का-सद्दो सुवण्णकारमूसादीसु अनेकेसु अत्थेसु दिस्सति। तथाहि ‘‘सण्डासेन जातरूपं गहेत्वा उक्कामुखे पक्खिपेय्या’’ति (म॰ नि॰ ३.३६०) आगतट्ठाने सुवण्णकारानं मूसा ‘‘उक्का’’ति वेदितब्बा। ‘‘उक्कं बन्धेय्य, उक्कं बन्धित्वा उक्कामुखं आलिम्पेय्या’’ति आगतट्ठाने कम्मारानं अङ्गारकपल्लम्। ‘‘कम्मारानं यथा उक्का, अन्तो झायति नो बही’’ति (जा॰ २.२२.६४९) आगतट्ठाने कम्मारुद्धनम्। ‘‘एवंविपाको उक्कापातो भविस्सती’’ति (दी॰ नि॰ १.२४, २०८) आगतट्ठाने वायुवेगो ‘‘उक्का’’ति वुच्चति। ‘‘उक्कासु धारियमानासू’’ति (दी॰ नि॰ १.१५९) आगतट्ठाने दीपिका ‘‘उक्का’’ति वुच्चति। इधापि दीपिका उक्काति अधिप्पेता (म॰ नि॰ अट्ठ॰ १.७६ आदयो)। तस्मा इध धम्ममयं उक्कं अभिधारयि, अविज्जन्धकारपटिच्छन्नस्स अविज्जन्धकाराभिभूतस्स लोकस्स धम्ममयं उक्कं धारेसीति अत्थो।&lt;br&gt;&#xA;अतुलासीति अतुल्या आसि। अयमेव वा पाठो, अञ्ञेहि बुद्धेहि असदिसा अहोसीति अत्थो। जिनेहञ्ञेहीति जिनेहि अञ्ञेहि । चन्दसूरियप्पभं हन्त्वाति चन्दसूरियानं पभं अभिहन्त्वा। दससहस्सी विरोचतीति चन्दसूरियालोकं विना बुद्धालोकेनेव दससहस्सी विरोचतीति अत्थो।&lt;br&gt;&#xA;मङ्गलसम्मासम्बुद्धो पन अधिगतबोधिञाणो बोधिमूलेयेव सत्तसत्ताहानि वीतिनामेत्वा ब्रह्मुनो धम्मायाचनं सम्पटिच्छित्वा – ‘‘कस्स नु खो अहं इमं धम्मं देसेय्य’’न्ति (म॰ नि॰ १.२८४; २.३४१; महाव॰ १०) उपधारेन्तो अत्तना सह पब्बजितानं भिक्खूनं तिस्सो कोटियो उपनिस्सयसम्पन्नं अद्दस। अथस्स एतदहोसि – ‘‘इमे कुलपुत्ता मं पब्बजन्तं अनुपब्बजिता उपनिस्सयसम्पन्ना च, ते मया विसाखपुण्णमाय विवेकत्थिकेन विस्सज्जिता सिरिवड्ढननगरं उपनिस्साय सिरिवनगहनं गन्त्वा विहरन्ति, हन्दाहं तत्थ गन्त्वा धम्मं तेसं देसेस्सामी’’ति अत्तनो पत्तचीवरं गहेत्वा हंसराजा विय गगनतलमब्भुग्गन्त्वा सिरिवनगहने पच्चुट्ठासि। ते च भिक्खू भगवन्तं वन्दित्वा अन्तेवासिकवत्तं दस्सेत्वा भगवन्तं परिवारेत्वा निसीदिंसु। तेसं भगवा सब्बबुद्धनिसेवितं धम्मचक्कप्पवत्तनसुत्तन्तं कथेसि। ततो तिस्सो भिक्खुकोटियो अरहत्तं पापुणिंसु। देवमनुस्सानं कोटिसतसहस्सानं धम्माभिसमयो अहोसि। तेन वुत्तं –&lt;br&gt;&#xA;३.&lt;br&gt;&#xA;‘‘सोपि बुद्धो पकासेसि, चतुरो सच्चवरुत्तमे।&lt;br&gt;&#xA;ते ते सच्चरसं पीत्वा, विनोदेन्ति महातमं॥&lt;br&gt;&#xA;४.&lt;br&gt;&#xA;‘‘पत्वान बोधिमतुलं, पठमे धम्मदेसने।&lt;br&gt;&#xA;कोटिसतसहस्सानं, धम्माभिसमयो अहू’’ति॥&lt;br&gt;&#xA;तत्थ चतुरोति चत्तारि। सच्चवरुत्तमेति सच्चानि च वरानि च सच्चवरानि, सच्चानि उत्तमानीति अत्थो। ‘‘चत्तारो सच्चवरुत्तमे’’तिपि पाठो, तस्स चत्तारि सच्चवरानि उत्तमानीति अत्थो। ते तेति ते ते देवमनुस्सा बुद्धेन भगवता विनीता। सच्चरसन्ति चतुसच्चपटिवेधामतरसं पिवित्वा। विनोदेन्ति महातमन्ति तेन तेन मग्गेन पहातब्बं मोहतमं विनोदेन्ति, विद्धंसेन्तीति अत्थो। पत्वानाति पटिविज्झित्वा। बोधिन्ति एत्थ पनायं बोधि-सद्दो –&lt;br&gt;&#xA;‘‘मग्गे फले च निब्बाने, रुक्खे पञ्ञत्तियं तथा।&lt;br&gt;&#xA;सब्बञ्ञुते च ञाणस्मिं, बोधिसद्दो पनागतो’’॥&lt;br&gt;&#xA;तथा हि पनेस – ‘‘बोधि वुच्चति चतूसु मग्गेसु ञाण’’न्तिआदीसु (चूळनि॰ खग्गविसाणसुत्तनिद्देस १२१) मग्गे आगतो। ‘‘उपसमाय अभिञ्ञाय सम्बोधाय संवत्तती’’ति (म॰ नि॰ १.३३; ३.३२३; महाव॰ १३; सं॰ नि॰ ५.१०८१; पटि॰ म॰ २.३०) एत्थ फले। ‘‘पत्वान बोधिं अमतं असङ्खत’’न्ति एत्थ निब्बाने। ‘‘अन्तरा च गयं अन्तरा च बोधि’’न्ति (म॰ नि॰ १.२८५; २.३४१; महाव॰ ११) एत्थ अस्सत्थरुक्खे। ‘‘बोधि खो राजकुमारो भोतो गोतमस्स पादे सिरसा वन्दती’’ति एत्थ (म॰ नि॰ २.३२४; चूळव॰ २६८) पञ्ञत्तियम्। ‘‘पप्पोति बोधिं वरभूरिमेधसो’’ति (दी॰ नि॰ ३.२१७) एत्थ सब्बञ्ञुतञ्ञाणे। इधापि सब्बञ्ञुतञ्ञाणे दट्ठब्बो। अरहत्तमग्गञाणेपि वट्टति (म॰ नि॰ अट्ठ॰ १.१३; उदा॰ अट्ठ॰ १; पारा॰ अट्ठ॰ १.११; चरिया॰ अट्ठ॰ निदानकथा)। अतुलन्ति तुलरहितं पमाणातीतं, अप्पमाणन्ति अत्थो। सम्बोधिं पत्वा धम्मं देसेन्तस्स तस्स भगवतो पठमे धम्मदेसनेति अत्थो गहेतब्बो।&lt;br&gt;&#xA;यदा पन चित्तं नाम नगरं उपनिस्साय विहरन्तो चम्पकरुक्खमूले कण्डम्बरुक्खमूले अम्हाकं भगवा विय तित्थियानं मानमद्दनं यमकपाटिहारियं कत्वा सुरासुरयुवतिरतिसम्भवने रुचिरनवकनकरजतमयवरभवने तावतिंसभवने पारिच्छत्तकरुक्खमूले पण्डुकम्बलसिलातले निसीदित्वा अभिधम्मं कथेसि, तदा कोटिसतसहस्सानं देवतानं धम्माभिसमयो अहोसि, अयं दुतियो अभिसमयो। यदा पन सुनन्दो नाम चक्कवत्तिराजा सुरभिनगरे पूरितचक्कवत्तिवत्तो हुत्वा चक्करतनं पटिलभि। तं किर मङ्गलदसबले लोके उप्पन्ने चक्करतनं ठाना ओसक्कितं दिस्वा सुनन्दो राजा विगतानन्दो ब्राह्मणे परिपुच्छि – ‘‘इमं चक्करतनं मम कुसलेन निब्बत्तं, कस्मा ठाना ओसक्कित’’न्ति? ततो ते तस्स रञ्ञो ओसक्कनकारणं ब्याकरिंसु। ‘‘चक्कवत्तिरञ्ञो आयुक्खयेन वा पब्बज्जूपगमनेन वा बुद्धपातुभावेन वा चक्करतनं ठाना ओसक्कतीति वत्वा तुय्हं पन, महाराज, आयुक्खयो नत्थि, अतिदीघायुको त्वं, मङ्गलो पन सम्मासम्बुद्धो लोके उप्पन्नो, तेन ते चक्करतनं ओसक्कित’’न्ति। तं सुत्वा सुनन्दो चक्कवत्तिराजा सपरिजनो तं चक्करतनं सिरसा वन्दित्वा आयाचि – ‘‘यावाहं तवानुभावेन मङ्गलदसबलं सक्करिस्सामि, ताव त्वं मा अन्तरधायस्सू’’ति। अथ नं चक्करतनं यथाठानेयेव अट्ठासि।&lt;br&gt;&#xA;ततो समुपागतानन्दो सुनन्दो चक्कवत्तिराजा छत्तिंसयोजनपरिमण्डलाय परिसाय परिवुतो सब्बलोकमङ्गलं मङ्गलदसबलं उपसङ्कमित्वा ससावकसङ्घं सत्थारं महादानेन सन्तप्पेत्वा अरहन्तानं कोटिसतसहस्सानं कासिकवत्थानि दत्वा तथागतस्स सब्बपरिक्खारे दत्वा सकललोकविम्हयकरं भगवतो पूजं कत्वा मङ्गलं सब्बलोकनाथं उपसङ्कमित्वा दसनखसमोधानसमुज्जलं विमलकमलमकुळसममञ्जलिं सिरसि कत्वा वन्दित्वा धम्मस्सवनत्थाय एकमन्तं निसीदि। पुत्तोपि तस्स अनुराजकुमारो नाम तथेव निसीदि।&lt;br&gt;&#xA;तदा सुनन्दचक्कवत्तिराजप्पमुखानं तेसं भगवा अनुपुब्बिकथं कथेसि। सुनन्दो चक्कवत्ती सद्धिं परिसाय सह पटिसम्भिदाहि अरहत्तं पापुणि। अथ सत्था तेसं पुब्बचरियं ओलोकेन्तो इद्धिमयपत्तचीवरस्स उपनिस्सयं दिस्वा चक्कजालसमलङ्कतं दक्खिणहत्थं पसारेत्वा – ‘‘एथ, भिक्खवो’’ति आह। सब्बे तङ्खणंयेव दुवङ्गुलकेसा इद्धिमयपत्तचीवरधरा वस्ससट्ठिकत्थेरा विय आकप्पसम्पन्ना हुत्वा भगवन्तं परिवारयिंसु। अयं ततियो अभिसमयो अहोसि। तेन वुत्तं –&lt;br&gt;&#xA;५.&lt;br&gt;&#xA;‘‘सुरिन्ददेवभवने, बुद्धो धम्ममदेसयि।&lt;br&gt;&#xA;कोटिसतसहस्सानं, दुतियाभिसमयो अहु॥&lt;br&gt;&#xA;६.&lt;br&gt;&#xA;‘‘यदा सुनन्दो चक्कवत्ती, सम्बुद्धं उपसङ्कमि।&lt;br&gt;&#xA;तदा आहनि सम्बुद्धो, धम्मभेरिं वरुत्तमं॥&lt;br&gt;&#xA;७.&lt;br&gt;&#xA;‘‘सुनन्दस्सानुचरा जनता, तदासुं नवुतिकोटियो।&lt;br&gt;&#xA;सब्बेपि ते निरवसेसा, अहेसुं एहिभिक्खुका’’ति॥&lt;br&gt;&#xA;तत्थ सुरिन्ददेवभवनेति पुन देविन्दभवनेति अत्थो। धम्मन्ति अभिधम्मम्। आहनीति अभिहनि। वरुत्तमन्ति वरो भगवा उत्तमं धम्मभेरिन्ति अत्थो। अनुचराति निबद्धचरा सेवका। आसुन्ति अहेसुम्। ‘‘तदासि नवुतिकोटियो’’तिपि पाठो। तस्स जनता आसि, सा जनता कित्तकाति चे, नवुतिकोटियोति अत्थो।&lt;br&gt;&#xA;अथ मङ्गले किर लोकनाथे मेखले पुरे विहरन्ते तस्मिंयेव पुरे सुदेवो च धम्मसेनो च माणवका माणवकसहस्सपरिवारा तस्स भगवतो सन्तिके एहिभिक्खुपब्बज्जाय पब्बजिंसु । माघपुण्णमाय द्वीसु अग्गसावकेसु सपरिवारेसु अरहत्तं पत्तेसु सत्था कोटिसतसहस्सभिक्खुगणमज्झे पातिमोक्खं उद्दिसि, अयं पठमो सन्निपातो अहोसि। पुन उत्तरारामे नाम अनुत्तरे ञातिसमागमे पब्बजितानं कोटिसतसहस्सानं समागमे पातिमोक्खं उद्दिसि, अयं दुतियो सन्निपातो अहोसि। सुनन्दचक्कवत्तिभिक्खुगणसमागमे नवुतिकोटिसहस्सानं भिक्खूनं मज्झे पातिमोक्खं उद्दिसि, अयं ततियो सन्निपातो अहोसि। तेन वुत्तं –&lt;br&gt;&#xA;८.&lt;br&gt;&#xA;‘‘सन्निपाता तयो आसुं, मङ्गलस्स महेसिनो।&lt;br&gt;&#xA;कोटिसतसहस्सानं, पठमो आसि समागमो॥&lt;br&gt;&#xA;९.&lt;br&gt;&#xA;‘‘दुतियो कोटिसतसहस्सानं, ततियो नवुतिकोटिनम्।&lt;br&gt;&#xA;खीणासवानं विमलानं, तदा आसि समागमो’’ति॥&lt;br&gt;&#xA;तदा अम्हाकं बोधिसत्तो सुरुचिब्राह्मणगामे सुरुचि नाम ब्राह्मणो हुत्वा तिण्णं वेदानं पारगू सनिघण्डुकेटुभानं साक्खरप्पभेदानं इतिहासपञ्चमानं पदको वेय्याकरणो लोकायतमहापुरिसलक्खणेसु अनवयो अहोसि। सो सत्थारं उपसङ्कमित्वा दसबलस्स मधुरधम्मकथं सुत्वा भगवति पसीदित्वा सरणं गन्त्वा – ‘‘स्वे मय्हं भिक्खं गण्हथा’’ति ससावकसङ्घं भगवन्तं निमन्तेसि। सो भगवता ‘‘ब्राह्मण, कित्तकेहि भिक्खूहि ते अत्थो’’ति वुत्तो – ‘‘कित्तका पन वो, भन्ते, परिवारा भिक्खू’’ति आह। तदा पठमसन्निपातोव होति, तस्मा ‘‘कोटिसतसहस्स’’न्ति वुत्ते – ‘‘यदि एवं, भन्ते, सब्बेहिपि सद्धिं मय्हं भिक्खं गण्हथा’’ति निमन्तेसि। सत्था अधिवासेसि।&lt;br&gt;&#xA;ब्राह्मणो भगवन्तं स्वातनाय निमन्तेत्वा अत्तनो घरं गच्छन्तो चिन्तेसि – ‘‘अहं एत्तकानं भिक्खूनं यागुभत्तवत्थादीनि दातुं सक्कोमि, निसीदनट्ठानं पन कथं भविस्सती’’ति। तस्स किर सा चिन्तना चतुरासीतियोजनसहस्सप्पमाणे मेरुमत्थके ठितस्स देवराजस्स दससतनयनस्स पण्डुकम्बलसिलासनस्स उण्हाकारं जनेसि। अथ सक्को देवराजा आसनस्स उण्हभावं दिस्वा – ‘‘को नु खो मं इमम्हा ठाना चावेतुकामो’’ति समुप्पन्नपरिवितक्को दिब्बेन चक्खुना मनुस्सलोकं ओलोकेन्तो महापुरिसं दिस्वा – ‘‘अयं महासत्तो बुद्धप्पमुखं भिक्खुसङ्घं निमन्तेत्वा तस्स निसीदनत्थाय चिन्तेसि, मयापि तत्थ गन्त्वा पुञ्ञकोट्ठासं गहेतुं वट्टती’’ति वड्ढकीवण्णं निम्मिनित्वा वासिफरसुहत्थो महापुरिसस्स पुरतो पातुरहोसि। सो ‘‘अत्थि नु खो कस्सचि भतिया कत्तब्बकम्म’’न्ति आह।&lt;br&gt;&#xA;महासत्तो दिस्वा ‘‘किं कम्मं कातुं सक्खिस्ससी’’ति आह। ‘‘मम अजाननसिप्पं नाम नत्थि, यो यो यं यं इच्छति मण्डपं वा पासादं वा अञ्ञं वा किञ्चि निवेसनादिकं, तस्स तस्स तं तं कातुं समत्थोम्ही’’ति। ‘‘तेन हि मय्हं कम्मं अत्थी’’ति। ‘‘किं, अय्या’’ति? ‘‘स्वातनाय मया कोटिसतसहस्सभिक्खू निमन्तिता, तेसं निसीदनमण्डपं करिस्ससी’’ति? ‘‘अहं नाम करेय्यं, सचे मे भतिं दातुं सक्खिस्सथा’’ति। ‘‘सक्खिस्सामि, ताता’’ति। ‘‘यदि एवं, साधु, करिस्सामी’’ति वत्वा एकं पदेसं ओलोकेसि। सो द्वादसयोजनप्पमाणो पदेसो कसिणमण्डलं विय समतलो परमरमणीयो अहोसि। पुन सो ‘‘एत्तके ठाने सत्तरतनमयो दट्ठब्बसारमण्डो मण्डपो उट्ठहतू’’ति चिन्तेत्वा ओलोकेसि। ततो तावदेव मण्डपसदिसो पथवितलं भिन्दित्वा मण्डपो उट्ठहि। तस्स सोवण्णमयेसु थम्भेसु रजतमया घटका अहेसुं, रजतमयेसु थम्भेसु सोवण्णमया घटका, मणित्थम्भेसु पवाळमया घटका, पवाळमयेसु थम्भेसु मणिमया घटका, सत्तरतनमयेसु थम्भेसु सत्तरतनमया घटका अहेसुम्।&lt;br&gt;&#xA;ततो मण्डपस्स अन्तरन्तरापि किङ्किणिकजाला ओलम्बतू’’ति ओलोकेसि, सह ओलोकनेन किङ्किणिकजाला ओलम्बि, यस्स मन्दवातेरितस्स पञ्चङ्गिकस्सेव तुरियस्स परममनोरमो मधुरो सद्दो निच्छरति, दिब्बसङ्गीतिवत्तनकालो विय अहोसि। ‘‘अन्तरन्तरा दिब्बगन्धदामपुप्फदामपत्तदामसत्तरतनदामानि ओलम्बन्तू’’ति चिन्तेसि, सह चिन्ताय दामानि ओलम्बिंसु। ‘‘कोटिसतसहस्ससङ्खानं भिक्खूनं आसनानि च कप्पियमहग्घपच्चत्थरणानि आधारकानि च पथविं भिन्दित्वा उट्ठहन्तू’’ति चिन्तेसि, तावदेव उट्ठहिंसु। ‘‘कोणे कोणे एकेका उदकचाटि उट्ठहतू’’ति चिन्तेसि, तङ्खणंयेव उदकचाटियो परमसीतलेन मधुरेन सुविसुद्धसुगन्धकप्पियवारिना पुण्णा कदलिपण्णपिहितमुखा उट्ठहिंसु। सो दससतनयनो एत्तकं मापेत्वा ब्राह्मणस्स सन्तिकं गन्त्वा – ‘‘एहि, अय्य, तव मण्डपं दिस्वा मय्हं भतिं देही’’ति आह। महापुरिसो गन्त्वा तं मण्डपं ओलोकेसि। तस्स ओलोकेन्तस्सेव सकलसरीरं पञ्चवण्णाय पीतिया निरन्तरं फुटं अहोसि।&lt;br&gt;&#xA;अथस्स मण्डपं ओलोकयतो एतदहोसि – ‘‘नायं मण्डपो मनुस्सभूतेन कतो, मय्हं अज्झासयं मय्हं गुणं आगम्म अद्धा सक्कस्स देवरञ्ञो भवनं उण्हं अहोसि, ततो सक्केन देवानमिन्देन अयं मण्डपो निम्मितो’’ति। ‘‘न खो पन मे युत्तं एवरूपे मण्डपे एकदिवसंयेव दानं दातुं, सत्ताहं दस्सामी’’ति चिन्तेसि। बाहिरकदानं नाम तत्तकम्पि समानं बोधिसत्तानं हदयं तुट्ठिं कातुं न सक्कोति, अलङ्कतसीसं वा छिन्दित्वा अञ्जितानि वा अक्खीनि उप्पाटेत्वा हदयमंसं वा उब्बट्टेत्वा दिन्नकाले बोधिसत्तानं चागं निस्साय तुट्ठि नाम होति। अम्हाकं बोधिसत्तस्स हि सिविजातके (जा॰ १.१५.५२ आदयो) देवसिकं पञ्चकहापणसतसहस्सानि विस्सज्जेत्वा चतूसु नगरद्वारेसु नगरमज्झेति पञ्चसु ठानेसु दानं देन्तस्स तं दानं चागतुट्ठिं उप्पादेतुं नासक्खि। यदा पनस्स ब्राह्मणवण्णेन आगन्त्वा सक्को देवराजा अक्खीनि याचि, तदा सो तानि चक्खूनि उप्पाटेत्वा अदासि, ददमानस्सेव हासो उप्पज्जि, केसग्गमत्तम्पि चित्तस्स अञ्ञथत्तं नाहोसि। एवं सब्बञ्ञुबोधिसत्तानं बाहिरदानं निस्साय तित्ति नाम नत्थि। तस्मा सोपि महापुरिसो – ‘‘मया कोटिसतसहस्ससङ्खानं भिक्खूनं दानं दातुं वट्टती’’ति चिन्तेत्वा तस्मिं मण्डपे निसीदापेत्वा सत्ताहं गवपानं नाम दानं अदासि।&lt;br&gt;&#xA;एत्थ गवपानन्ति महन्ते महन्ते कोलम्बे खीरस्स पूरेत्वा उद्धनेसु आरोपेत्वा घनपाकपक्के खीरे थोकथोके तण्डुले पक्खिपित्वा पक्कमधुसक्खरचुण्णसप्पीहि अभिसङ्खतभोजनं वुच्चति। इदमेव चतुमधुरभोजनन्तिपि वुच्चति। मनुस्सायेव पन परिविसितुं नासक्खिंसु। देवापि एकन्तरिका हुत्वा परिविसिंसु। द्वादसयोजनप्पमाणम्पि तं ठानं ते भिक्खू गण्हितुं नप्पहोसियेव, ते पन भिक्खू अत्तनो अत्तनो अनुभावेन निसीदिंसु। परियोसानदिवसे सब्बेसं भिक्खूनं पत्ते धोवापेत्वा भेसज्जत्थाय सप्पिनवनीतमधुफाणितादीनं पूरेत्वा तिचीवरेहि सद्धिं अदासि। तत्थ सङ्घनवकभिक्खुना लद्धचीवरसाटका सतसहस्सग्घनिका अहेसुम्।&lt;br&gt;&#xA;अथ सत्था अनुमोदनं करोन्तो – ‘‘अयं महापुरिसो एवरूपं महादानं अदासि, को नु खो भविस्सती’’ति उपधारेन्तो – ‘‘अनागते कप्पसतसहस्साधिकानं द्विन्नं असङ्ख्येय्यानं मत्थके गोतमो नाम बुद्धो भविस्सती’’ति दिस्वा ततो महासत्तं आमन्तेत्वा – ‘‘त्वं एत्तकं नाम कालं अतिक्कमित्वा गोतमो नाम बुद्धो भविस्ससी’’ति ब्याकासि। अथ महापुरिसो भगवतो ब्याकरणं सुत्वा पमुदितहदयो – ‘‘अहं किर बुद्धो भविस्सामि, न मे घरावासेन अत्थो, पब्बजिस्सामी’’ति चिन्तेत्वा तथारूपं सम्पत्तिं खेळपिण्डं विय पहाय सत्थु सन्तिके पब्बजित्वा बुद्धवचनं उग्गण्हित्वा अभिञ्ञा च अट्ठ समापत्तियो च निब्बत्तेत्वा अपरिहीनज्झानो यावतायुकं ठत्वा आयुपरियोसाने ब्रह्मलोके निब्बत्ति। तेन वुत्तं –&lt;br&gt;&#xA;१०.&lt;br&gt;&#xA;‘‘अहं तेन समयेन, सुरुची नाम ब्राह्मणो।&lt;br&gt;&#xA;अज्झायको मन्तधरो, तिण्णं वेदान पारगू॥&lt;br&gt;&#xA;११.&lt;br&gt;&#xA;‘‘तमहं उपसङ्कम्म, सरणं गन्त्वान सत्थुनो।&lt;br&gt;&#xA;सम्बुद्धप्पमुखं सङ्घं, गन्धमालेन पूजयिम्।&lt;br&gt;&#xA;पूजेत्वा गन्धमालेन, गवपानेन तप्पयिं॥&lt;br&gt;&#xA;१२.&lt;br&gt;&#xA;‘‘सोपि मं बुद्धो ब्याकासि, मङ्गलो द्विपदुत्तमो।&lt;br&gt;&#xA;अपरिमेय्यितो कप्पे, अयं बुद्धो भविस्सति॥&lt;br&gt;&#xA;१३.&lt;br&gt;&#xA;‘‘पधानं पदहित्वान…पे॰… हेस्साम सम्मुखा इम’’न्ति॥ –&lt;br&gt;&#xA;अट्ठ गाथा वित्थारेतब्बा।&lt;br&gt;&#xA;१४.&lt;br&gt;&#xA;‘‘तस्सापि वचनं सुत्वा, भिय्यो चित्तं पसादयिम्।&lt;br&gt;&#xA;उत्तरिं वतमधिट्ठासिं, दसपारमिपूरिया॥&lt;br&gt;&#xA;१५.&lt;br&gt;&#xA;‘‘तदा पीतिमनुब्रूहन्तो, सम्बोधिवरपत्तिया।&lt;br&gt;&#xA;बुद्धे दत्वान मं गेहं, पब्बजिं तस्स सन्तिके॥&lt;br&gt;&#xA;१६.&lt;br&gt;&#xA;‘‘सुत्तन्तं विनयं चापि, नवङ्गं सत्थुसासनम्।&lt;br&gt;&#xA;सब्बं परियापुणित्वा, सोभयिं जिनसासनं॥&lt;br&gt;&#xA;१७.&lt;br&gt;&#xA;‘‘तत्थप्पमत्तो विहरन्तो, ब्रह्मं भावेत्व भावनम्।&lt;br&gt;&#xA;अभिञ्ञापारमिं गन्त्वा, ब्रह्मलोकमगञ्छह’’न्ति॥&lt;br&gt;&#xA;तत्थ गन्धमालेनाति गन्धेहि चेव मालेहि च। गवपानेनाति इदं वुत्तमेव। ‘‘घतपानेना’’तिपि केचि पठन्ति। तप्पयिन्ति तप्पेसिम्। उत्तरिं वतमधिट्ठासिन्ति भिय्योपि वतमधिट्ठासिम्। दसपारमिपूरियाति दसन्नं पारमीनं पूरणत्थाय। पीतिन्ति हदयतुट्ठिम्। अनुब्रूहन्तोति वड्ढेन्तो। सम्बोधिवरपत्तियाति बुद्धत्तप्पत्तिया। बुद्धे दत्वानाति बुद्धस्स परिच्चजित्वा । मं गेहन्ति मम गेहं, सब्बं सापतेय्यं चतुपच्चयत्थाय बुद्धस्स भगवतो परिच्चजित्वाति अत्थो। तत्थाति तस्मिं बुद्धसासने। ब्रह्मन्ति ब्रह्मविहारभावनं भावेत्वा।&lt;br&gt;&#xA;मङ्गलस्स पन भगवतो नगरं उत्तरं नाम अहोसि, पितापिस्स उत्तरो नाम राजा खत्तियो, मातापि उत्तरा नाम, सुदेवो च धम्मसेनो च द्वे अग्गसावका, पालितो नाम उपट्ठाको, सीवला च असोका च द्वे अग्गसाविका, नागरुक्खो बोधि, अट्ठासीतिहत्थुब्बेधं सरीरं अहोसि, नवुतिवस्ससहस्सं आयुपरिमाणं, भरिया पनस्स यसवती नाम, सीवलो नाम पुत्तो, अस्सयानेन निक्खमि। उत्तरारामे वसि। उत्तरो नाम उपट्ठाको, तस्मिं पन नवुतिवस्ससहस्सानि ठत्वा परिनिब्बुते भगवति एकप्पहारेनेव दसचक्कवाळसहस्सानि एकन्धकारानि अहेसुम्। सब्बचक्कवाळेसु मनुस्सानं महन्तं आरोदनपरिदेवनं अहोसि। तेन वुत्तं –&lt;br&gt;&#xA;१८.&lt;br&gt;&#xA;‘‘उत्तरं नाम नगरं, उत्तरो नाम खत्तियो।&lt;br&gt;&#xA;उत्तरा नाम जनिका, मङ्गलस्स महेसिनो॥&lt;br&gt;&#xA;२३.&lt;br&gt;&#xA;‘‘सुदेवो धम्मसेनो च, अहेसुं अग्गसावका।&lt;br&gt;&#xA;पालितो नामुपट्ठाको, मङ्गलस्स महेसिनो॥&lt;br&gt;&#xA;२४.&lt;br&gt;&#xA;‘‘सीवला च असोका च, अहेसुं अग्गसाविका।&lt;br&gt;&#xA;बोधि तस्स भगवतो, नागरुक्खोति वुच्चति॥&lt;br&gt;&#xA;२६.&lt;br&gt;&#xA;‘‘अट्ठासीति रतनानि, अच्चुग्गतो महामुनि।&lt;br&gt;&#xA;ततो निद्धावती रंसी, अनेकसतसहस्सियो॥&lt;br&gt;&#xA;२७.&lt;br&gt;&#xA;‘‘नवुतिवस्ससहस्सानि, आयु विज्जति तावदे।&lt;br&gt;&#xA;तावता तिट्ठमानो सो, तारेसि जनतं बहुं॥&lt;br&gt;&#xA;२८.&lt;br&gt;&#xA;‘‘यथापि सागरे ऊमी, न सक्का ता गणेतुये।&lt;br&gt;&#xA;तथेव सावका तस्स, न सक्का ते गणेतुये॥&lt;br&gt;&#xA;२९.&lt;br&gt;&#xA;‘‘याव अट्ठासि सम्बुद्धो, मङ्गलो लोकनायको।&lt;br&gt;&#xA;न तस्स सासने अत्थि, सकिलेसमरणं तदा॥&lt;br&gt;&#xA;३०.&lt;br&gt;&#xA;‘‘धम्मोक्कं धारयित्वान, सन्तारेत्वा महाजनम्।&lt;br&gt;&#xA;जलित्वा धुमकेतूव, निब्बुतो सो महायसो॥&lt;br&gt;&#xA;३१.&lt;br&gt;&#xA;‘‘सङ्खारानं सभावत्तं, दस्सयित्वा सदेवके।&lt;br&gt;&#xA;जलित्वा अग्गिक्खन्धोव, सूरियो अत्थङ्गतो यथा’’ति॥&lt;br&gt;&#xA;तत्थ ततोति तस्स मङ्गलस्स सरीरतो। निद्धावतीति निद्धावन्ति, वचनविपरियायो दट्ठब्बो। रंसीति रस्मियो। अनेकसतसहस्सियोति अनेकसतसहस्सा। ऊमीति वीचियो तरङ्गा। गणेतुयेति गणेतुं सङ्खातुम्। एत्तका सागरे ऊमियोति यथा न सक्का गणेतुं, एवं तस्स भगवतो सावकापि न सक्का गणेतुं, अथ खो गणनपथं वीतिवत्ताति अत्थो। यावाति यावतकं कालम्। सकिलेसमरणं तदाति सह किलेसेहि सकिलेसो, सकिलेसस्स मरणं सकिलेसमरणं, तं नत्थि। तदा किर तस्स भगवतो सासने सावका सब्बे अरहत्तं पत्वायेव परिनिब्बायिंसु। पुथुज्जना वा सोतापन्नादयो वा हुत्वा न कालमकंसूति अत्थो। केचि ‘‘सम्मोहमारणं तदा’’ति पठन्ति।&lt;br&gt;&#xA;धम्मोक्कन्ति धम्मदीपकम्। धूमकेतूति अग्गि वुच्चति, इध पन पदीपो दट्ठब्बो तस्मा पदीपो विय जलित्वा निब्बुतोति अत्थो। महायसोति महापरिवारो । केचि ‘‘निब्बुतो सो ससावको’’ति पठन्ति। सङ्खारानन्ति सङ्खातधम्मानं सप्पच्चयधम्मानम्। सभावत्तन्ति अनिच्चादिसामञ्ञलक्खणम्। सूरियो अत्थङ्गतो यथाति यथा सहस्सकिरणो दिवसकरो सब्बं तमगणं विधमित्वा सब्बञ्च लोकं ओभासेत्वा अत्थमुपगच्छति, एवं मङ्गलदिवसकरोपि वेनेय्यकमलवनविकसनकरो सब्बं अज्झत्तिकबाहिरलोकतमं विधमित्वा अत्तनो सरीरप्पभाय जलित्वा अत्थङ्गतोति अत्थो। सेसगाथा सब्बत्थ उत्ताना एवाति।&lt;br&gt;&#xA;मङ्गलबुद्धवंसवण्णना निट्ठिता।&lt;br&gt;&#xA;निट्ठितो ततियो बुद्धवंसो।&lt;/p&gt;</description>
    </item>
    <item>
      <title>०६. सुमनबुद्धवंसवण्णना</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/06_sumanabuddhavaMsavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/06_sumanabuddhavaMsavaNNanA/</guid>
      <description>&lt;p&gt;६. सुमनबुद्धवंसवण्णना&lt;br&gt;&#xA;एवं एकप्पहारेनेव दससहस्सिलोकधातुं एकन्धकारं कत्वा तस्मिं भगवति परिनिब्बुते तस्स अपरभागे नवुतिवस्ससहस्सायुकेसु मनुस्सेसु अनुक्कमेन परिहायित्वा दसवस्सेसु जातेसु पुन वड्ढित्वा अनुक्कमेन असङ्ख्येय्यायुका हुत्वा पुन परिहायित्वा नवुतिवस्ससहस्सायुकेसु जातेसु सुमनो नाम बोधिसत्तो पारमियो पूरेत्वा तुसितपुरे निब्बत्तित्वा ततो चवित्वा मेखलनगरे सुदत्तस्स नाम रञ्ञो कुले सिरिमाय नाम देविया कुच्छिस्मिं पटिसन्धिं अग्गहेसि। पाटिहारियानि पुब्बे वुत्तनयानेव।&lt;br&gt;&#xA;सो अनुक्कमेन वुद्धिप्पत्तो सिरिवड्ढनसोमवड्ढनइद्धिवड्ढननामधेय्येसु तीसु पासादेसु तेसट्ठिया नाटकित्थिसतसहस्सेहि परिचारियमानो सुरयुवतीहि परिचारियमानो देवकुमारो विय नववस्ससहस्सानि दिब्बसुखसदिसं विसयसुखमनुभवमानो वटंसिकाय नाम देविया अनुपमं नाम निरुपमं पुत्तं जनेत्वा चत्तारि निमित्तानि दिस्वा हत्थियानेन निक्खमित्वा पब्बजि। तं पन पब्बजन्तं तिंसकोटियो अनुपब्बजिंसु।&lt;br&gt;&#xA;सो तेहि परिवुतो दसमासे पधानचरियं चरित्वा विसाखपुण्णमाय अनोमनिगमे अनोमसेट्ठिनो धीताय अनुपमाय नाम दिन्नं पक्खित्तदिब्बोजं पायासं परिभुञ्जित्वा सालवने दिवाविहारं वीतिनामेत्वा अनुपमाजीवकेन दिन्ना अट्ठ तिणमुट्ठियो गहेत्वा नागबोधिं उपगन्त्वा तं पदक्खिणं कत्वा अट्ठहि तिणमुट्ठीहि तिंसहत्थवित्थतं तिणसन्थरं कत्वा तत्थ पल्लङ्कं आभुजित्वा निसीदि। ततो मारबलं विधमित्वा सब्बञ्ञुतञ्ञाणं पटिविज्झित्वा – ‘‘अनेकजातिसंसारं…पे॰… तण्हानं खयमज्झगा’’ति (ध॰ प॰ १५३-१५४) उदानं उदानेसि। तेन वुत्तं –&lt;br&gt;&#xA;१.&lt;br&gt;&#xA;‘‘मङ्गलस्स अपरेन, सुमनो नाम नायको।&lt;br&gt;&#xA;सब्बधम्मेहि असमो, सब्बसत्तानमुत्तमो’’ति॥&lt;br&gt;&#xA;तत्थ मङ्गलस्स अपरेनाति मङ्गलस्स भगवतो अपरभागे। सब्बधम्मेहि असमोति सब्बेहिपि सीलसमाधिपञ्ञाधम्मेहि असमो असदिसो।&lt;br&gt;&#xA;सुमनो किर भगवा बोधिसमीपेयेव सत्तसत्ताहानि वीतिनामेत्वा धम्मदेसनत्थं ब्रह्मायाचनं सम्पटिच्छित्वा – ‘‘कस्स नु खो अहं पठमं धम्मं देसेय्य’’न्ति (दी॰ नि॰ २.७२; म॰ नि॰ १.२८४; २.३४१; महाव॰ १०) उपधारेन्तो अत्तना सह पब्बजितानं तिंसकोटियो च अत्तनो कनिट्ठभातिकं वेमातिकं सरणकुमारञ्च पुरोहितपुत्तं भावितत्तमाणवकञ्च उपनिस्सयसम्पन्ने दिस्वा – ‘‘एतेसं पठमं धम्मं देसेय्य’’न्ति चिन्तेत्वा हंसराजा विय गगनपथेन मेखलुय्याने ओतरित्वा उय्यानपालं पेसेत्वा अत्तनो कनिट्ठभातिकं सरणकुमारञ्च पुरोहितपुत्तं भावितत्तकुमारञ्च पक्कोसापेत्वा तेसं परिवारभूता सत्ततिंसकोटियो अत्तना सह पब्बजिता तिंसकोटियो च अञ्ञे च बहू देवमनुस्सकोटियो चाति एवं कोटिसतसहस्सं धम्मचक्कप्पवत्तनेन धम्मामतं पायेसि। तेन वुत्तं –&lt;br&gt;&#xA;२.&lt;br&gt;&#xA;‘‘तदा अमतभेरिं सो, आहनी मेखले पुरे।&lt;br&gt;&#xA;धम्मसङ्खसमायुत्तं, नवङ्गं जिनसासन’’न्ति॥&lt;br&gt;&#xA;तत्थ अमतभेरिन्ति अमताधिगमाय निब्बानाधिगमाय भेरिम्। आहनीति वादयि, धम्मं देसेसीति अत्थो। सायं अमतभेरी नाम अमतपरियोसानं नवङ्गं बुद्धवचनम्। तेनेवाह – ‘‘धम्मसङ्खसमायुत्तं, नवङ्गं जिनसासन’’न्ति। तत्थ धम्मसङ्खसमायुत्तन्ति चतुसच्चधम्मकथासङ्खवरसमायुत्तम्।&lt;br&gt;&#xA;सुमनो पन लोकनायको अभिसम्बोधिं पापुणित्वा पटिञ्ञानुरूपं पटिपदं पटिपज्जमानो महाजनस्स भवबन्धनमोक्खत्थाय कुसलरतनस्स किलेसचोरेहि विलुप्पमानस्स परित्तानत्थं सीलविपुलपाकारं समाधिपरिखापरिवारितं विपस्सनाञाणद्वारं सतिसम्पजञ्ञदळ्हकवाटं समापत्तिमण्डपादिपटिमण्डितं बोधिपक्खियजनसमाकुलं अमतवरनगरं मापेसि। तेन वुत्तं –&lt;br&gt;&#xA;३.&lt;br&gt;&#xA;‘‘निज्जिनित्वा किलेसे सो, पत्वा सम्बोधिमुत्तमम्।&lt;br&gt;&#xA;मापेसि नगरं सत्था, सद्धम्मपुरवरुत्तम’’न्ति॥&lt;br&gt;&#xA;तत्थ निज्जिनित्वाति विजिनित्वा अभिभुय्य, किलेसाभिसङ्खारदेवपुत्तमारे विद्धंसेत्वाति अत्थो । सोति सो सुमनो भगवा। ‘‘विजिनित्वा किलेसे ही’’तिपि पाठो। तत्थ हि-कारो पदपूरणमत्ते निपातो। पत्वाति अधिगन्त्वा। ‘‘पत्तो’’तिपि पाठो। नगरन्ति निब्बाननगरम्। सद्धम्मपुरवरुत्तमन्ति सद्धम्मसङ्खातं पुरवरेसु उत्तमं सेट्ठं पधानभूतम्। अथ वा सद्धम्ममयेसु पुरेसु पवरेसु उत्तमं सद्धम्मपुरवरुत्तमम्। पुरिमस्मिं अत्थविकप्पे ‘‘नगर’’न्ति तस्सेव वेवचनन्ति दट्ठब्बम्। पटिविद्धधम्मसभावानं सेक्खासेक्खानं अरियपुग्गलानं पतिट्ठानं गोचरनिवासट्ठेन निब्बानं ‘‘नगर’’न्ति वुच्चति। तस्मिं पन सद्धम्मवरनगरे सो सत्था अविच्छिन्नं अकुटिलं उजुं पुथुलञ्च वित्थतञ्च सतिपट्ठानमयं महावीथिं मापेसि। तेन वुत्तं –&lt;br&gt;&#xA;४.&lt;br&gt;&#xA;‘‘निरन्तरं अकुटिलं, उजुं विपुलवित्थतम्।&lt;br&gt;&#xA;मापेसि सो महावीथिं, सतिपट्ठानवरुत्तम’’न्ति॥&lt;br&gt;&#xA;तत्थ निरन्तरन्ति कुसलजवनसञ्चरणानन्तरभावतो निरन्तरम्। अकुटिलन्ति कुटिलभावकरदोसविरहिततो अकुटिलम्। उजुन्ति अकुटिलत्ताव उजुम्। पुरिमपदस्सेव अत्थदीपकमिदं वचनम्। विपुलवित्थतन्ति आयामतो च वित्थारतो च पुथुलवित्थतं, पुथुलवित्थतभावो लोकियलोकुत्तरसतिपट्ठानवसेन दट्ठब्बो। महावीथिन्ति महामग्गम्। सतिपट्ठानवरुत्तमन्ति सतिपट्ठानञ्च तं वरेसु उत्तमञ्चाति सतिपट्ठानवरुत्तमम्। अथ वा वरं सतिपट्ठानमयं उत्तमवीथिन्ति अत्थो।&lt;br&gt;&#xA;इदानि तस्स निब्बानमहानगरस्स तस्सं सतिपट्ठानवीथियं चत्तारि सामञ्ञफलानि चतस्सो पटिसम्भिदा छ अभिञ्ञा अट्ठ समापत्तियोति इमानि महग्घरतनानि उभोसु पस्सेसु धम्मापणे पसारेसि। तेन वुत्तं –&lt;br&gt;&#xA;५.&lt;br&gt;&#xA;‘‘फले चत्तारि सामञ्ञे, चतस्सो पटिसम्भिदा।&lt;br&gt;&#xA;छळभिञ्ञाट्ठसमापत्ती, पसारेसि तत्थ वीथिय’’न्ति॥&lt;br&gt;&#xA;इदानि भगवा इमानि रतनभण्डानि ये पन अप्पमत्ता सतिमन्तो पण्डिता हिरिओत्तप्पवीरियादीहि समन्नागता, ते आदीयन्तीति तेसं रतनानं हरणूपायं दस्सेन्तो –&lt;br&gt;&#xA;६.&lt;br&gt;&#xA;‘‘ये अप्पमत्ता अखिला, हिरिवीरियेहुपागता।&lt;br&gt;&#xA;ते ते इमे गुणवरे, आदियन्ति यथासुख’’न्ति॥ – आह।&lt;br&gt;&#xA;तत्थ येति अनियमुद्देसो। अप्पमत्ताति पमादस्स पटिपक्खभूतेन सतिया अविप्पवासलक्खणेन अप्पमादेन समन्नागता। अखिलाति पञ्चचेतोखिलरहिता। हिरिवीरियेहुपागताति कायदुच्चरितादीहि हिरीयतीति हिरी, लज्जायेतं अधिवचनम्। वीरस्स भावो वीरियं, तं उस्साहलक्खणम्। तेहि हिरिवीरियेहि उपागता समन्नागता भब्बपुग्गला। तेति इदं पुब्बे अनियमुद्देसस्स नियमुद्देसो। पुन तेति वुत्तप्पकारे गुणरतनविसेसे ते कुलपुत्ता आदियन्ति पटिलभन्ति अधिगच्छन्तीति अत्थो। सब्बं पन सुमनो भगवा कतविदितमनो धम्मभेरिं आहनित्वा धम्मनगरं मापेत्वा इमिना नयेन पठममेव सतसहस्सकोटियो बोधेसि। तेन वुत्तं –&lt;br&gt;&#xA;७.&lt;br&gt;&#xA;‘‘एवमेतेन योगेन, उद्धरन्तो महाजनम्।&lt;br&gt;&#xA;बोधेसि पठमं सत्था, कोटिसतसहस्सियो’’ति॥&lt;br&gt;&#xA;तत्थ उद्धरन्तोति संसारसागरतो अरियमग्गनावाय समुद्धरन्तो। कोटिसतसहस्सियोति सतसहस्सकोटियोति अत्थो। विपरियायेन निद्दिट्ठम्।&lt;br&gt;&#xA;यदा पन सुमनो लोकनायको सुनन्दवतीनगरे अम्बरुक्खमूले तित्थियमदमानमद्दनं यमकपाटिहारियं कत्वा सत्तानं कोटिसहस्सं धम्मामतं पायेसि। अयं दुतियो अभिसमयो अहोसि। तेन वुत्तं –&lt;br&gt;&#xA;८.&lt;br&gt;&#xA;‘‘यम्हि काले महावीरो, ओवदी तित्थिये गणे।&lt;br&gt;&#xA;कोटिसहस्सा भिसमिंसु, दुतिये धम्मदेसने’’ति॥&lt;br&gt;&#xA;तत्थ तित्थिये गणेति तित्थियभूते गणे, तित्थियानं गणे वा ‘‘तित्थिये अभिमद्दन्तो, बुद्धो धम्ममदेसयी’’ति पठन्ति केचि।&lt;br&gt;&#xA;यदा पन दससु चक्कवाळसहस्सेसु देवता इमस्मिं चक्कवाळे सन्निपतित्वा मनुस्सा च निरोधकथं समुट्ठापेसुं – ‘‘कथं निरोधं समापज्जन्ति, कथं निरोधसमापन्ना होन्ति, कथं निरोधा वुट्ठहन्ती’’ति? एवं समापज्जनअधिट्ठानवुट्ठानादीसु विनिच्छयं कातुं असक्कोन्ता सह मनुस्सेहि छसु कामावचरदेवलोकेसु देवा च नवसु ब्रह्मलोकेसु ब्रह्मानो च द्वेळ्हकजाता द्विधा अहेसुम्। ततो नरसुन्दरेन अरिन्दमेन नाम रञ्ञा सद्धिं सायन्हसमये सुमनदसबलं सब्बलोकनाथं उपसङ्कमिंसु; उपसङ्कमित्वा अरिन्दमो राजा भगवन्तं निरोधपञ्हं पुच्छि। ततो भगवता निरोधपञ्हे विस्सज्जिते नवुतिपाणकोटिसहस्सानं धम्माभिसमयो अहोसि। अयं ततियो अभिसमयो अहोसि। तेन वुत्तं –&lt;br&gt;&#xA;९.&lt;br&gt;&#xA;‘‘यदा देवा मनुस्सा च, समग्गा एकमानसा।&lt;br&gt;&#xA;निरोधपञ्हं पुच्छिंसु, संसयं चापि मानसं॥&lt;br&gt;&#xA;१०.&lt;br&gt;&#xA;‘‘तदापि धम्मदेसने, निरोधपरिदीपने।&lt;br&gt;&#xA;नवुतिकोटिसहस्सानं, ततियाभिसमयो अहू’’ति॥&lt;br&gt;&#xA;तस्स पन सुमनस्स भगवतो तयो सावकसन्निपाता अहेसुम्। तत्थ पठमसन्निपाते मेखलनगरं उपनिस्साय वस्सं वसित्वा पठमपवारणाय अरहन्तानं कोटिसहस्सेन एहिभिक्खुपब्बज्जाय पब्बजितेन सद्धिं भगवा पवारेसि, अयं पठमो सन्निपातो अहोसि। अथापरेन समयेन सङ्कस्सनगरस्साविदूरे अरिन्दमराजकुसलबलनिब्बत्ते योजनप्पमाणे कनकपब्बते निसिन्नो सरदसमयरुचिरकरनिकरो दिवसकरो विय युगन्धरपब्बते मुनिवरदिवसकरो अरिन्दमराजानं परिवारेत्वा आगतानं पुरिसानं नवुतिकोटिसहस्सानि दमेत्वा सब्बे एहिभिक्खुपब्बज्जाय पब्बाजेत्वा तस्मिंयेव दिवसे अरहत्तं पत्तेहि भिक्खूहि परिवुतो चतुरङ्गसमन्नागते सन्निपाते पातिमोक्खं उद्दिसि। अयं दुतियो सन्निपातो अहोसि। यदा पन सक्को देवराजा सुगतदस्सनत्थाय उपसङ्कमि, तदा सुमनो भगवा असीतिया अरहन्तकोटिसहस्सेहि परिवुतो पातिमोक्खं उद्दिसि, अयं ततियो सन्निपातो अहोसि। तेन वुत्तं –&lt;br&gt;&#xA;११.&lt;br&gt;&#xA;‘‘सन्निपाता तयो आसुं, सुमनस्स महेसिनो।&lt;br&gt;&#xA;खीणासवानं विमलानं, सन्तचित्तान तादिनं॥&lt;br&gt;&#xA;१२.&lt;br&gt;&#xA;‘‘वस्संवुट्ठस्स भगवतो, अभिघुट्ठे पवारणे।&lt;br&gt;&#xA;कोटिसतसहस्सेहि, पवारेसि तथागतो॥&lt;br&gt;&#xA;१३.&lt;br&gt;&#xA;‘‘ततो परं सन्निपाते, विमले कञ्चनपब्बते।&lt;br&gt;&#xA;नवुतिकोटिसहस्सानं, दुतियो आसि समागमो॥&lt;br&gt;&#xA;१४.&lt;br&gt;&#xA;‘‘यदा सक्को देवराजा, बुद्धदस्सनुपागमि।&lt;br&gt;&#xA;असीतिकोटिसहस्सानं, ततियो आसि समागमो’’ति॥&lt;br&gt;&#xA;तत्थ अभिघुट्ठे पवारणेति लिङ्गविपल्लासो दट्ठब्बो, अभिघुट्ठाय पवारणायाति अत्थो। ततोपरन्ति ततो अपरभागे। कञ्चनपब्बतेति कनकमये पब्बते। बुद्धदस्सनुपागमीति बुद्धदस्सनत्थमुपागमि। तदा किर अम्हाकं बोधिसत्तो अतुलो नाम नागराजा अहोसि महिद्धिको महानुभावो। सो ‘‘लोके बुद्धो उप्पन्नो’’ति सुत्वा ञातिगणपरिवुतो सकभवना निक्खमित्वा कोटिसतसहस्सभिक्खुपरिवारस्स सुमनस्स भगवतो दिब्बेहि तुरियेहि उपहारं कारेत्वा महादानं पवत्तेत्वा पच्चेकदुस्सयुगानि दत्वा सरणेसु पतिट्ठासि। सोपि नं सत्था ‘‘अनागते बुद्धो भविस्सती’’ति ब्याकासि। तेन वुत्तं –&lt;br&gt;&#xA;१५.&lt;br&gt;&#xA;‘‘अहं तेन समयेन, नागराजा महिद्धिको।&lt;br&gt;&#xA;अतुलो नाम नामेन, उस्सन्नकुसलसञ्चयो॥&lt;br&gt;&#xA;१६.&lt;br&gt;&#xA;‘‘तदाहं नागभवना, निक्खमित्वा सञातिभि।&lt;br&gt;&#xA;नागानं दिब्बतुरियेहि, ससङ्घं जिनमुपट्ठहिं॥&lt;br&gt;&#xA;१७.&lt;br&gt;&#xA;‘‘कोटिसतसहस्सानं , अन्नपानेन तप्पयिम्।&lt;br&gt;&#xA;पच्चेकदुस्सयुगं दत्वा, सरणं तमुपागमिं॥&lt;br&gt;&#xA;१८.&lt;br&gt;&#xA;‘‘सोपि मं बुद्धो ब्याकासि, सुमनो लोकनायको।&lt;br&gt;&#xA;अपरिमेय्यितो कप्पे, अयं बुद्धो भविस्सति॥&lt;br&gt;&#xA;१९.&lt;br&gt;&#xA;‘‘पधानं पदहित्वान…पे॰… हेस्साम सम्मुखा इमं’’॥&lt;br&gt;&#xA;यथा कोण्डञ्ञबुद्धवंसे, एवं अट्ठ गाथा वित्थारेतब्बाति।&lt;br&gt;&#xA;२०.&lt;br&gt;&#xA;‘‘तस्सापि वचनं सुत्वा, भिय्यो चित्तं पसादयिम्।&lt;br&gt;&#xA;उत्तरिं वतमधिट्ठासिं, दसपारमिपूरिया’’ति॥&lt;br&gt;&#xA;तस्स पन सुमनस्स भगवतो मेखलं नाम नगरं अहोसि, सुदत्तो नाम राजा पिता, सिरिमा नाम देवी माता, सरणो च भावितत्तो च द्वे अग्गसावका, उदेनो नामुपट्ठाको, सोणा च उपसोणा च द्वे अग्गसाविका, नागरुक्खो बोधि, नवुतिहत्थुब्बेधं सरीरं, नवुतियेव वस्ससहस्सानि आयुप्पमाणं अहोसि, वटंसिका नामस्स महेसी देवी, अनूपमो नाम पुत्तो अहोसि, हत्थियानेन निक्खमि। उपट्ठाको अङ्गराजा। अङ्गारामे वसीति। तेन वुत्तं –&lt;br&gt;&#xA;२१.&lt;br&gt;&#xA;‘‘नगरं मेखलं नाम, सुदत्तो नाम खत्तियो।&lt;br&gt;&#xA;सिरिमा नाम जनिका, सुमनस्स महेसिनो॥&lt;br&gt;&#xA;२२.&lt;br&gt;&#xA;‘‘नववस्ससहस्सानि, अगारं अज्झ सो वसि।&lt;br&gt;&#xA;चन्दो सुचन्दो वटंसो च, तयो पासादमुत्तमा॥&lt;br&gt;&#xA;२३.&lt;br&gt;&#xA;‘‘तेसट्ठिसतसहस्सानि, नारियो समलङ्कता।&lt;br&gt;&#xA;वटंसिका नाम नारी, अनूपमो नाम अत्रजो॥&lt;br&gt;&#xA;२४.&lt;br&gt;&#xA;‘‘निमित्ते चतुरो दिस्वा, हत्थियानेन निक्खमि।&lt;br&gt;&#xA;अनूनदसमासानि, पधानं पदही जिनो॥&lt;br&gt;&#xA;२५.&lt;br&gt;&#xA;‘‘ब्रह्मुना याचितो सन्तो, सुमनो लोकनायको।&lt;br&gt;&#xA;वत्ति चक्कं महावीरो, मेखले पुरमुत्तमे॥&lt;br&gt;&#xA;२६.&lt;br&gt;&#xA;‘‘सरणो भावितत्तो च, अहेसुं अग्गसावका।&lt;br&gt;&#xA;उदेनो नामुपट्ठाको, सुमनस्स महेसिनो॥&lt;br&gt;&#xA;२७.&lt;br&gt;&#xA;‘‘सोणा च उपसोणा च, अहेसुं अग्गसाविका।&lt;br&gt;&#xA;सोपि बुद्धो अमितयसो, नागमूले अबुज्झथ॥&lt;br&gt;&#xA;२८.&lt;br&gt;&#xA;‘‘वरुणो चेव सरणो च, अहेसुं अग्गुपट्ठका।&lt;br&gt;&#xA;चाला च उपचाला च, अहेसुं अग्गुपट्ठिका॥&lt;br&gt;&#xA;२९.&lt;br&gt;&#xA;‘‘उच्चत्तनेन सो बुद्धो, नवुतिहत्थमुग्गतो।&lt;br&gt;&#xA;कञ्चनग्घियसङ्कासो, दससहस्सी विरोचति॥&lt;br&gt;&#xA;३०.&lt;br&gt;&#xA;‘‘नवुतिवस्ससहस्सानि, आयु विज्जति तावदे।&lt;br&gt;&#xA;तावता तिट्ठमानो सो, तारेसि जनतं बहुं॥&lt;br&gt;&#xA;३१.&lt;br&gt;&#xA;‘‘तारणीये तारयित्वा, बोधनीये च बोधयि।&lt;br&gt;&#xA;परिनिब्बायि सम्बुद्धो, उळुराजाव अत्थमि॥&lt;br&gt;&#xA;३२.&lt;br&gt;&#xA;‘‘ते च खीणासवा भिक्खू, सो च बुद्धो असादिसो।&lt;br&gt;&#xA;अतुलप्पभं दस्सयित्वा, निब्बुता ते महायसा॥&lt;br&gt;&#xA;३३.&lt;br&gt;&#xA;‘‘तञ्च ञाणं अतुलियं, तानि च अतुलानि रतनानि।&lt;br&gt;&#xA;सब्बं तमन्तरहितं, ननु रित्ता सब्बसङ्खारा॥&lt;br&gt;&#xA;३४.&lt;br&gt;&#xA;‘‘सुमनो यसधरो बुद्धो, अङ्गारामम्हि निब्बुतो।&lt;br&gt;&#xA;तत्थेव तस्स जिनथूपो, चतुयोजनमुग्गतो’’ति॥&lt;br&gt;&#xA;तत्थ कञ्चनग्घियसङ्कासोति विविधरतनविचित्तकञ्चनमयग्घिकसदिसरूपसोभो। दससहस्सी विरोचतीति तस्स पभाय दससहस्सीपि लोकधातु विरोचतीति अत्थो। तारणीयेति तारयितब्बे, तारयितुं वुत्ते सब्बे बुद्धवेनेय्येति अत्थो। उळुराजावाति चन्दो विय। अत्थमीति अत्थङ्गतो। केचि ‘‘अत्थं गतो’’ति पठन्ति। असादिसोति असदिसो। महायसाति महाकित्तिसद्दा महापरिवारा च। तञ्च ञाणन्ति तं सब्बञ्ञुतञ्ञाणञ्च। अतुलियन्ति अतुल्यं असदिसम्। सेसं सब्बत्थ उत्तानमेवाति।&lt;br&gt;&#xA;सुमनबुद्धवंसवण्णना निट्ठिता।&lt;br&gt;&#xA;निट्ठितो चतुत्थो बुद्धवंसो।&lt;/p&gt;</description>
    </item>
    <item>
      <title>०७. रेवतबुद्धवंसवण्णना</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/07_revatabuddhavaMsavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/07_revatabuddhavaMsavaNNanA/</guid>
      <description>&lt;p&gt;७. रेवतबुद्धवंसवण्णना&lt;br&gt;&#xA;सुमनस्स पन भगवतो अपरभागे सासने चस्स अन्तरहिते नवुतिवस्ससहस्सायुका मनुस्सा अनुक्कमेन परिहायित्वा दसवस्सायुका हुत्वा पुन अनुक्कमेन वड्ढित्वा असङ्ख्येय्यायुका हुत्वा पुन परिहायमाना सट्ठिवस्ससहस्सायुका अहेसुम्। तदा रेवतो नाम सत्था उदपादि। सोपि पारमियो पूरेत्वा अनेकरतनसमुज्जलितभवने तुसितभवने निब्बत्तित्वा ततो चवित्वा सब्बधनधञ्ञवतिसुधञ्ञवतीनगरे सब्बालङ्कारसमलङ्कतअमितरुचिरपरिवारपरिवुतस्स सिरिविभवसमुदयेनाकुलस्स सब्बसमिद्धिविपुलस्स विपुलस्स नाम रञ्ञो कुले सब्बजननयनालिपालिसमाकुलाय सम्फुल्लनयनकुवलयसस्सिरिकसिनिद्धवदनकमलाकरसोभासमुज्जलाय सुरुचिरमनोहरगुणगणविपुलाय विपुलाय नाम अग्गमहेसिया कुच्छिस्मिं पटिसन्धिं गहेत्वा दसन्नं मासानं अच्चयेन चित्तकूटपब्बततो सुवण्णहंसराजा विय मातुकुच्छितो निक्खमि।&lt;br&gt;&#xA;तस्स पटिसन्धियं जातियञ्च पाटिहारियानि पुब्बे वुत्तनयानेव अहेसुम्। सुदस्सनरतनग्घिआवेळनामका तयो चस्स पासादा अहेसुम्। सुदस्सनादेविप्पमुखानि तेत्तिंस इत्थिसहस्सानि पच्चुपट्ठितानि अहेसुम्। ताहि परिवुतो सो सुरयुवतीहि परिवुतो देवकुमारो विय छब्बस्ससहस्सानि विसयसुखमनुभवमानो अगारं अज्झावसि। सो सुदस्सनाय नाम देविया वरुणे नाम तनये जाते चत्तारि निमित्तानि दिस्वा नानाविरागतनुवरवसननिवसनो आमुक्कमुत्ताहारमणिकुण्डलो वरकेयूरमकुटकटकधरो परमसुरभिगन्धकुसुमसमलङ्कतो परमरुचिरकरनिकरो सरदसमयरजनिकरो विय तारागणपरिवुतो विय चन्दो तिदसगणपरिवुतो विय दससतनयनो ब्रह्मगणपरिवुतो विय च हारितमहाब्रह्मा चतुरङ्गिनिया महतिया सेनाय परिवुतो आजञ्ञरथेन महाभिनिक्खमनं निक्खमित्वा सब्बाभरणानि ओमुञ्चित्वा भण्डागारिकस्स हत्थे दत्वा जलजामलाविकलनीलकुवलयदलसदिसेनातिनिसितेनातितिखिणेनासिना सकेसमकुटं छिन्दित्वा आकासे खिपि। तं सक्को देवराजा सुवण्णचङ्कोटकेन पटिग्गहेत्वा तावतिंसभवनं नेत्वा सिनेरुमुद्धनि सत्तरतनमयं चेतियं अकासि।&lt;br&gt;&#xA;महापुरिसो पन देवदत्तानि कासायानि परिदहित्वा पब्बजि, एका च नं पुरिसकोटि अनुपब्बजि। सो तेहि परिवुतो सत्तमासे पधानचरियं चरित्वा विसाखपुण्णमाय अञ्ञतराय साधुदेविया नाम सेट्ठिधीताय दिन्नं मधुपायासं परिभुञ्जित्वा सालवने दिवाविहारं वीतिनामेत्वा सायन्हसमये अञ्ञतरेनाजीवकेन दिन्ना अट्ठ तिणमुट्ठियो गहेत्वा मत्तवरनागगामी नागबोधिं पदक्खिणं कत्वा तेपण्णासहत्थवित्थतं तिणसन्थरं सन्थरित्वा चतुरङ्गवीरियं अधिट्ठाय निसीदित्वा मारबलं विधमित्वा सब्बञ्ञुतञ्ञाणं पटिविज्झित्वा – ‘‘अनेकजातिसंसारं…पे॰… तण्हानं खयमज्झगा’’ति (ध॰ प॰ १५३-१५४) उदानं उदानेसि। तेन वुत्तं –&lt;br&gt;&#xA;१.&lt;br&gt;&#xA;‘‘सुमनस्स अपरेन, रेवतो नाम नायको।&lt;br&gt;&#xA;अनुपमो असदिसो, अतुलो उत्तमो जिनो’’ति॥&lt;br&gt;&#xA;रेवतो किर सत्था बोधिसमीपेयेव सत्तसत्ताहानि वीतिनामेत्वा धम्मदेसनत्थं ब्रह्मायाचनं सम्पटिच्छित्वा – ‘‘कस्स नु खो अहं पठमं धम्मं देसेय्य’’न्ति (दी॰ नि॰ २.७२; म॰ नि॰ १.२८४; २.३४१; महाव॰ १०) उपधारेन्तो अत्तना सह पब्बजितभिक्खुकोटियो अञ्ञे च बहू देवमनुस्से उपनिस्सयसम्पन्ने दिस्वा आकासेन गन्त्वा वरुणारामे ओतरित्वा तेहि परिवुतो गम्भीरं निपुणं तिपरिवट्टं अप्पटिवत्तियं अञ्ञेन अनुत्तरं धम्मचक्कं पवत्तेत्वा भिक्खूनं कोटि अरहत्ते पतिट्ठापेसि। तीसु मग्गफलेसु पतिट्ठितानं गणनपरिच्छेदो नत्थि। तेन वुत्तं –&lt;br&gt;&#xA;२.&lt;br&gt;&#xA;‘‘सोपि धम्मं पकासेसि, ब्रह्मुना अभियाचितो।&lt;br&gt;&#xA;खन्धधातुववत्थानं, अप्पवत्तं भवाभवे’’ति॥&lt;br&gt;&#xA;तत्थ खन्धधातुववत्थानन्ति पञ्चन्नं खन्धानं अट्ठारसन्नं धातूनं नामरूपववत्थानादिवसेन विभागकरणम्। सभावलक्खणसामञ्ञलक्खणादिवसेन रूपारूपधम्मपरिग्गहो खन्धधातुववत्थानं नाम। अथ वा फेणपिण्डूपमं रूपं परिमद्दनासहनतो छिद्दावछिद्दादिभावतो च उदकपुब्बुळकं विय वेदना मुहुत्तरमणीयभावतो, मरीचिका विय सञ्ञा विप्पलम्भनतो, कदलिक्खन्धो विय सङ्खारा असारकतो, माया विय विञ्ञाणं वञ्चनकतो’’ति एवमादिनापि नयेन अनिच्चानुपस्सनादिवसेनपि खन्धधातुववत्थानं वेदितब्बं (विभ॰ अट्ठ॰ २६ कमादिविनिच्छयकथा)। अप्पवत्तं भवाभवेति एत्थ भवोति वड्ढि, अभवोति हानि। भवोति सस्सतदिट्ठि , अभवोति उच्छेददिट्ठि। भवोति खुद्दकभवो, अभवोति महाभवो। भवोति कामभवो, अभवोति रूपारूपभवोति एवमादिना नयेन भवाभवानं अत्थो वेदितब्बो (म॰ नि॰ अट्ठ॰ २.२२३; सं॰ नि॰ अट्ठ॰ ३.५.१०८०; उदा॰ अट्ठ॰ २०)। तेसं भवाभवानं अप्पवत्तिहेतुभूतं धम्मं पकासेसीति अत्थो। अथ वा भवति अनेनाति भवो, तीसु भवेसु उप्पत्तिनिमित्तं कम्मादिकम्। उपपत्तिभवो अभवो नाम। उभयत्थ निकन्तिया पहानकरं अप्पवत्तं धम्मं देसेसीति अत्थो। तस्स पन रेवतबुद्धस्स तयोव अभिसमया अहेसुम्। पठमो पनस्स गणनपथं वीतिवत्तो। तेन वुत्तं –&lt;br&gt;&#xA;३.&lt;br&gt;&#xA;‘‘तस्साभिसमया तीणि, अहेसुं धम्मदेसने।&lt;br&gt;&#xA;गणनाय न वत्तब्बो, पठमाभिसमयो अहू’’ति॥&lt;br&gt;&#xA;तत्थ तीणीति तयो, लिङ्गविपल्लासो कतो, अयं पठमो अभिसमयो अहोसि।&lt;br&gt;&#xA;अथापरेन समयेन नगरुत्तरे उत्तरे नगरे सब्बारिन्दमो अरिन्दमो नाम राजा अहोसि। सो किर भगवन्तं अत्तनो नगरमनुप्पत्तं सुत्वा तीहि जनकोटीहि परिवुतो भगवतो पच्चुग्गमनं कत्वा स्वातनाय निमन्तेत्वा बुद्धप्पमुखस्स भिक्खुसङ्घस्स सत्ताहं महादानं पवत्तेत्वा तिगावुतवित्थतं दीपपूजं कत्वा भगवन्तं उपसङ्कमित्वा निसीदि। अथ भगवा तस्स मनोनुकूलं विचित्तनयं धम्मं देसेसि। तत्थ देवमनुस्सानं कोटिसहस्सस्स दुतियाभिसमयो अहोसि। तेन वुत्तं –&lt;br&gt;&#xA;४.&lt;br&gt;&#xA;‘‘यदा अरिन्दमं राजं, विनेसि रेवतो मुनि।&lt;br&gt;&#xA;तदा कोटिसहस्सानं, दुतियाभिसमयो अहू’’ति॥&lt;br&gt;&#xA;अयं दुतियो अभिसमयो।&lt;br&gt;&#xA;अथापरेन समयेन रेवतो सत्था उत्तरनिगमं नाम उपनिस्साय विहरन्तो सत्ताहं निरोधसमापत्तिं समापज्जित्वा निसीदि। तदा किर उत्तरनिगमवासिनो मनुस्सा यागुभत्तखज्जकभेसज्जपानकादीनि आहरित्वा भिक्खुसङ्घस्स महादानं दत्वा भिक्खू परिपुच्छिंसु – ‘‘कुहिं, भन्ते, भगवा’’ति? ततो तेसं भिक्खू आहंसु – ‘‘भगवा, आवुसो, निरोधसमापत्तिं समापन्नो’’ति। अथातीते तस्मिं सत्ताहे भगवन्तं निरोधसमापत्तितो वुट्ठितं सरदसमये सूरियो विय अत्तनो अनूपमाय बुद्धसिरिया विरोचमानं दिस्वा निरोधसमापत्तिया गुणानिसंसं पुच्छिंसु। भगवा च तेसं निरोधसमापत्तिया गुणानिसंसं कथेसि। तदा देवमनुस्सानं कोटिसतं अरहत्ते पतिट्ठासि। अयं ततियो अभिसमयो अहोसि। तेन वुत्तं –&lt;br&gt;&#xA;५.&lt;br&gt;&#xA;‘‘सत्ताहं पटिसल्लाना, वुट्ठहित्वा नरासभो।&lt;br&gt;&#xA;कोटिसतं नरमरूनं, विनेसि उत्तमे फले’’ति॥&lt;br&gt;&#xA;सुधञ्ञवतीनगरे पठममहापातिमोक्खुद्देसे एहिभिक्खुपब्बज्जाय पब्बजितानं अरहन्तानं गणनपथं वीतिवत्तानं पठमो सन्निपातो अहोसि। मेखलनगरे कोटिसतसहस्ससङ्खातानं एहिभिक्खुपब्बज्जाय पब्बजितानं अरहन्तानं दुतियो सन्निपातो अहोसि। रेवतस्स पन भगवतो धम्मचक्कानुवत्तको वरुणो नाम अग्गसावको पञ्ञवन्तानं अग्गो आबाधिको अहोसि। तत्थ गिलानपुच्छनत्थाय सम्पत्तमहाजनस्स लक्खणत्तयपरिदीपकं धम्मं देसेत्वा कोटिसतसहस्सं पुरिसानं एहिभिक्खुपब्बज्जाय पब्बाजेत्वा अरहत्ते पतिट्ठापेत्वा चतुरङ्गिनिके सन्निपाते पातिमोक्खं उद्दिसि। अयं ततियो सन्निपातो अहोसि। तेन वुत्तं –&lt;br&gt;&#xA;६.&lt;br&gt;&#xA;‘‘सन्निपाता तयो आसुं, रेवतस्स महेसिनो।&lt;br&gt;&#xA;खीणासवानं विमलानं, सुविमुत्तान तादिनं॥&lt;br&gt;&#xA;७.&lt;br&gt;&#xA;‘‘अतिक्कन्ता गणनपथं, पठमं ये समागता।&lt;br&gt;&#xA;कोटिसतसहस्सानं, दुतियो आसि समागमो॥&lt;br&gt;&#xA;८.&lt;br&gt;&#xA;‘‘योपि पञ्ञाय असमो, तस्स चक्कानुवत्तको।&lt;br&gt;&#xA;सो तदा ब्याधितो आसि, पत्तो जीवितसंसयं॥&lt;br&gt;&#xA;९.&lt;br&gt;&#xA;‘‘तस्स गिलानपुच्छाय, ये तदा उपगता मुनी।&lt;br&gt;&#xA;कोटिसतसहस्सा अरहन्तो, ततियो आसि समागमो’’ति॥&lt;br&gt;&#xA;तत्थ चक्कानुवत्तकोति धम्मचक्कानुवत्तको। पत्तो जीवितसंसयन्ति एत्थ जीविते संसयं जीवितसंसयं, जीवितक्खयं पापुणाति वा, न वा पापुणातीति एवं जीवितसंसयं पत्तो, ब्याधितस्स बलवभावेन मरति, न मरतीति जीविते संसयं पत्तोति अत्थो। ये तदा उपगता मुनीति इति दीघभावे सति भिक्खूनं उपरि होति, रस्से अनुस्सरेन सद्धिं वरुणस्स उपरि होति।&lt;br&gt;&#xA;तदा अम्हाकं बोधिसत्तो रम्मवतीनगरे अतिदेवो नाम ब्राह्मणो हुत्वा ब्राह्मणधम्मे पारं गतो रेवतं सम्मासम्बुद्धं दिस्वा तस्स धम्मकथं सुत्वा सरणेसु पतिट्ठाय सिलोकसहस्सेन दसबलं कित्तेत्वा सहस्सग्घनिकेन उत्तरासङ्गेन भगवन्तं पूजेसि। सोपि नं बुद्धो ब्याकासि – ‘‘इतो कप्पसतसहस्साधिकानं द्विन्नं असङ्ख्येय्यानं मत्थके गोतमो नाम बुद्धो भविस्सती’’ति। तेन वुत्तं –&lt;br&gt;&#xA;१०.&lt;br&gt;&#xA;‘‘अहं तेन समयेन, अतिदेवो नाम ब्राह्मणो।&lt;br&gt;&#xA;उपगन्त्वा रेवतं बुद्धं, सरणं तस्स गञ्छहं॥&lt;br&gt;&#xA;११.&lt;br&gt;&#xA;‘‘तस्स सीलं समाधिञ्च, पञ्ञागुणमनुत्तमम्।&lt;br&gt;&#xA;थोमयित्वा यथाथामं, उत्तरीयमदासहं॥&lt;br&gt;&#xA;१२.&lt;br&gt;&#xA;‘‘सोपि मं बुद्धो ब्याकासि, रेवतो लोकनायको।&lt;br&gt;&#xA;अपरिमेय्यितो कप्पे, अयं बुद्धो भविस्सति॥&lt;br&gt;&#xA;१३.&lt;br&gt;&#xA;‘पधानं पदहित्वान…पे॰… हेस्साम सम्मुखा इम’’’न्ति॥ –&lt;br&gt;&#xA;अट्ठ गाथा वित्थारेतब्बा।&lt;br&gt;&#xA;१४.&lt;br&gt;&#xA;‘‘तस्सापि वचनं सुत्वा, भिय्यो चित्तं पसादयिम्।&lt;br&gt;&#xA;उत्तरिं वतमधिट्ठासिं, दसपारमिपूरिया॥&lt;br&gt;&#xA;१५.&lt;br&gt;&#xA;‘‘तदापि तं बुद्धधम्मं, सरित्वा अनुब्रूहयिम्।&lt;br&gt;&#xA;आहरिस्सामि तं धम्मं, यं मय्हं अभिपत्थित’’न्ति॥&lt;br&gt;&#xA;तत्थ सरणं तस्स गञ्छहन्ति तं सरणं अगञ्छिं अहं, उपयोगत्थे सामिवचनम्। पञ्ञागुणन्ति पञ्ञासम्पत्तिम्। अनुत्तमन्ति सेट्ठम्। ‘‘पञ्ञाविमुत्तिगुणमुत्तम’’न्तिपि पाठो, सो उत्तानोव। थोमयित्वाति थोमेत्वा वण्णयित्वा। यथाथामन्ति यथाबलम्। उत्तरीयन्ति उत्तरासङ्गम्। अदासहन्ति अदासिं अहम्। बुद्धधम्मन्ति बुद्धभावकरं धम्मं, पारमीधम्मन्ति अत्थो। सरित्वाति अनुस्सरित्वा। अनुब्रूहयिन्ति अभिवड्ढेसिम्। आहरिस्सामीति आनयिस्सामि। तं धम्मन्ति तं बुद्धत्तम्। यं मय्हं अभिपत्थितन्ति यं मया अभिपत्थितं बुद्धत्तं, तं आहरिस्सामीति अत्थो।&lt;br&gt;&#xA;तस्स पन रेवतस्स भगवतो नगरं सुधञ्ञवती नाम अहोसि, पिता विपुलो नाम खत्तियो, माता विपुला नाम, वरुणो च ब्रह्मदेवो च द्वे अग्गसावका, सम्भवो नाम उपट्ठाको, भद्दा च सुभद्दा च द्वे अग्गसाविका, नागरुक्खो बोधि, सरीरं असीतिहत्थुब्बेधं अहोसि, आयु सट्ठिवस्ससहस्सानि, सुदस्सना नाम अग्गमहेसी, वरुणो नाम पुत्तो, आजञ्ञरथेन निक्खमि।&lt;br&gt;&#xA;‘‘तस्स देहाभिनिक्खन्तं, पभाजालमनुत्तरम्।&lt;br&gt;&#xA;दिवा चेव तदा रत्तिं, निच्चं फरति योजनं॥&lt;br&gt;&#xA;‘‘धातुयो मम सब्बापि, विकिरन्तूति सो जिनो।&lt;br&gt;&#xA;अधिट्ठासि महावीरो, सब्बसत्तानुकम्पको॥&lt;br&gt;&#xA;‘‘महानागवनुय्याने, महतो नगरस्स सो।&lt;br&gt;&#xA;पूजितो नरमरूहि, परिनिब्बायि रेवतो’’ति॥&lt;br&gt;&#xA;तेन वुत्तं –&lt;br&gt;&#xA;१६.&lt;br&gt;&#xA;‘‘नगरं सुधञ्ञवती नाम, विपुलो नाम खत्तियो।&lt;br&gt;&#xA;विपुला नाम जनिका, रेवतस्स महेसिनो॥&lt;br&gt;&#xA;२१.&lt;br&gt;&#xA;‘‘वरुणो ब्रह्मदेवो च, अहेसुं अग्गसावका।&lt;br&gt;&#xA;सम्भवो नामुपट्ठाको, रेवतस्स महेसिनो॥&lt;br&gt;&#xA;२२.&lt;br&gt;&#xA;‘‘भद्दा चेव सुभद्दा च, अहेसुं अग्गसाविका।&lt;br&gt;&#xA;सोपि बुद्धो असमसमो, नागमूले अबुज्झथ॥&lt;br&gt;&#xA;२३.&lt;br&gt;&#xA;‘‘पदुमो कुञ्जरो चेव, अहेसुं अग्गुपट्ठका।&lt;br&gt;&#xA;सिरिमा चेव यसवती, अहेसुं अग्गुपट्ठिका॥&lt;br&gt;&#xA;२४.&lt;br&gt;&#xA;‘‘उच्चत्तनेन सो बुद्धो, असीतिहत्थमुग्गतो।&lt;br&gt;&#xA;ओभासेति दिसा सब्बा, इन्दकेतुव उग्गतो॥&lt;br&gt;&#xA;२५.&lt;br&gt;&#xA;‘‘तस्स सरीरे निब्बत्ता, पभामाला अनुत्तरा।&lt;br&gt;&#xA;दिवा वा यदि वा रत्तिं, समन्ता फरति योजनं॥&lt;br&gt;&#xA;२६.&lt;br&gt;&#xA;‘‘सट्ठिवस्ससहस्सानि , आयु विज्जति तावदे।&lt;br&gt;&#xA;तावता दिट्ठमानो सो, तारेसि जनतं बहुं॥&lt;br&gt;&#xA;२७.&lt;br&gt;&#xA;‘‘दस्सयित्वा बुद्धबलं अमतं लोके पकासयम्।&lt;br&gt;&#xA;निब्बायि अनुपादानो, यथग्गुपादानसङ्खया॥&lt;br&gt;&#xA;२८.&lt;br&gt;&#xA;‘‘सो च कायो रतननिभो, सो च धम्मो असादिसो।&lt;br&gt;&#xA;सब्बं तमन्तरहितं, ननु रित्ता सब्बसङ्खारा’’ति॥&lt;br&gt;&#xA;तत्थ ओभासेतीति पकासयति। उग्गतोति उस्सितो। पभामालाति पभावेला। यथग्गीति अग्गि विय। उपादानसङ्खयाति इन्धनक्खया। सो च कायो रतननिभोति सो च तस्स भगवतो कायो सुवण्णवण्णो। ‘‘तञ्च कायं रतननिभ’’न्तिपि पाठो, लिङ्गविपल्लासेन वुत्तम्। सोयेव पनस्सत्थो। सेसगाथासु सब्बत्थ उत्तानमेवाति।&lt;br&gt;&#xA;रेवतबुद्धवंसवण्णना निट्ठिता।&lt;br&gt;&#xA;निट्ठितो पञ्चमो बुद्धवंसो।&lt;/p&gt;</description>
    </item>
    <item>
      <title>०८. सोभितबुद्धवंसवण्णना</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/08_sobhitabuddhavaMsavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/08_sobhitabuddhavaMsavaNNanA/</guid>
      <description>&lt;p&gt;८. सोभितबुद्धवंसवण्णना&lt;br&gt;&#xA;तस्स पन अपरभागे तस्स सासनेपि अन्तरहिते सोभितो नाम बोधिसत्तो कप्पसतसहस्साधिकानि चत्तारि असङ्ख्येय्यानि पारमियो पूरेत्वा तुसितपुरे निब्बत्तित्वा तत्थ यावतायुकं ठत्वा देवेहि आयाचितो तुसितपुरतो चवित्वा सुधम्मनगरे सुधम्मराजस्स कुले सुधम्माय नाम देविया कुच्छिस्मिं पटिसन्धिं अग्गहेसि। सो दसन्नं मासानं अच्चयेन सुधम्मुय्याने मातुकुच्छितो परिसुद्धविराजितघनमेघपटलतो पुण्णचन्दो विय निक्खमि। तस्स पटिसन्धियं जातियञ्च पाटिहारियानि पुब्बे वुत्तप्पकारानि।&lt;br&gt;&#xA;सो दसवस्ससहस्सानि अगारं अज्झावसित्वा सत्तत्तिंसनाटकित्थिसहस्सानं अग्गाय अग्गमहेसिया मखिलदेविया कुच्छिस्मिं सीहकुमारे नाम पुत्ते उप्पन्ने चत्तारि निमित्तानि दिस्वा सञ्जातसंवेगो पासादेयेव पब्बजित्वा तत्थेव आनापानस्सतिसमाधिं भावेत्वा चत्तारि झानानि पटिलभित्वा सत्ताहं तत्थेव पधानचरियमचरि। ततो मखिलमहादेविया दिन्नं परममधुरं मधुपायासं परिभुञ्जित्वा अभिनिक्खमनत्थाय चित्तमुप्पादेसि – ‘‘अयं पासादो अलङ्कतपटियत्तो महाजनस्स पस्सन्तस्सेव आकासेन गन्त्वा बोधिरुक्खं मज्झेकत्वा पथवियं ओतरतु, इमा च इत्थियो मयि बोधिमूले निसिन्ने अवुत्ता सयमेव पासादतो निक्खमन्तू’’ति। सहचित्तुप्पादा पासादो च सुधम्मराजभवनतो उप्पतित्वा असितञ्जनसङ्कासमाकासमब्भुग्गञ्छि। सो समोसरितसुरभिकुसुमदामसमलङ्कतपासादतलो सकलम्पि गगनतलं समलङ्कुरुमानो विय कनकरसधारासदिसरुचिरकरनिकरो दिवसकरो विय च सरदसमयरजनिकरो विय च विरोचमानो विलम्बमानविविधविचित्तकिङ्किणिकजालो यस्स किर वातेरितस्स सुकुसलजनवादितस्स पञ्चङ्गिकस्स तुरियस्स विय सद्दो वग्गु च रजनीयो च कमनीयो च अहोसि।&lt;br&gt;&#xA;दूरतो पट्ठाय सुय्यमानेन मधुरेन सरेन सत्तानं सोतानि ओदहमानो घरचच्चरचतुक्कवीथिआदीसु ठत्वा पवत्तितकथासल्लापेसु मनुस्सेसु नातिनीचेन नातिउच्चेन तरुवरवनमत्थकाविदूरेनाकासेन पलोभयमानो विय तरुवरसाखानानारतनजुतिविसरसमुज्जलेन वण्णेन जननयनानि आकड्ढेन्तो विय च पुञ्ञानुभावं समुग्घोसयन्तो विय च गगनतलं पटिपज्जि। तत्थ नाटकित्थियोपि पञ्चङ्गिकस्स वरतुरियस्स मधुरेन सरेन उपगायिंसु चेव विलपिंसु च। चतुरङ्गिनी किरस्स सेनापि अलङ्कार-कायाभरण-जुति-समुदय-समुज्जोतनानाविराग-सुरभिकुसुमवसनाभरणसोभिता अमरवरसेना विय परमरुचिरदस्सना धरणी विय गगनतलेन पासादं परिवारेत्वा अगमासि।&lt;br&gt;&#xA;ततो पासादो गन्त्वा अट्ठासीतिहत्थुब्बेधं उजुविपुलवट्टक्खन्धं कुसुमपल्लवमकुलसमलङ्कतं नागरुक्खं मज्झेकत्वा ओतरित्वा भूमियं पतिट्ठहि। नाटकित्थियो च केनचि अवुत्ताव ततो पासादतो ओतरित्वा पक्कमिंसु। अनेकगुणसोभितो किर सोभितोपि महापुरिसो महाजनकतपरिवारोयेव रत्तिया तीसु यामेसु तिस्सो विज्जायो उप्पादेसि। मारबलं पनस्स धम्मताबलेनेव यथागतमगमासि। पासादो पन तत्थेव अट्ठासि। सोभितो पन भगवता सम्बोधिं पत्वा – ‘‘अनेकजातिसंसारं…पे॰… तण्हानं खयमज्झगा’’ति उदानं उदानेत्वा बोधिसमीपेयेव सत्तसत्ताहं वीतिनामेत्वा ब्रह्मुनो धम्मज्झेसनं पटिजानित्वा – ‘‘कस्स नु खो पठमं धम्मं देसेय्य’’न्ति बुद्धचक्खुना ओलोकेन्तो अत्तनो वेमातिके कनिट्ठभातिके असमकुमारञ्च सुनेत्तकुमारञ्च दिस्वा – ‘‘इमे द्वे कुमारा उपनिस्सयसम्पन्ना गम्भीरं निपुणं धम्मं पटिविज्झितुं समत्था, हन्दाहं इमेसं धम्मं देसेय्य’’न्ति आकासेनागन्त्वा सुधम्मुय्याने ओतरित्वा द्वेपि कुमारे उय्यानपालेन पक्कोसापेत्वा तेहि सपरिवारेहि परिवुतो महाजनमज्झे धम्मचक्कं पवत्तेसि। तेन वुत्तं –&lt;br&gt;&#xA;१.&lt;br&gt;&#xA;‘‘रेवतस्स अपरेन, सोभितो नाम नायको।&lt;br&gt;&#xA;समाहितो सन्तचित्तो, असमो अप्पटिपुग्गलो॥&lt;br&gt;&#xA;२.&lt;br&gt;&#xA;‘‘सो जिनो सकगेहम्हि, मानसं विनिवत्तयि।&lt;br&gt;&#xA;पत्वान केवलं बोधिं, धम्मचक्कं पवत्तयि॥&lt;br&gt;&#xA;३.&lt;br&gt;&#xA;‘‘याव हेट्ठा अवीचितो, भवग्गा चापि उद्धतो।&lt;br&gt;&#xA;एत्थन्तरे एकपरिसा, अहोसि धम्मदेसने॥&lt;br&gt;&#xA;४.&lt;br&gt;&#xA;‘‘ताय परिसाय सम्बुद्धो, धम्मचक्कं पवत्तयि।&lt;br&gt;&#xA;गणनाय न वत्तब्बो, पठमाभिसमयो अहू’’ति॥&lt;br&gt;&#xA;तत्थ सकगेहम्हीति अत्तनो भवनेयेव, अन्तोपासादतलेयेवाति अत्थो। मानसं विनिवत्तयीति चित्तं परिवत्तेसि, सकगेहे ठत्वा सत्तदिवसब्भन्तरेयेव पुथुज्जनभावतो चित्तं विनिवत्तेत्वा बुद्धत्तं पापुणीति अत्थो। हेट्ठाति हेट्ठतो। भवग्गाति अकनिट्ठभवनतो। ताय परिसायाति तस्सा परिसाय मज्झे। गणनाय न वत्तब्बोति गणनपथमतीताति अत्थो। पठमाभिसमयोति पठमो धम्माभिसमयो। अहूति गणनाय न वत्तब्बा परिसा अहोसीति अत्थो। ‘‘पठमे अभिसमिंसुयेवा’’तिपि पाठो, तस्स पठमधम्मदेसने अभिसमिंसु ये जना, ते गणनाय न वत्तब्बाति अत्थो।&lt;br&gt;&#xA;अथापरेन समयेन सुदस्सननगरद्वारे चित्तपाटलिया मूले यमकपाटिहारियं कत्वा नवकनकमणिमयभवने तावतिंसभवने पारिच्छत्तकमूले पण्डुकम्बलसिलातले निसीदित्वा अभिधम्मं देसेसि। देसनापरियोसाने नवुतिकोटिसहस्सानं धम्माभिसमयो अहोसि। अयं दुतियो अभिसमयो अहोसि। तेन वुत्तं –&lt;br&gt;&#xA;५.&lt;br&gt;&#xA;‘‘ततो परम्पि देसेन्ते, मरूनञ्च समागमे।&lt;br&gt;&#xA;नवुतिकोटिसहस्सानं, दुतियाभिसमयो अहू’’ति॥&lt;br&gt;&#xA;अथापरेन समयेन सुदस्सननगरे जयसेनो नाम राजकुमारो योजनप्पमाणं विहारं कारेत्वा असोकस्सकण्णचम्पकनागपुन्नागवकुलसुरभिचूतपनसासनसालकुन्द- सहकारकरवीरादितरुवरनिरन्तरं आरामं रोपेत्वा बुद्धप्पमुखस्स भिक्खुसङ्घस्स निय्यातेसि। दानानुमोदनं कत्वा यागं वण्णेत्वा भगवा धम्मं देसेसि। तदा कोटिसतसहस्ससत्तनिकायस्स धम्माभिसमयो अहोसि। अयं ततियाभिसमयो अहोसि। तेन वुत्तं –&lt;br&gt;&#xA;६.&lt;br&gt;&#xA;‘‘पुनापरं राजपुत्तो, जयसेनो नाम खत्तियो।&lt;br&gt;&#xA;आरामं रोपयित्वान, बुद्धे निय्यातयी तदा॥&lt;br&gt;&#xA;७.&lt;br&gt;&#xA;‘‘तस्स यागं पकित्तेन्तो, धम्मं देसेसि चक्खुमा।&lt;br&gt;&#xA;तदा कोटिसहस्सानं, ततियाभिसमयो अहू’’ति॥&lt;br&gt;&#xA;पुन उग्गतो नाम राजा सुनन्दनगरे सुनन्दं नाम विहारं कारेत्वा बुद्धप्पमुखस्स भिक्खुसङ्घस्स अदासि। तस्मिं दाने एहिभिक्खुपब्बज्जाय पब्बजितानं कोटिसतं अरहन्तानं सन्निपातो , तेसं मज्झे सोभितो भगवा पातिमोक्खं उद्दिसि। अयं पठमो सन्निपातो अहोसि। पुन मेखलानगरे धम्मगणो धम्मगणारामं नाम पवरारामं महाविहारं कारेत्वा बुद्धप्पमुखस्स भिक्खुसङ्घस्स दत्वा सह सब्बपरिक्खारेहि दानं अदासि। तस्मिं समागमे एहिभिक्खुभावेन पब्बजितानं नवुतिया अरहन्तकोटीनं सन्निपाते पातिमोक्खं उद्दिसि। अयं दुतियो सन्निपातो अहोसि। यदा पन भगवा दससतनयनपुरे वस्सं वसित्वा पवारणाय सुरवरपरिवुतो ओतरि, तदा असीतिया अरहन्तकोटीहि सद्धिं चतुरङ्गिके सन्निपाते पवारेसि। अयं ततियो सन्निपातो अहोसि। तेन वुत्तं –&lt;br&gt;&#xA;८.&lt;br&gt;&#xA;‘‘सन्निपाता तयो आसुं, सोभितस्स महेसिनो।&lt;br&gt;&#xA;खीणासवानं विमलानं, सन्तचित्तान तादिनं॥&lt;br&gt;&#xA;९.&lt;br&gt;&#xA;‘‘उग्गतो नाम सो राजा, दानं देति नरुत्तमे।&lt;br&gt;&#xA;तम्हि दाने समागञ्छुं, अरहन्ता सतकोटियो॥&lt;br&gt;&#xA;१०.&lt;br&gt;&#xA;‘‘पुनापरं पुरगणो, देति दानं नरुत्तमे।&lt;br&gt;&#xA;तदा नवुतिकोटीनं, दुतियो आसि समागमो॥&lt;br&gt;&#xA;११.&lt;br&gt;&#xA;‘‘देवलोके वसित्वान, यदा ओरोहती जिनो।&lt;br&gt;&#xA;तदा असीतिकोटीनं, ततियो आसि समागमो’’ति॥&lt;br&gt;&#xA;तदा किर अम्हाकं बोधिसत्तो रम्मवतीनगरे उभतो सुजातो ‘सुजातो’ नाम ब्राह्मणो हुत्वा सोभितस्स भगवतो धम्मदेसनं सुत्वा सरणेसु पतिट्ठाय बुद्धप्पमुखस्स भिक्खुसङ्घस्स तेमासं महादानमदासि। सोपि नं ‘‘अनागते गोतमो नाम बुद्धो भविस्सती’’ति ब्याकासि। तेन वुत्तं –&lt;br&gt;&#xA;१२.&lt;br&gt;&#xA;‘‘अहं तेन समयेन, सुजातो नाम ब्राह्मणो।&lt;br&gt;&#xA;तदा ससावकं बुद्धं, अन्नपानेन तप्पयिं॥&lt;br&gt;&#xA;१३.&lt;br&gt;&#xA;‘‘सोपि मं बुद्धो ब्याकासि, सोभितो लोकनायको।&lt;br&gt;&#xA;अपरिमेय्यितो कप्पे, अयं बुद्धो भविस्सति॥&lt;br&gt;&#xA;१४.&lt;br&gt;&#xA;‘‘पधानं पदहित्वान…पे॰… हेस्साम सम्मुखा इमं॥&lt;br&gt;&#xA;१५.&lt;br&gt;&#xA;‘‘तस्सापि वचनं सुत्वा, हट्ठो संविग्गमानसो।&lt;br&gt;&#xA;तमेवत्थमनुप्पत्तिया, उग्गं धितिमकासह’’न्ति॥&lt;br&gt;&#xA;तत्थ तमेवत्थमनुप्पत्तियाति तस्स बुद्धत्तस्स अनुप्पत्तिअत्थं, तस्स पन सोभितबुद्धस्स – ‘‘अनागते अयं गोतमो नाम बुद्धो भविस्सती’’ति वचनं सुत्वा ‘‘अवितथवचना हि बुद्धा’’ति बुद्धत्तप्पत्तिअत्थन्ति अत्थो। उग्गन्ति तिब्बं घोरम्। धितिन्ति वीरियम्। अकासहन्ति अकासिं अहम्।&lt;br&gt;&#xA;तस्स पन सोभितस्स भगवतो सुधम्मं नाम नगरं अहोसि, पिता सुधम्मो नाम राजा, माता सुधम्मा नाम देवी, असमो च सुनेत्तो च द्वे अग्गसावका, अनोमो नामुपट्ठाको, नकुला च सुजाता च द्वे अग्गसाविका, नागरुक्खो बोधि, अट्ठपण्णासहत्थुब्बेधं सरीरं अहोसि, नवुतिवस्ससहस्सानि आयुप्पमाणं, मखिला नामस्स महादेवी, सीहकुमारो नाम अत्रजो, नाटकित्थीनं सत्तत्तिंससहस्सानि नववस्ससहस्सानि अगारं अज्झावसि। पासादेन अभिनिक्खमि। जयसेनो नाम राजा उपट्ठाको। सेतारामे किर वसीति। तेन वुत्तं –&lt;br&gt;&#xA;१६.&lt;br&gt;&#xA;‘‘सुधम्मं नाम नगरं, सुधम्मो नाम खत्तियो।&lt;br&gt;&#xA;सुधम्मा नाम जनिका, सोभितस्स महेसिनो॥&lt;br&gt;&#xA;२१.&lt;br&gt;&#xA;‘‘असमो च सुनेत्तो च, अहेसुं अग्गसावका।&lt;br&gt;&#xA;अनोमो नामुपट्ठाको, सोभितस्स महेसिनो॥&lt;br&gt;&#xA;२२.&lt;br&gt;&#xA;‘‘नकुला च सुजाता च, अहेसुं अग्गसाविका।&lt;br&gt;&#xA;बुज्झमानो च सो बुद्धो, नागमूले अबुज्झथ॥&lt;br&gt;&#xA;२४.&lt;br&gt;&#xA;‘‘अट्ठपण्णासरतनं , अच्चुग्गतो महामुनि।&lt;br&gt;&#xA;ओभासेति दिसा सब्बा, सतरंसीव उग्गतो॥&lt;br&gt;&#xA;२५.&lt;br&gt;&#xA;‘‘तथा सुफुल्लं पवनं, नानागन्धेहि धूपितम्।&lt;br&gt;&#xA;तथेव तस्स पावचनं, सीलगन्धेहि धूपितं॥&lt;br&gt;&#xA;२६.&lt;br&gt;&#xA;‘‘यथापि सागरो नाम, दस्सनेन अतप्पियो।&lt;br&gt;&#xA;तथेव तस्स पावचनं, सवनेन अतप्पियं॥&lt;br&gt;&#xA;२७.&lt;br&gt;&#xA;‘‘नवुतिवस्ससहस्सानि , आयु विज्जति तावदे।&lt;br&gt;&#xA;तावता तिट्ठमानो सो, तारेसि जनतं बहुं॥&lt;br&gt;&#xA;२८.&lt;br&gt;&#xA;‘‘ओवादं अनुसिट्ठिञ्च, दत्वान सेसके जने।&lt;br&gt;&#xA;हुतासनोव तापेत्वा, निब्बुतो सो ससावको॥&lt;br&gt;&#xA;२९.&lt;br&gt;&#xA;‘‘सो च बुद्धो असमसमो, तेपि सावका बलप्पत्ता।&lt;br&gt;&#xA;सब्बं तमन्तरहितं, ननु रित्ता सब्बसङ्खारा’’ति॥&lt;br&gt;&#xA;तत्थ सतरंसीवातिआदिच्चो विय, सब्बा दिसा ओभासेतीति अत्थो। पवनन्ति महावनम्। धूपितन्ति वासितं गन्धितम्। अतप्पियोति अतित्तिकरो, अतित्तिजननो वा। तावदेति तस्मिं काले, तावतकं कालन्ति अत्थो। तारेसीति तारयी। ओवादन्ति सकिं वादो ओवादो नाम। अनुसिट्ठिन्ति पुनप्पुनं वचनं अनुसिट्ठि नाम। सेसके जनेति सच्चप्पटिवेधं अप्पत्तस्स सेसजनस्स, सामिअत्थे भुम्मवचनम्। हुतासनोव तापेत्वाति अग्गि विय तप्पेत्वा। अयमेव वा पाठो, उपादानक्खया भगवा परिनिब्बुतोति अत्थो। सेसगाथासु सब्बत्थ उत्तानमेवाति।&lt;br&gt;&#xA;सोभितबुद्धवंसवण्णना निट्ठिता।&lt;br&gt;&#xA;निट्ठितो छट्ठो बुद्धवंसो।&lt;/p&gt;</description>
    </item>
    <item>
      <title>०९. अनोमदस्सीबुद्धवंसवण्णना</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/09_anomadassIbuddhavaMsavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/09_anomadassIbuddhavaMsavaNNanA/</guid>
      <description>&lt;p&gt;९. अनोमदस्सीबुद्धवंसवण्णना&lt;br&gt;&#xA;सोभितबुद्धे पन परिनिब्बुते तस्स अपरभागे एकमसङ्ख्येय्यं बुद्धुप्पादरहितं अहोसि। अतीते पन तस्मिं असङ्ख्येय्ये एकस्मिं कप्पे तयो बुद्धा निब्बत्तिंसु अनोमदस्सी, पदुमो, नारदोति। तत्थ अनोमदस्सी भगवा सोळस असङ्ख्येय्यानि कप्पसतसहस्सञ्च पारमियो पूरेत्वा तुसितपुरे निब्बत्तित्वा देवेहि अभियाचितो ततो चवित्वा चन्दवतियं नाम राजधानियं यसवा नामस्स रञ्ञो कुले समुस्सितचारुपयोधराय यसोधराय नाम अग्गमहेसिया कुच्छिस्मिं पटिसन्धिं अग्गहेसि। अनोमदस्सिकुमारे किर यसोधराय देविया कुच्छिगते तस्स पुञ्ञप्पभावेन पभा असीतिहत्थप्पमाणं ठानं फरित्वा अट्ठासि। चन्दसूरियप्पभाहि अनभिभवनीयाव अहोसि। सा दसन्नं मासानं अच्चयेन बोधिसत्तं सुचन्दनुय्याने विजायि। पाटिहारियानि हेट्ठा वुत्तनयानेव।&lt;br&gt;&#xA;नामग्गहणदिवसे पनस्स नामं गण्हन्ता, यस्मा जातियं आकासतो सत्त रतनानि पतिंसु, तस्मा अनोमानं रतनानं उप्पत्तिहेतुभूतत्ता ‘‘अनोमदस्सी’’ति नाममकंसु। सो अनुक्कमेन वुद्धिप्पत्तो दिब्बेहि कामगुणेहि परिचारियमानो दसवस्ससहस्सानि अगारं अज्झावसि। तस्स किर सिरि उपसिरि सिरिवड्ढोति तयो पासादा अहेसुम्। सिरिमादेविप्पमुखानि तेवीसति इत्थिसहस्सानि पच्चुपट्ठितानि अहेसुम्। सो सिरिमाय देविया उपवाणे नाम पुत्ते जाते चत्तारि निमित्तानि दिस्वा सिविकायानेन महाभिनिक्खमनं निक्खमित्वा पब्बजि। तं तिस्सो जनकोटियो अनुपब्बजिंसु।&lt;br&gt;&#xA;तेहि परिवुतो महापुरिसो दस मासे पधानचरियं चरि। ततो विसाखपुण्णमाय अनुपमब्राह्मणगामे पिण्डाय चरित्वा अनुपमसेट्ठिधीताय दिन्नं मधुपायासं परिभुञ्जित्वा सालवने दिवाविहारं वीतिनामेत्वा अनोमनामाजीवकेन दिन्ना अट्ठ तिणमुट्ठियो गहेत्वा अज्जुनरुक्खबोधिं पदक्खिणं कत्वा अट्ठत्तिंसहत्थवित्थतं तिणसन्थरं सन्थरित्वा चतुरङ्गवीरियं अधिट्ठाय पल्लङ्कं आभुजित्वा समारं मारबलं विद्धंसेत्वा तीसु यामेसु तिस्सो विज्जा उप्पादेत्वा – ‘‘अनेकजातिसंसारं…पे॰… तण्हानं खयमज्झगा’’ति उदानं उदानेसि। तेन वुत्तं –&lt;br&gt;&#xA;१.&lt;br&gt;&#xA;‘‘सोभितस्स अपरेन, सम्बुद्धो द्विपदुत्तमो।&lt;br&gt;&#xA;अनोमदस्सी अमितयसो, तेजस्सी दुरतिक्कमो॥&lt;br&gt;&#xA;२.&lt;br&gt;&#xA;‘‘सो छेत्वा बन्धनं सब्बं, विद्धंसेत्वा तयो भवे।&lt;br&gt;&#xA;अनिवत्तिगमनं मग्गं, देसेसि देवमानुसे॥&lt;br&gt;&#xA;३.&lt;br&gt;&#xA;‘‘सागरोव असङ्खोभो, पब्बतोव दुरासदो।&lt;br&gt;&#xA;आकासोव अनन्तो सो, सालराजाव फुल्लितो॥&lt;br&gt;&#xA;४.&lt;br&gt;&#xA;‘‘दस्सनेनपि तं बुद्धं, तोसिता होन्ति पाणिनो।&lt;br&gt;&#xA;ब्याहरन्तं गिरं सुत्वा, अमतं पापुणन्ति ते’’ति॥&lt;br&gt;&#xA;तत्थ अनोमदस्सीति अनुपमदस्सनो, अमितदस्सनो वा। अमितयसोति अमितपरिवारो, अमितकित्ति वा। तेजस्सीति सीलसमाधिपञ्ञातेजेन समन्नागतो। दुरतिक्कमोति दुप्पधंसियो, अञ्ञेन देवेन वा मारेन वा केनचि वा अतिक्कमितुं असक्कुणेय्योति अत्थो। सो छेत्वा बन्धनं सब्बन्ति सब्बं दसविधं संयोजनं छिन्दित्वा। विद्धंसेत्वा तयो भवेति तिभवूपगं कम्मं कम्मक्खयकरञाणेन विद्धंसेत्वा, अभावं कत्वाति अत्थो। अनिवत्तिगमनं मग्गन्ति निवत्तिया पवत्तिया पटिपक्खभूतं निब्बानं अनिवत्तीति वुच्चति, तं अनिवत्तिं गच्छति अनेनाति अनिवत्तिगमनो। तं अनिवत्तिगमनं अट्ठङ्गिकं मग्गं देसेसीति अत्थो। ‘‘दस्सेती’’तिपि पाठो, सोयेवत्थो। देवमानुसेति देवमनुस्सानं, सामिअत्थे उपयोगवचनं दट्ठब्बम्।&lt;br&gt;&#xA;असङ्खोभोति खोभेतुं चालेतुं असक्कुणेय्योति अक्खोभियो। यथा हि समुद्दो चतुरासीतियोजनसहस्सगम्भीरो अनेकयोजनसहस्सभूतावासो अक्खोभियो, एवं अक्खोभियोति अत्थो। आकासोव अनन्तोति यथा पन आकासस्स अन्तो नत्थि, अथ खो अनन्तो अप्पमेय्यो अपारो, एवं भगवापि बुद्धगुणेहि अनन्तो अप्पमेय्यो अपारो। सोति सो भगवा। सालराजाव फुल्लितोति सब्बलक्खणानुब्यञ्जनसमलङ्कतसरीरत्ता सुफुल्लितसालराजा विय सोभतीति अत्थो। दस्सनेनपि तं बुद्धन्ति तस्स बुद्धस्स दस्सनेनापीति अत्थो। ईदिसेसुपि सामिवचनं पयुज्जन्ति सद्दसत्थविदू। तोसिताति परितोसिता पीणिता। ब्याहरन्तन्ति ब्याहरन्तस्स, सामिअत्थे उपयोगवचनम्। अमतन्ति निब्बानम्। पापुणन्तीति अधिगच्छन्ति। तेति ये तस्स गिरं धम्मदेसनं सुणन्ति, ते अमतं पापुणन्तीति अत्थो।&lt;br&gt;&#xA;भगवा पन बोधिमूले सत्तसत्ताहं वीतिनामेत्वा ब्रह्मुना आयाचितो धम्मदेसनाय बुद्धचक्खुना लोकं ओलोकेन्तो अत्तना सह पब्बजिते तिकोटिसङ्खे जने उपनिस्सयसम्पन्ने दिस्वा – ‘‘कत्थ नु खो ते एतरहि विहरन्ती’’ति उपधारेन्तो सुभवतीनगरे सुदस्सनुय्याने विहरन्ते दिस्वा आकासेन गन्त्वा सुदस्सनुय्याने ओतरि। सो तेहि परिवुतो सदेवमनुस्साय परिसाय मज्झे धम्मचक्कं पवत्तेसि। तत्थ कोटिसतानं पठमाभिसमयो अहोसि। तेन वुत्तं –&lt;br&gt;&#xA;५.&lt;br&gt;&#xA;‘‘धम्माभिसमयो तस्स, इद्धो फीतो तदा अहु।&lt;br&gt;&#xA;कोटिसतानि अभिसमिंसु, पठमे धम्मदेसने’’ति॥&lt;br&gt;&#xA;तत्थ फीतोति फातिप्पत्तो बाहुजञ्ञवसेन। कोटिसतानीति कोटीनं सतानि कोटिसतानि। ‘‘कोटिसतयो’’तिपि पाठो, तस्स सतकोटियोति अत्थो।&lt;br&gt;&#xA;अथापरेन समयेन ओसधीनगरद्वारे असनरुक्खमूले यमकपाटिहारियं कत्वा असुरेहि दुरभिभवने तावतिंसभवने पण्डुकम्बलसिलायं निसिन्नो तेमासं अभिधम्मवस्सं वस्सापयि। तदा असीतिदेवताकोटियो अभिसमिंसु। तेन वुत्तं –&lt;br&gt;&#xA;६.&lt;br&gt;&#xA;‘‘ततो परं अभिसमये, वस्सन्ते धम्मवुट्ठियो।&lt;br&gt;&#xA;असीतिकोटियोभिसमिंसु, दुतिये धम्मदेसने’’ति॥&lt;br&gt;&#xA;तत्थ वस्सन्तेति बुद्धमहामेघे वस्सन्ते। धम्मवुट्ठियोति धम्मकथावस्सवुट्ठियो।&lt;br&gt;&#xA;ततो अपरेन समयेन मङ्गलपञ्हानिद्देसे अट्ठसत्तति कोटियो अभिसमिंसु। सो ततियो अभिसमयो अहोसि। तेन वुत्तं –&lt;br&gt;&#xA;७.&lt;br&gt;&#xA;‘‘ततो परम्पि वस्सन्ते, तप्पयन्ते च पाणिनम्।&lt;br&gt;&#xA;अट्ठसत्ततिकोटीनं, ततियाभिसमयो अहू’’ति॥&lt;br&gt;&#xA;तत्थ वस्सन्तेति धम्मकथासलिलधारं वस्सन्ते। तप्पयन्तेति धम्मामतवस्सेन तप्पयन्ते, तप्पनं करोन्ते भगवतीति अत्थो।&lt;br&gt;&#xA;अनोमदस्सिस्सपि भगवतो तयो सावकसन्निपाता अहेसुम्। तत्थ सोरेय्यनगरे इसिदत्तस्स रञ्ञो धम्मे देसियमाने पसीदित्वा एहिभिक्खुपब्बज्जाय पब्बजितानं अट्ठन्नं अरहन्तसतसहस्सानं मज्झे पातिमोक्खं उद्दिसि। अयं पठमो सन्निपातो अहोसि। राधवतीनगरे सुन्दरिन्धरस्स नाम रञ्ञो धम्मे देसियमाने एहिभिक्खुपब्बज्जाय पब्बजितानं सत्तन्नं अरहन्तसतसहस्सानं मज्झे पातिमोक्खं उद्दिसि। अयं दुतियो सन्निपातो अहोसि। पुन सोरेय्यनगरेयेव सोरेय्यरञ्ञा सह एहिभिक्खुपब्बज्जाय पब्बजितानं छन्नं अरहन्तसतसहस्सानं मज्झे पातिमोक्खं उद्दिसि। अयं ततियो सन्निपातो अहोसि। तेन वुत्तं –&lt;br&gt;&#xA;८.&lt;br&gt;&#xA;‘‘सन्निपाता तयो आसुं, तस्सापि च महेसिनो।&lt;br&gt;&#xA;अभिञ्ञाबलप्पत्तानं, पुप्फितानं विमुत्तिया॥&lt;br&gt;&#xA;९.&lt;br&gt;&#xA;‘‘अट्ठसतसहस्सानं, सन्निपातो तदा अहु।&lt;br&gt;&#xA;पहीनमदमोहानं, सन्तचित्तान तादिनं॥&lt;br&gt;&#xA;१०.&lt;br&gt;&#xA;‘‘सत्तसतसहस्सानं, दुतियो आसि समागमो।&lt;br&gt;&#xA;अनङ्गणानं विरजानं, उपसन्तान तादिनं॥&lt;br&gt;&#xA;११.&lt;br&gt;&#xA;‘‘छन्नं सतसहस्सानं, ततियो आसि समागमो।&lt;br&gt;&#xA;अभिञ्ञाबलप्पत्तानं, निब्बुतानं तपस्सिन’’न्ति॥&lt;br&gt;&#xA;तत्थ तस्सापि च महेसिनोति तस्स महेसिनो अनोमदस्सिस्सापि। ‘‘तस्सापि द्विपदुत्तमो’’तिपि पाठो, तस्सपि द्विपदुत्तमस्साति अत्थो। लक्खणं सद्दसत्थतो गहेतब्बम्। अभिञ्ञाबलप्पत्तानन्ति अभिञ्ञानं बलप्पत्तानं, चिण्णवसिताय खिप्पनिसन्तिभावेन अभिञ्ञासु थिरभावप्पत्तानन्ति अत्थो। पुप्फितानन्ति सब्बफालिफुल्लभावेन अतिविय सोभग्गप्पत्तानम्। विमुत्तियाति अरहत्तफलविमुत्तिया।&lt;br&gt;&#xA;अनङ्गणानन्ति एत्थ अयं अङ्गण-सद्दो कत्थचि किलेसेसु दिस्सति। यथाह – ‘‘तत्थ कतमानि तीणि अङ्गणानि? रागो अङ्गणं दोसो अङ्गणं मोहो अङ्गण’’न्ति (विभ॰ ९२४)। ‘‘पापकानं खो एतं, आवुसो, अकुसलानं इच्छावचरानं अधिवचनं यदिदं अङ्गण’’न्ति (म॰ नि॰ १.६०)। कत्थचि किस्मिञ्चि मले? यथाह – ‘‘तस्सेव रजस्स वा अङ्गणस्स वा पहानाय वायमती’’ति (म॰ नि॰ १.१८४)। कत्थचि तथारूपे भूमिभागे ‘‘चेतियङ्गणं बोधियङ्गणं राजङ्गण’’न्ति। इध पन किलेसेसु दट्ठब्बो। तस्मा निक्किलेसानन्ति अत्थो (म॰ नि॰ अट्ठ॰ १.५७)। विरजानन्ति तस्सेव वेवचनम्। तपस्सिनन्ति किलेसक्खयकरो अरियमग्गसङ्खातो तपो येसं अत्थि ते तपस्सिनो, तेसं तपस्सीनं, खीणासवानन्ति अत्थो।&lt;br&gt;&#xA;तदा अम्हाकं बोधिसत्तो एको महेसक्खो यक्खसेनापति अहोसि महिद्धिको महानुभावो अनेककोटिसतसहस्सानं यक्खानं अधिपति। सो ‘‘बुद्धो लोके उप्पन्नो’’ति सुत्वा आगन्त्वा परमरुचिरदस्सनं सत्तरतनमयं अभिरुचिररजनिकरमण्डलसदिसं मण्डपं निम्मिनित्वा तत्थ सत्ताहं महादानं बुद्धप्पमुखस्स सङ्घस्स अदासि। अथ नं भगवा भत्तानुमोदनसमये ‘‘अनागते कप्पसतसहस्साधिके एकस्मिं असङ्ख्येय्ये अतिक्कन्ते गोतमो नाम बुद्धो भविस्सती’’ति ब्याकासि। तेन वुत्तं –&lt;br&gt;&#xA;१२.&lt;br&gt;&#xA;‘‘अहं तेन समयेन, यक्खो आसिं महिद्धिको।&lt;br&gt;&#xA;नेकानं यक्खकोटीनं, वसवत्तिम्हि इस्सरो॥&lt;br&gt;&#xA;१३.&lt;br&gt;&#xA;‘‘तदापि तं बुद्धवरं, उपगन्त्वा महेसिनम्।&lt;br&gt;&#xA;अन्नपानेन तप्पेसिं, ससङ्घं लोकनायकं॥&lt;br&gt;&#xA;१४.&lt;br&gt;&#xA;‘‘सोपि मं तदा ब्याकासि, विसुद्धनयनो मुनि।&lt;br&gt;&#xA;अपरिमेय्यितो कप्पे, अयं बुद्धो भविस्सति॥&lt;br&gt;&#xA;१५.&lt;br&gt;&#xA;‘‘पधानं पदहित्वान…पे॰… हेस्साम सम्मुखा इमं॥&lt;br&gt;&#xA;१६.&lt;br&gt;&#xA;‘‘तस्सापि वचनं सुत्वा, हट्ठो संविग्गमानसो।&lt;br&gt;&#xA;उत्तरिं वतमधिट्ठासिं, दसपारमिपूरिया’’ति॥&lt;br&gt;&#xA;तत्थ उत्तरिं वतमधिट्ठासिन्ति पारमिपूरणत्थाय भिय्योपि दळ्हतरं परक्कममकासीति अत्थो।&lt;br&gt;&#xA;तस्स पन अनोमदस्सिस्स भगवतो चन्दवती नाम नगरं अहोसि, यसवा नाम राजा पिता, यसोधरा नाम माता, निसभो च अनोमो च द्वे अग्गसावका, वरुणो नामुपट्ठाको, सुन्दरी च सुमना च द्वे अग्गसाविका, अज्जुनरुक्खो बोधि, सरीरं अट्ठपण्णासहत्थुब्बेधं अहोसि, वस्ससतसहस्सं आयु, सिरिमा नाम अग्गमहेसी, उपवाणो नामस्स पुत्तो, दसवस्ससहस्सानि अगारं अज्झावसि। सो सिविकायानेन निक्खमि। सिविकायानेन गमनं पन सोभितबुद्धवंसवण्णनाय पासादगमने वुत्तनयेनेव वेदितब्बम्। धम्मको नाम राजा उपट्ठाको। धम्मारामे किर भगवा विहासीति। तेन वुत्तं –&lt;br&gt;&#xA;१७.&lt;br&gt;&#xA;‘‘नगरं चन्दवती नाम, यसवा नाम खत्तियो।&lt;br&gt;&#xA;माता यसोधरा नाम, अनोमदस्सिस्स सत्थुनो॥&lt;br&gt;&#xA;२२.&lt;br&gt;&#xA;‘‘निसभो च अनोमो च, अहेसुं अग्गसावका।&lt;br&gt;&#xA;वरुणो नामुपट्ठाको, अनोमदस्सिस्स सत्थुनो॥&lt;br&gt;&#xA;२३.&lt;br&gt;&#xA;‘‘सुन्दरी च सुमना च, अहेसुं अग्गसाविका।&lt;br&gt;&#xA;बोधि तस्स भगवतो, अज्जुनोति पवुच्चति॥&lt;br&gt;&#xA;२५.&lt;br&gt;&#xA;‘‘अट्ठपण्णासरतनं, अच्चुग्गतो महामुनि।&lt;br&gt;&#xA;पभा निद्धावती तस्स, सतरंसीव उग्गतो॥&lt;br&gt;&#xA;२६.&lt;br&gt;&#xA;‘‘वस्ससतसहस्सानि, आयु विज्जति तावदे।&lt;br&gt;&#xA;तावता तिट्ठमानो सो, तारेसि जनतं बहुं॥&lt;br&gt;&#xA;२७.&lt;br&gt;&#xA;‘‘सुपुप्फितं पावचनं, अरहन्तेहि तादिहि।&lt;br&gt;&#xA;वीतरागेहि विमलेहि, सोभित्थ जिनसासनं॥&lt;br&gt;&#xA;२८.&lt;br&gt;&#xA;‘‘सो च सत्था अमितयसो, युगानि तानि अतुलियानि।&lt;br&gt;&#xA;सब्बं तमन्तरहितं, ननु रित्ता सब्बसङ्खारा’’ति॥&lt;br&gt;&#xA;तत्थ पभा निद्धावतीति तस्स सरीरतो पभा निक्खमति। सरीरप्पभा पनस्स निच्चकालं द्वादसयोजनप्पमाणं पदेसं फरित्वा तिट्ठति। युगानि तानीति अग्गसावकयुगादीनि युगळानि। सब्बं तमन्तरहितन्ति वुत्तप्पकारं सब्बम्पि अनिच्चमुखं पविट्ठं विनट्ठन्ति अत्थो। ‘‘ननु रित्तकमेव सङ्खारा’’तिपि पाठो, तस्स ननु रित्तका तुच्छकायेव सब्बे सङ्खाराति अत्थो। म-कारो पदसन्धिकरो। सेसगाथासु सब्बत्थ उत्तानमेवाति।&lt;br&gt;&#xA;इमस्स पन अनोमदस्सिस्स भगवतो सन्तिके सारिपुत्तो च महामोग्गल्लानो चाति इमे द्वे अग्गसावका अग्गसावकभावत्थाय पणिधानमकंसु। इमेसं पन थेरानं वत्थु चेत्थ कथेतब्बम्। मया गन्थवित्थारभयेन न उद्धटन्ति।&lt;br&gt;&#xA;अनोमदस्सीबुद्धवंसवण्णना निट्ठिता।&lt;br&gt;&#xA;निट्ठितो सत्तमो बुद्धवंसो।&lt;/p&gt;</description>
    </item>
    <item>
      <title>१०. पदुमबुद्धवंसवण्णना</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/10_padumabuddhavaMsavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/10_padumabuddhavaMsavaNNanA/</guid>
      <description>&lt;p&gt;१०. पदुमबुद्धवंसवण्णना&lt;br&gt;&#xA;अनोमदस्सिस्स पन भगवतो अपरभागे वस्ससतसहस्सायुका मनुस्सा अनुक्कमेन परिहायित्वा दसवस्सायुका हुत्वा पुन अनुक्कमेन वड्ढित्वा असङ्ख्येय्यायुका हुत्वा पुन परिहायमाना वस्ससतसहस्सायुका अहेसुम्। तथा पदुमो नाम सत्था लोके उप्पज्जि। सोपि पारमियो पूरेत्वा तुसितपुरे निब्बत्तित्वा ततो चवित्वा चम्पकनगरे असमस्स नाम रञ्ञो कुले रूपादीहि असमाय असमाय नाम अग्गमहेसिया कुच्छिस्मिं पटिसन्धिं अग्गहेसि। सो दसन्नं मासानं अच्चयेन चम्पकुय्याने मातुकुच्छितो निक्खमि। जाते पन कुमारे आकासतो सकलजम्बुदीपे समुद्दपरियन्ते पदुमवस्सं निपति। तेनस्स नामग्गहणदिवसे नामं गण्हन्ता नेमित्तका च ञातका च ‘‘महापदुमकुमारो’’त्वेव नाममकंसु। सो दसवस्ससहस्सानि अगारं अज्झावसि। नन्दुत्तर-वसुत्तर-यसुत्तरानामका तयो पासादा अहेसुम्। उत्तरादेविप्पमुखानि तेत्तिंस इत्थिसहस्सानि पच्चुपट्ठितानि अहेसुम्।&lt;br&gt;&#xA;अथ महासत्तो उत्तराय नाम महादेविया रम्मकुमारे नाम उप्पन्ने चत्तारि निमित्तानि दिस्वा आजञ्ञरथेन महाभिनिक्खमनं निक्खमि। तं पब्बजन्तं एका पुरिसकोटि अनुपब्बजि। सो तेहि परिवुतो अट्ठ मासे पधानचरियं चरित्वा विसाखपुण्णमाय धञ्ञवतीनगरे सुधञ्ञसेट्ठिस्स धीताय धञ्ञवतिया नाम दिन्नं मधुपायासं परिभुञ्जित्वा महासालवने दिवाविहारं वीतिनामेत्वा सायन्हसमये तित्थकाजीवकेन दिन्ना अट्ठ तिणमुट्ठियो गहेत्वा महासोणबोधिं उपसङ्कमित्वा अट्ठत्तिंसहत्थवित्थतं तिणसन्थरकं पञ्ञपेत्वा पल्लङ्कं आभुजित्वा चतुरङ्गवीरियं अधिट्ठाय मारबलं विधमित्वा तीसु यामेसु तिस्सो विज्जा सच्छिकत्वा – ‘‘अनेकजातिसंसारं…पे॰… तण्हानं खयमज्झगा’’ति (ध॰ प॰ १५३-१५४) उदानं उदानेत्वा सत्तसत्ताहं बोधिसमीपेयेव वीतिनामेत्वा ब्रह्मुनो आयाचनं अधिवासेत्वा धम्मदेसनाय भाजनभूते पुग्गले उपपरिक्खन्तो अत्तना सह पब्बजिते कोटिसङ्खे भिक्खू दिस्वा तङ्खणेयेव अनिलपथेन गन्त्वा धञ्ञवतीनगरसमीपे धनञ्जयुय्याने ओतरित्वा तेहि परिवुतो तेसं मज्झे धम्मचक्कं पवत्तेसि। तदा कोटिसतानं अभिसमयो अहोसि। तेन वुत्तं –&lt;br&gt;&#xA;१.&lt;br&gt;&#xA;‘‘अनोमदस्सिस्स अपरेन, सम्बुद्धो द्विपदुत्तमो।&lt;br&gt;&#xA;पदुमो नाम नामेन, असमो अप्पटिपुग्गलो॥&lt;br&gt;&#xA;२.&lt;br&gt;&#xA;‘‘तस्सापि असमं सीलं, समाधिपि अनन्तको।&lt;br&gt;&#xA;असङ्ख्येय्यं ञाणवरं, विमुत्तिपि अनूपमा॥&lt;br&gt;&#xA;३.&lt;br&gt;&#xA;‘‘तस्सापि अतुलतेजस्स, धम्मचक्कप्पवत्तने।&lt;br&gt;&#xA;अभिसमया तयो आसुं, महातमपवाहना’’ति॥&lt;br&gt;&#xA;तत्थ असमं सीलन्ति अञ्ञेसं सीलेन असदिसं, उत्तमं सेट्ठन्ति अत्थो। समाधिपि अनन्तकोति समाधिपि अप्पमेय्यो, तस्स अनन्तभावो लोकविवरणयमकपाटिहारियादीसु दट्ठब्बो। ञाणवरन्ति सब्बञ्ञुतञ्ञाणं, असाधारणञाणानि वा। विमुत्तिपीति अरहत्तफलविमुत्तिपि भगवतो। अनूपमाति उपमाविरहिता। अतुलतेजस्साति अतुलञाणतेजस्स। ‘‘अतुलञाणतेजा’’तिपि पाठो। तस्स ‘‘तयो अभिसमया’’ति इमिना उत्तरपदेन सम्बन्धो दट्ठब्बो। महातमपवाहनाति महामोहविनासका, मोहन्धकारविद्धंसकाति अत्थो।&lt;br&gt;&#xA;अथापरेन समयेन पदुमो भगवा अत्तनो कनिट्ठभातरं सालकुमारञ्च उपसालकुमारञ्च ञातिसमागमे सपरिवारे पब्बाजेत्वा तेसं धम्मं देसेन्तो नवुति कोटियो धम्मामतं पायेसि। यदा पन रम्मत्थेरस्स धम्मं देसेसि, तदा असीतिकोटीनं ततियो अभिसमयो अहोसि। तेन वुत्तं –&lt;br&gt;&#xA;४.&lt;br&gt;&#xA;‘‘पठमाभिसमये बुद्धो, कोटिसतमबोधयि।&lt;br&gt;&#xA;दुतियाभिसमये धीरो, नवुतिकोटिमबोधयि॥&lt;br&gt;&#xA;५.&lt;br&gt;&#xA;‘‘यदा च पदुमो बुद्धो, ओवदी सकमत्रजम्।&lt;br&gt;&#xA;तदा असीतिकोटीनं, ततियाभिसमयो अहू’’ति॥&lt;br&gt;&#xA;यदा पन सुभावितत्तो नाम राजा पदुमस्स बुद्धस्स बुद्धपदुमवदनस्स सन्तिके कोटिसतसहस्सपरिवारो एहिभिक्खुपब्बज्जाय पब्बजितो, तस्मिं सन्निपाते भगवा पातिमोक्खं उद्दिसि, सो पन पठमो सन्निपातो अहोसि।&lt;br&gt;&#xA;अथापरेन समयेन महापदुमो मुनिवसभो उसभसमगती उसभवतीनगरं उपनिस्साय वस्सं उपगञ्छि। नगरवासिनो मनुस्सा भगवन्तं दस्सनकामा उपसङ्कमिंसु। तेसं भगवा धम्मं देसेसि। तत्थ च बहवो मनुस्सा पसन्नचित्ता पब्बजिंसु। ततो दसबलो तेहि च अञ्ञेहि च तीहि भिक्खुसतसहस्सेहि सद्धिं विसुद्धिपवारणं पवारेसि। सो दुतियो सन्निपातो अहोसि। ये पन तत्थ न पब्बजिंसु, ते कथिनानिसंसं सुत्वा पाटिपदे पञ्चसु मासेसु पञ्चानिसंसदायकं कथिनचीवरमदंसु। ततो तं भिक्खू धम्मसेनापतिं अग्गसावकं विसालमतिं सालत्थेरं कथिनत्थारत्थं याचित्वा कथिनचीवरं तस्सादंसु। थेरस्स कथिनचीवरे कयिरमाने भिक्खू सिब्बने सहायका अहेसुम्। पदुमो पन सम्मासम्बुद्धो सूचिच्छिद्दे सुत्तानि आवुनित्वा अदासि। निट्ठिते पन चीवरे भगवा तीहि भिक्खुसतसहस्सेहि चारिकं पक्कामि।&lt;br&gt;&#xA;अथापरेन समयेन सीहविक्कन्तगामी पुरिससीहो विय बुद्धसीहो गोसिङ्गसालवनसदिसे परमसुरभिकुसुमफलभारविनमितसाखाविटपे विमलकमलकुवलयसमलङ्कते सिसिरमधुरवारिवाहेन परिपूरिते रुरु-चमर-सीह-ब्यग्घ-अज-हय-गवय-महिंसादि विविधमिगगणविचरिते सुरभिकुसुमगन्धावबद्धहदयाहि भमरमधुकरयुवतीहि अनुभूतप्पचाराहि समन्ततो गुम्बगुम्बायमाने फलरसपमुदितहदयाहि काकलिसदिसमधुरविरुताहि कोकिलवधूहि उपगीयमाने परमरमणीये विवित्ते विजने योगानुकूले पवने वस्सावासमुपगञ्छि। तस्मिं विहरन्तं सपरिवारकं दसबलं तथागतं धम्मराजं बुद्धसिरिया विरोचमानं दिस्वा मनुस्सा तस्स धम्मं सुत्वा पसीदित्वा एहिभिक्खुपब्बज्जाय पब्बजिंसु। तदा द्वीहि भिक्खुसतसहस्सेहि परिवुतो पवारेसि। सो ततियो सन्निपातो अहोसि। तेन वुत्तं –&lt;br&gt;&#xA;६.&lt;br&gt;&#xA;‘‘सन्निपाता तयो आसुं, पदुमस्स महेसिनो।&lt;br&gt;&#xA;कोटिसतसहस्सानं, पठमो आसि समागमो॥&lt;br&gt;&#xA;७.&lt;br&gt;&#xA;‘‘कथिनत्थारसमये, उप्पन्ने कथिनचीवरे।&lt;br&gt;&#xA;धम्मसेनापतित्थाय, भिक्खू सिब्बिंसु चीवरं॥&lt;br&gt;&#xA;८.&lt;br&gt;&#xA;‘‘तदा ते विमला भिक्खू, छळभिञ्ञा महिद्धिका।&lt;br&gt;&#xA;तीणि सतसहस्सानि, समिंसु अपराजिता॥&lt;br&gt;&#xA;९.&lt;br&gt;&#xA;‘‘पुनापरं सो नरासभो, पवने वासं उपागमि।&lt;br&gt;&#xA;तदा समागमो आसि, द्विन्नं सतसहस्सिन’’न्ति॥&lt;br&gt;&#xA;तत्थ कथिनत्थारसमयेति कथिनचीवरत्थरणसमये। धम्मसेनापतित्थायाति धम्मसेनापतिसालत्थेरत्थम्। अपराजिताति न पराजिता, विभत्तिलोपो दट्ठब्बो। सोति सो महापदुमो। पवनेति महावने। वासन्ति वस्सावासम्। उपागमीति उपागतो। द्विन्नं सतसहस्सिनन्ति द्विन्नं सतसहस्सानम्। ‘‘तदा आसि समागमो’’तिपि पाठो यदि अत्थि सुन्दरो भवेय्य।&lt;br&gt;&#xA;तदा तथागते तस्मिं वनसण्डे वसन्ते अम्हाकं बोधिसत्तो सीहो हुत्वा सत्ताहं निरोधसमापत्तिं समापज्जित्वा निसिन्नं दिस्वा पसन्नचित्तो हुत्वा पदक्खिणं कत्वा सञ्जातपीतिसोमनस्सो तिक्खत्तुं सीहनादं नदित्वा सत्ताहं बुद्धारम्मणं पीतिं अविजहित्वा पीतिसुखेनेव गोचराय अपक्कमित्वा जीवितपरिच्चागं कत्वा पयिरुपासमानो अट्ठासि। अथ सत्था तस्स सत्ताहस्स अच्चयेन निरोधसमापत्तितो वुट्ठाय नरसीहो सीहं ओलोकेत्वा – ‘‘भिक्खुसङ्घेपिस्स चित्तप्पसादो होतूति सङ्घो आगच्छतू’’ति चिन्तेसि। अनेककोटिभिक्खू तावदेव आगञ्छिंसु। सीहो सङ्घेपि चित्तं पसादेसि। अथ सत्था तस्स चित्तं ओलोकेत्वा – ‘‘अनागते गोतमो नाम बुद्धो भविस्सती’’ति ब्याकासि। तेन वुत्तं –&lt;br&gt;&#xA;१०.&lt;br&gt;&#xA;‘‘अहं तेन समयेन, सीहो आसिं मिगाधिभू।&lt;br&gt;&#xA;पविवेकमनुब्रूहन्तं, पवने अद्दसं जिनं॥&lt;br&gt;&#xA;११.&lt;br&gt;&#xA;‘‘वन्दित्वा सिरसा पादे, कत्वान तं पदक्खिणम्।&lt;br&gt;&#xA;तिक्खत्तुं अभिनादित्वा, सत्ताहं जिनमुपट्ठहं॥&lt;br&gt;&#xA;१२.&lt;br&gt;&#xA;‘‘सत्ताहं वरसमापत्तिया, वुट्ठहित्वा तथागतो।&lt;br&gt;&#xA;मनसा चिन्तयित्वान, कोटिभिक्खू समानयि॥&lt;br&gt;&#xA;१३.&lt;br&gt;&#xA;‘‘तदापि सो महावीरो, तेसं मज्झे वियाकरि।&lt;br&gt;&#xA;अपरिमेय्यितो कप्पे, अयं बुद्धो भविस्सति॥&lt;br&gt;&#xA;१४.&lt;br&gt;&#xA;‘‘पधानं पदहित्वान…पे॰… हेस्साम सम्मुखा इमं॥&lt;br&gt;&#xA;१५.&lt;br&gt;&#xA;‘‘तस्सापि वचनं सुत्वा, भिय्यो चित्तं पसादयिम्।&lt;br&gt;&#xA;उत्तरिं वतमधिट्ठासिं, दसपारमिपूरिया’’ति॥&lt;br&gt;&#xA;तत्थ पविवेकमनुब्रूहन्तन्ति निरोधसमापत्तिं समापन्नन्ति अत्थो। पदक्खिणन्ति तिक्खत्तुं पदक्खिणं कत्वा। अभिनादित्वाति तिक्खत्तुं सीहनादं नदित्वा। उपट्ठहन्ति उपट्ठहिम्। अयमेव वा पाठो। वरसमापत्तियाति निरोधसमापत्तितो वुट्ठहित्वा। मनसा चिन्तयित्वानाति ‘‘सब्बेपि भिक्खू इध आगच्छन्तू’’ति मनसाव चिन्तेत्वा। समानयीति समाहरि।&lt;br&gt;&#xA;तस्स पन पदुमस्स भगवतो चम्पकं नाम नगरं अहोसि। असमो नाम राजा पिता अहोसि, मातापि तस्स असमा नाम, सालो च उपसालो च द्वे अग्गसावका, वरुणो नामुपट्ठाको, राधा च सुराधा च द्वे अग्गसाविका, महासोणरुक्खो बोधि, अट्ठपण्णासहत्थुब्बेधं सरीरं, आयु वस्ससतसहस्सं अहोसि, रूपादीहि गुणेहि अनुत्तरा उत्तरा नामस्स अग्गमहेसी, रम्मकुमारो नामस्स अतिरम्मो तनयो अहोसि। तेन वुत्तं –&lt;br&gt;&#xA;१६.&lt;br&gt;&#xA;‘‘चम्पकं नाम नगरं, असमो नाम खत्तियो।&lt;br&gt;&#xA;असमा नाम जनिका, पदुमस्स महेसिनो॥&lt;br&gt;&#xA;२१.&lt;br&gt;&#xA;‘‘सालो च उपसालो च, अहेसुं अग्गसावका।&lt;br&gt;&#xA;वरुणो नामुपट्ठाको, पदुमस्स महेसिनो॥&lt;br&gt;&#xA;२२.&lt;br&gt;&#xA;‘‘राधा चेव सुराधा च, अहेसुं अग्गसाविका।&lt;br&gt;&#xA;बोधि तस्स भगवतो, महासोणोति वुच्चति॥&lt;br&gt;&#xA;२४.&lt;br&gt;&#xA;‘‘अट्ठपण्णासरतनं, अच्चुग्गतो महामुनि।&lt;br&gt;&#xA;पभा निद्धावती तस्स, असमा सब्बतो दिसा॥&lt;br&gt;&#xA;२५.&lt;br&gt;&#xA;‘‘चन्दप्पभा सूरियप्पभा, रतनग्गिमणिप्पभा।&lt;br&gt;&#xA;सब्बापि ता हता होन्ति, पत्वा जिनपभुत्तमं॥&lt;br&gt;&#xA;२६.&lt;br&gt;&#xA;‘‘वस्ससतसहस्सानि , आयु विज्जति तावदे।&lt;br&gt;&#xA;तावता तिट्ठमानो सो, तारेसि जनतं बहुं॥&lt;br&gt;&#xA;२७.&lt;br&gt;&#xA;‘‘परिपक्कमानसे सत्ते, बोधयित्वा असेसतो।&lt;br&gt;&#xA;सेसके अनुसासित्वा, निब्बुतो सो ससावको॥&lt;br&gt;&#xA;२८.&lt;br&gt;&#xA;‘‘उरगोव तचं जिण्णं, वद्धपत्तंव पादपो।&lt;br&gt;&#xA;जहित्वा सब्बसङ्खारे, निब्बुतो सो यथा सिखी’’ति॥&lt;br&gt;&#xA;तत्थ रतनग्गिमणिप्पभाति रतनप्पभा च अग्गिप्पभा च मणिप्पभा च। हताति अभिभूता। जिनपभुत्तमन्ति जिनस्स सरीरप्पभं उत्तमं पत्वा हताति अत्थो। परिपक्कमानसेति परिपक्किन्द्रिये वेनेय्यसत्ते। वद्धपत्तन्ति पुराणपत्तम्। पादपो वाति पादपो विय। सब्बसङ्खारेति सब्बेपि अज्झत्तिकबाहिरे सङ्खारे। ‘‘हित्वा सब्बसङ्खार’’न्तिपि पाठो, सोयेवत्थो। यथा सिखीति अग्गि विय निरुपादानो निब्बुतिं सुगतो गतोति। सेसमेत्थ गाथासु हेट्ठा वुत्तनयत्ता उत्तानमेवाति।&lt;br&gt;&#xA;पदुमबुद्धवंसवण्णना निट्ठिता।&lt;br&gt;&#xA;निट्ठितो अट्ठमो बुद्धवंसो।&lt;/p&gt;</description>
    </item>
    <item>
      <title>११. नारदबुद्धवंसवण्णना</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/11_nAradabuddhavaMsavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/11_nAradabuddhavaMsavaNNanA/</guid>
      <description>&lt;p&gt;११. नारदबुद्धवंसवण्णना&lt;br&gt;&#xA;पदुमबुद्धे पन परिनिब्बुते तस्स सासने च अन्तरहिते वस्ससतसहस्सायुका मनुस्सा अनुक्कमेन परिहायमाना दसवस्सायुका अहेसुम्। पुन वड्ढित्वा असङ्ख्येय्यायुका हुत्वा परिहायमाना नवुतिवस्ससहस्सायुका अहेसुम्। तदा दसबलधरो तेविज्जो चतुवेसारज्जविसारदो विमुत्तिसारदो नारदो नाम नरसत्तुत्तमो सत्था लोके उदपादि। सो चत्तारि असङ्ख्येय्यानि कप्पसतसहस्सञ्च पारमियो पूरेत्वा तुसितभवने निब्बत्तित्वा ततो चवित्वा धञ्ञवती नाम नगरे सकवीरियविजितवासुदेवस्स सुदेवस्स नाम रञ्ञो कुले अग्गमहेसिया निरूपमाय अनोमाय नाम देविया कुच्छिस्मिं पटिसन्धिं अग्गहेसि। सो दसन्नं मासानं अच्चयेन धनञ्जयुय्याने मातुकुच्छितो निक्खमि। नामग्गहणदिवसे पन नामकरणे कयिरमाने सकलजम्बुदीपे मनुस्सानं उपभोगक्खमानि अनुरूपानि आभरणानि आकासतो कप्परुक्खादीहि पतिंसु। तेनस्स नरानं अरहानि आभरणानि अदासीति ‘‘नारदो’’ति नामं अकंसु।&lt;br&gt;&#xA;सो नववस्ससहस्सानि अगारमज्झे वसि। विजितो विजितावी विजिताभिरामोति तिण्णं उतूनं अनुच्छविका तयो पासादा अहेसुम्। तस्स नारदकुमारस्स कुलसीलाचाररूपसम्पन्नं मनोनुकूलं विजितसेनं नाम अतिविय धञ्ञं खत्तियकञ्ञं अग्गमहेसिं अकंसु। तं आदिं कत्वा वीसतिसहस्साधिकं इत्थीनं सतसहस्सं अहोसि। तस्सा विजितसेनाय देविया सब्बलोकानन्दकरे नन्दुत्तरकुमारे नाम जाते सो चत्तारि निमित्तानि दिस्वा चतुरङ्गिनिया महतिया सेनाय परिवुतो नानाविरागतनुवरवसननिवसनो आमुक्कमुत्ताहारमणिकुण्डलो वरकेयूरमकुटकटकधरो परमसुरभिगन्धकुसुमसमलङ्कतो पदसाव उय्यानं गन्त्वा सब्बाभरणानि ओमुञ्चित्वा भण्डागारिकस्स हत्थे दत्वा सयमेव विमलनीलकुवलयदलसदिसेनातिनिसितेनासिना परमरुचिररतनविचित्तं सकेसमकुटं छिन्दित्वा गगनतले खिपि। तं सक्को देवराजा सुवण्णचङ्कोटकेन पटिग्गहेत्वा तावतिंसभवनं नेत्वा तियोजनुब्बेधं सिनेरुमुद्धनि सत्तरतनमयं चेतियं अकासि।&lt;br&gt;&#xA;महापुरिसो पन देवदत्तानि कासायानि वत्थानि परिदहित्वा तत्थेव उय्याने पब्बजि। पुरिससतसहस्सा च तं अनुपब्बजिंसु। सो सत्ताहं तत्थेव पधानचरियं चरित्वा विसाखपुण्णमाय विजितसेनाय अग्गमहेसिया दिन्नं पायासं परिभुञ्जित्वा तत्थेव उय्याने दिवाविहारं कत्वा सुदस्सनुय्यानपालेन दिन्ना अट्ठ तिणमुट्ठियो गहेत्वा महासोणबोधिं पदक्खिणं कत्वा अट्ठपण्णासहत्थवित्थतं तिणसन्थरं सन्थरित्वा निसीदित्वा मारबलं विधमित्वा तीसु यामेसु तिस्सो विज्जा उप्पादेत्वा सब्बञ्ञुतञ्ञाणं पटिविज्झित्वा – ‘‘अनेकजातिसंसारं…पे॰… तण्हानं खयमज्झगा’’ति उदानं उदानेत्वा सत्तसत्ताहानि वीतिनामेत्वा ब्रह्मुनो याचितो पटिञ्ञं दत्वा धनञ्जयुय्याने अत्तना सह पब्बजितेहि सतसहस्सभिक्खूहि परिवुतो तत्थ धम्मचक्कं पवत्तेसि। तदा कोटिसतसहस्सानं धम्माभिसमयो अहोसि। तेन वुत्तं –&lt;br&gt;&#xA;१.&lt;br&gt;&#xA;‘‘पदुमस्स अपरेन, सम्बुद्धो द्विपदुत्तमो।&lt;br&gt;&#xA;नारदो नाम नामेन, असमो अप्पटिपुग्गलो॥&lt;br&gt;&#xA;२.&lt;br&gt;&#xA;‘‘सो बुद्धो चक्कवत्तिस्स, जेट्ठो दयितओरसो।&lt;br&gt;&#xA;आमुक्कमालाभरणो, उय्यानं उपसङ्कमि॥&lt;br&gt;&#xA;३.&lt;br&gt;&#xA;‘‘तत्थासि रुक्खो यसविपुलो, अभिरूपो ब्रह्मा सुचि।&lt;br&gt;&#xA;तमज्झप्पत्वा उपनिसीदि, महासोणस्स हेट्ठतो॥&lt;br&gt;&#xA;४.&lt;br&gt;&#xA;‘‘तत्थ ञाणवरुप्पज्जि, अनन्तं वजिरूपमम्।&lt;br&gt;&#xA;तेन विचिनि सङ्खारे, उक्कुज्जमवकुज्जकं॥&lt;br&gt;&#xA;५.&lt;br&gt;&#xA;‘‘तत्थ सब्बकिलेसानि, असेसमभिवाहयि।&lt;br&gt;&#xA;पापुणी केवलं बोधिं, बुद्धञाणे च चुद्दस॥&lt;br&gt;&#xA;६.&lt;br&gt;&#xA;‘‘पापुणित्वान सम्बोधिं, धम्मचक्कं पवत्तयि।&lt;br&gt;&#xA;कोटिसतसहस्सानं, पठमाभिसमयो अहू’’ति॥&lt;br&gt;&#xA;तत्थ चक्कवत्तिस्साति चक्कवत्तिरञ्ञो। जेट्ठोति पुब्बजो। दयितओरसोति दयितो पियो ओरसो पुत्तो, दयितो ओरसि गहेत्वा लालितो पुत्तो दयितओरसो नाम। आमुक्कमालाभरणोति आमुक्कमुत्ताहारकेयूरकटकमकुटकुण्डलमालो। उय्यानन्ति बहिनगरे धनञ्जयुय्यानं नामारामं अगमासि।&lt;br&gt;&#xA;तत्थासि रुक्खोति तस्मिं उय्याने एको किर रुक्खो रत्तसोणो नाम अहोसि। सो किर नवुतिहत्थुब्बेधो समवट्टक्खन्धो सम्पन्नविविधविटपसाखो नीलबहलविपुलपलासो सन्दच्छायो देवताधिवुट्ठत्ता विगतविविधविहगगणसञ्चारो धरणीतलतिलकभूतो तरुरज्जं विय कुरुमानो परमरमणीयदस्सनो रत्तकुसुमसमलङ्कतसब्बसाखो देवमनुस्सनयनरसायनभूतो अहोसि। यसविपुलोति विपुलयसो, सब्बलोकविख्यातो अत्तनो सम्पत्तिया सब्बत्थ पाकटो विस्सुतोति अत्थो। केचि ‘‘तत्थासि रुक्खो विपुलो’’ति पठन्ति। ब्रहाति महन्तो, देवानं पारिच्छत्तकसदिसोति अत्थो। तमज्झप्पत्वाति तं सोणरुक्खं पत्वा अधिपत्वा उपगम्माति अत्थो। हेट्ठतोति तस्स रुक्खस्स हेट्ठा।&lt;br&gt;&#xA;ञाणवरुप्पज्जीति ञाणवरं उदपादि। अनन्तन्ति अप्पमेय्यं अप्पमाणम्। वजिरूपमन्ति वजिरसदिसं तिखिणं, अनिच्चानुपस्सनादिकस्स विपस्सनाञाणस्सेतं अधिवचनम्। तेन विचिनि सङ्खारेति तेन विपस्सनाञाणेन रूपादिके सङ्खारे विचिनि। उक्कुज्जमवकुज्जकन्ति सङ्खारानं उदयञ्च वयञ्च विचिनीति अत्थो। तस्मा पच्चयाकारं सम्मसित्वा आनापानचतुत्थज्झानतो वुट्ठाय पञ्चसु खन्धेसु अभिनिविसित्वा उदयब्बयवसेन समपञ्ञास लक्खणानि दिस्वा याव गोत्रभुञाणं विपस्सनं वड्ढेत्वा अरियमग्गानुक्कमेन सकले बुद्धगुणे पटिलभीति अत्थो।&lt;br&gt;&#xA;तत्थाति सोणरुक्खे। सब्बकिलेसानीति सब्बेपि किलेसे, लिङ्गविपरियासं कत्वा वुत्तम्। केचि ‘‘तत्थ सब्बकिलेसेही’’ति पठन्ति। असेसन्ति निरवसेसम्। अभिवाहयीति मग्गोधिना च किलेसोधिना च सब्बे किलेसे अभिवाहयि, विनासमुपनेसीति अत्थो। बोधीति अरहत्तमग्गञाणम्। बुद्धञाणे च चुद्दसाति बुद्धञाणानि चुद्दस। तानि कतमानीति? मग्गफलञाणानि अट्ठ, छ असाधारणञाणानीति एवमिमानि चुद्दस बुद्धञाणानि नाम, च-सद्दो सम्पिण्डनत्थो, तेन अपरानिपि चतस्सो पटिसम्भिदाञाणानि चतुवेसारज्जञाणानि चतुयोनिपरिच्छेदकञाणानि पञ्चगतिपरिच्छेदकञाणानि दसबलञाणानि सकले च बुद्धगुणे पापुणीति अत्थो।&lt;br&gt;&#xA;एवं बुद्धत्तं पत्वा ब्रह्मायाचनं अधिवासेत्वा धनञ्जयुय्याने अत्तना सह पब्बजिते सतसहस्सभिक्खू सम्मुखे कत्वा धम्मचक्कं पवत्तेसि। तदा कोटिसतसहस्सस्स पठमाभिसमयो अहोसि। तदा किर महादोणनगरे दोणो नाम नागराजा गङ्गातीरे पटिवसति महिद्धिको महानुभावो महाजनेन सक्कतो गरुकतो मानितो पूजितो। सो यस्मिं विसये जनपदवासिनो मनुस्सा तस्स बलिकम्मं न करोन्ति, तेसं विसयं अवस्सेन वा अतिवस्सेन वा सक्खरवस्सेन वा विनासेति।&lt;br&gt;&#xA;अथ तीरदस्सनो नारदो सत्था दोणस्स नागराजस्स विनयने बहूनं पाणीनं उपनिस्सयं दिस्वा महता भिक्खुसङ्घेन परिवारितो तस्स नागराजस्स निवासट्ठानमगमासि। ततो तं मनुस्सा दिस्वा एवमाहंसु – ‘‘भगवा, एत्थ घोरविसो उग्गतेजो महिद्धिको महानुभावो नागराजा पटिवसति, सो तं मा विहेठेस्सति न गन्तब्ब’’न्ति। भगवा पन तेसं वचनं असुणन्तो विय अगमासि। गन्त्वा च तत्थस्स नागराजस्स सक्कारत्थाय कते परमसुरभिगन्धे पुप्फसन्थरे निसीदि। महाजनो किर ‘‘नारदस्स च मुनिराजस्स दोणस्स च नागराजस्स द्विन्नम्पि युद्धं पस्सिस्सामा’’ति सन्निपति।&lt;br&gt;&#xA;अथ अहिनागो मुनिनागं तथा निसिन्नं दिस्वा मक्खं असहमानो सन्दिस्समानकायो हुत्वा पधूपायि। दसबलोपि पधूपायि। पुन नागराजा पज्जलि । मुनिराजापि पज्जलि। अथ सो नागराजा दसबलस्स सरीरतो निक्खन्ताहि धूमजालाहि अतिविय किलन्तसरीरो दुक्खं असहमानो ‘‘विसवेगेन नं मारेस्सामी’’ति विसं विस्सज्जेसि। विसस्स वेगेन सकलोपि जम्बुदीपो विनस्सेय्य। तं पन विसं दसबलस्स सरीरे एकलोमम्पि कम्पेतुं नासक्खि। अथ सो नागराजा – ‘‘का नु खो समणस्स पवत्ती’’ति ओलोकेन्तो सरदसमये सूरियं विय चन्दं विय च परिपुण्णं छब्बण्णाहि बुद्धरस्मीहि विरोचमानं विप्पसन्नवदनसोभं भगवन्तं दिस्वा – ‘‘अहो! महिद्धिको वतायं समणो, मया पन अत्तनो बलं अजानन्तेन अपरद्ध’’न्ति चिन्तेत्वा ताणं गवेसी भगवन्तंयेव सरणमुपगञ्छि। अथ नारदो मुनिराजा तं नागराजं विनेत्वा तत्थ सन्निपतितस्स महाजनस्स चित्तप्पसादनत्थं यमकपाटिहारियं अकासि। तदा पाणीनं नवुतिकोटिसहस्सानि अरहत्ते पतिट्ठहिंसु। सो दुतियो अभिसमयो अहोसि। तेन वुत्तं –&lt;br&gt;&#xA;७.&lt;br&gt;&#xA;‘‘महादोणं नागराजं, विनयन्तो महामुनि।&lt;br&gt;&#xA;पाटिहेरं तदाकासि, दस्सयन्तो सदेवके॥&lt;br&gt;&#xA;८.&lt;br&gt;&#xA;‘‘तदा देवमनुस्सानं, तम्हि धम्मप्पकासने।&lt;br&gt;&#xA;नवुतिकोटिसहस्सानि, तरिंसु सब्बसंसय’’न्ति॥&lt;br&gt;&#xA;तत्थ पाटिहेरं तदाकासीति अकासि यमकपाटिहारियन्ति अत्थो। अयमेव वा पाठो। ‘‘तदा देवमनुस्सा वा’’तिपि पाठो। तत्थ देवमनुस्सानन्ति सामिअत्थे पच्चत्तम्। तस्मा देवानं मनुस्सानञ्च नवुतिकोटिसहस्सानीति अत्थो। तरिंसूति अतिक्कमिंसु।&lt;br&gt;&#xA;यदा पन अत्तनो पुत्तं नन्दुत्तरकुमारं ओवदि, तदा असीतिया कोटिसहस्सानं ततियाभिसमयो अहोसि। तेन वुत्तं –&lt;br&gt;&#xA;९.&lt;br&gt;&#xA;‘‘यम्हि काले महावीरो, ओवदी सकमत्रजम्।&lt;br&gt;&#xA;असीतिकोटिसहस्सानं, ततियाभिसमयो अहू’’ति॥&lt;br&gt;&#xA;यदा पन थुल्लकोट्ठितनगरे भद्दसालो च विजितमित्तो च द्वे ब्राह्मणसहायका अमतरहदं गवेसमाना परिसति निसिन्नं अतिविसारदं नारदसम्मासम्बुद्धं अद्दसंसु। ते भगवतो काये द्वत्तिंसमहापुरिसलक्खणानि दिस्वा – ‘‘अयं लोके विवटच्छदो सम्मासम्बुद्धो’’ति निट्ठं गन्त्वा भगवति सञ्जातसद्धा सपरिवारा भगवतो सन्तिके पब्बजिंसु। तेसु पब्बजित्वा अरहत्तं पत्तेसु भगवा भिक्खूनं कोटिसतसहस्समज्झे पातिमोक्खं उद्दिसि, सो पठमो सन्निपातो अहोसि। तेन वुत्तं –&lt;br&gt;&#xA;१०.&lt;br&gt;&#xA;‘‘सन्निपाता तयो आसुं, नारदस्स महेसिनो।&lt;br&gt;&#xA;कोटिसतसहस्सानं, पठमो आसि समागमो’’ति॥&lt;br&gt;&#xA;यस्मिं समये नारदो सम्मासम्बुद्धो ञातिसमागमे अत्तनो पणिधानतो पट्ठाय बुद्धवंसं कथेसि, तदा नवुतिकोटिभिक्खुसहस्सानं दुतियो सन्निपातो अहोसि। तेन वुत्तं –&lt;br&gt;&#xA;११.&lt;br&gt;&#xA;‘‘यदा बुद्धो बुद्धगुणं, सनिदानं पकासयि।&lt;br&gt;&#xA;नवुतिकोटिसहस्सानि, समिंसु विमला तदा’’ति॥&lt;br&gt;&#xA;तत्थ विमलाति विगतमला, खीणासवाति अत्थो।&lt;br&gt;&#xA;यदा पन महादोणनागराजस्स विनयने पसन्नो वेरोचनो नाम नागराजा गङ्गाय नदिया तिगावुतप्पमाणं सत्तरतनमयं मण्डपं निम्मिनित्वा सपरिवारं भगवन्तं तत्थ निसीदापेत्वा सपरिवारो सजनपदे अत्तनो दानग्गदस्सनत्थाय निमन्तेत्वा नागनाटकानि च ताळावचरे विविधवेसालङ्कारधरे सन्निपातेत्वा महासक्कारेन भगवतो सपरिवारस्स महादानं अदासि। भोजनावसाने भगवा महागङ्गं ओतारेन्तो विय अनुमोदनमकासि। तदा भत्तानुमोदने धम्मं सुत्वा पसन्नानं एहिभिक्खुपब्बज्जाय पब्बजितानं असीतिभिक्खुसतसहस्सानं मज्झे पातिमोक्खं उद्दिसि, सो ततियो सन्निपातो अहोसि। तेन वुत्तं –&lt;br&gt;&#xA;१२.&lt;br&gt;&#xA;‘‘यदा वेरोचनो नागो, दानं ददाति सत्थुनो।&lt;br&gt;&#xA;तदा समिंसु जिनपुत्ता, असीतिसतसहस्सियो’’ति॥&lt;br&gt;&#xA;तत्थ असीतिसतसहस्सियोति सतसहस्सानं असीतियो।&lt;br&gt;&#xA;तदा अम्हाकं बोधिसत्तो इसिपब्बज्जं पब्बजित्वा हिमवन्तपस्से अस्समं मापेत्वा पञ्चसु अभिञ्ञासु अट्ठसु समापत्तीसु च चिण्णवसी हुत्वा पटिवसति। अथ तस्मिं अनुकम्पाय नारदो भगवा असीतिया अरहन्तकोटीहि दसहि च अनागामिफलट्ठेहि उपासकसहस्सेहि परिवुतो तं अस्समपदं अगमासि। तापसो भगवन्तं दिस्वाव पमुदितहदयो सपरिवारस्स भगवतो निवासत्थाय अस्समं मापेत्वा सकलरत्तिं सत्थुगुणं कित्तेत्वा भगवतो धम्मकथं सुत्वा पुनदिवसे उत्तरकुरुं गन्त्वा ततो आहारं आहरित्वा सपरिवारस्स बुद्धस्स महादानं अदासि। एवं सत्ताहं महादानं दत्वा हिमवन्ततो अनग्घं लोहितचन्दनं आहरित्वा तेन लोहितचन्दनेन भगवन्तं पूजेसि। तदा नं दसबलो अमरनरपरिवुतो धम्मकथं कथेत्वा – ‘‘अनागते गोतमो नाम बुद्धो भविस्सती’’ति ब्याकासि। तेन वुत्तं –&lt;br&gt;&#xA;१३.&lt;br&gt;&#xA;‘‘अहं तेन समयेन, जटिलो उग्गतापनो।&lt;br&gt;&#xA;अन्तलिक्खचरो आसिं, पञ्चाभिञ्ञासु पारगू॥&lt;br&gt;&#xA;१४.&lt;br&gt;&#xA;‘‘तदापाहं असमसमं, ससङ्घं सपरिज्जनम्।&lt;br&gt;&#xA;अन्नपानेन तप्पेत्वा, चन्दनेनाभिपूजयिं॥&lt;br&gt;&#xA;१५.&lt;br&gt;&#xA;‘‘सोपि मं तदा ब्याकासि, नारदो लोकनायको।&lt;br&gt;&#xA;अपरिमेय्यितो कप्पे, बुद्धो लोके भविस्सति॥&lt;br&gt;&#xA;१६.&lt;br&gt;&#xA;‘‘पधानं पदहित्वान…पे॰… हेस्साम सम्मुखा इमं॥&lt;br&gt;&#xA;१७.&lt;br&gt;&#xA;‘‘तस्सापि वचनं सुत्वा, भिय्यो हासेत्व मानसम्।&lt;br&gt;&#xA;अधिट्ठहिं वतं उग्गं, दसपारमिपूरिया’’ति॥&lt;br&gt;&#xA;तत्थ तदापाहन्ति तदापि अहम्। असमसमन्ति असमा नाम अतीता बुद्धा, तेहि असमेहि समं तुल्यं असमसमम्। अथ वा असमा विसमा, समा अविसमा साधवो, तेसु असमसमेसु समो ‘‘असमसमसमो’’ति वत्तब्बे एकस्स समसद्दस्स लोपं कत्वा वुत्तन्ति वेदितब्बं, असमाविसमसमन्ति अत्थो। सपरिज्जनन्ति सउपासकजनम्। ‘‘सोपि मं तदा नरमरूनं, मज्झे ब्याकासि चक्खुमा’’तिपि पाठो , सो उत्तानत्थोव। भिय्यो हासेत्व मानसन्ति उत्तरिम्पि हासेत्वा तोसेत्वा हदयम्। अधिट्ठहिं वतं उग्गन्ति उग्गं वतं अधिट्ठासिम्। ‘‘उत्तरिं वतमधिट्ठासिं, दसपारमिपूरिया’’तिपि पाठो।&lt;br&gt;&#xA;तस्स पन भगवतो नारदस्स धञ्ञवती नाम नगरं अहोसि, सुदेवो नाम खत्तियो पिता, अनोमा नाम माता, भद्दसालो च जितमित्तो च द्वे अग्गसावका, वासेट्ठो नाम उपट्ठाको, उत्तरा च फग्गुनी च द्वे अग्गसाविका, महासोणरुक्खो बोधि, सरीरं अट्ठासीतिहत्थुब्बेधं अहोसि। तस्स सरीरप्पभा निच्चं योजनं फरति, नवुतिवस्ससहस्सानि आयु, तस्स पन विजितसेना नाम अग्गमहेसी, नन्दुत्तरकुमारो नामस्स पुत्तो अहोसि, विजितो विजितावी विजिताभिरामोति तयो पासादा अहेसुम्। सो नववस्ससहस्सानि अगारं अज्झावसि। सो पदसाव महाभिनिक्खमनं निक्खमीति। तेन वुत्तं –&lt;br&gt;&#xA;१८.&lt;br&gt;&#xA;‘‘नगरं धञ्ञवती नाम, सुदेवो नाम खत्तियो।&lt;br&gt;&#xA;अनोमा नाम जनिका, नारदस्स महेसिनो॥&lt;br&gt;&#xA;२३.&lt;br&gt;&#xA;‘‘भद्दसालो जितमित्तो, अहेसुं अग्गसावका।&lt;br&gt;&#xA;वासेट्ठो नामुपट्ठाको, नारदस्स महेसिनो॥&lt;br&gt;&#xA;२४.&lt;br&gt;&#xA;‘‘उत्तरा फग्गुनी चेव, अहेसुं अग्गसाविका।&lt;br&gt;&#xA;बोधि तस्स भगवतो, महासोणोति वुच्चति॥&lt;br&gt;&#xA;२६.&lt;br&gt;&#xA;‘‘अट्ठासीतिरतनानि, अच्चुग्गतो महामुनि।&lt;br&gt;&#xA;कञ्चनग्घियसङ्कासो, दससहस्सी विरोचति॥&lt;br&gt;&#xA;२७.&lt;br&gt;&#xA;‘‘तस्स ब्यामप्पभा काया, निद्धावति दिसोदिसम्।&lt;br&gt;&#xA;निरन्तरं दिवारत्तिं, योजनं फरते सदा॥&lt;br&gt;&#xA;२८.&lt;br&gt;&#xA;‘‘न केचि तेन समयेन, समन्ता योजने जना।&lt;br&gt;&#xA;उक्कापदीपे उज्जालेन्ति, बुद्धरंसीहि ओत्थटा॥&lt;br&gt;&#xA;२९.&lt;br&gt;&#xA;‘‘नवुतिवस्ससहस्सानि, आयु विज्जति तावदे।&lt;br&gt;&#xA;तावता तिट्ठमानो सो, तारेसि जनतं बहुं॥&lt;br&gt;&#xA;३०.&lt;br&gt;&#xA;‘‘यथा उळूहि गगनं, विचित्तं उपसोभति।&lt;br&gt;&#xA;तथेव सासनं तस्स, अरहन्तेहि सोभति॥&lt;br&gt;&#xA;३१.&lt;br&gt;&#xA;‘‘संसारसोतं तरणाय, सेसके पटिपन्नके।&lt;br&gt;&#xA;धम्मसेतुं दळ्हं कत्वा, निब्बुतो सो नरासभो॥&lt;br&gt;&#xA;३२.&lt;br&gt;&#xA;‘‘सोपि बुद्धो असमसमो, तेपि खीणासवा अतुलतेजा।&lt;br&gt;&#xA;सब्बं तमन्तरहितं, ननु रित्ता सब्बसङ्खारा’’ति॥&lt;br&gt;&#xA;तत्थ कञ्चनग्घियसङ्कासोति विविधरतनविचित्तकञ्चनमयग्घिकसदिसरूपसोभो। दससहस्सी विरोचतीति तस्स पभाय दससहस्सीपि लोकधातु विरोचति, विराजतीति अत्थो। तमेवत्थं पकासेन्तो भगवा ‘‘तस्स ब्यामप्पभा काया, निद्धावति दिसोदिस’’न्ति आह। तत्थ ब्यामप्पभा कायाति ब्यामप्पभा वियाति ब्यामप्पभा, अम्हाकं भगवतो ब्यामप्पभा वियाति अत्थो।&lt;br&gt;&#xA;न केचीति एत्थ न-कारो पटिसेधत्थो, तस्स उज्जालेन्ति-सद्देन सम्बन्धो दट्ठब्बो। उक्काति दण्डदीपिका। उक्का वा पदीपे वा केचिपि जना न उज्जालेन्ति न पज्जालेन्ति। कस्माति चे? बुद्धसरीरप्पभाय ओभासितत्ता। बुद्धरंसीहीति बुद्धरस्मीहि। ओत्थटाति अधिगता।&lt;br&gt;&#xA;उळूहीति ताराहि, यथा ताराहि गगनतलं विचित्तं सोभति, तथेव तस्स सासनं अरहन्तेहि विचित्तं उपसोभतीति अत्थो। संसारसोतं तरणायाति संसारसागरस्स तरणत्थम्। सेसके पटिपन्नकेति अरहन्ते ठपेत्वा कल्याणपुथुज्जनेहि सद्धिं सेसे सेक्खपुग्गलेति अत्थो। धम्मसेतुन्ति मग्गसेतुं, सेसपुग्गले संसारतो तारेतुं धम्मसेतुं ठपेत्वा कतसब्बकिच्चो हुत्वा परिनिब्बायीति अत्थो। सेसं हेट्ठा वुत्तत्ता सब्बत्थ उत्तानमेवाति।&lt;br&gt;&#xA;नारदबुद्धवंसवण्णना निट्ठिता।&lt;br&gt;&#xA;निट्ठितो नवमो बुद्धवंसो।&lt;/p&gt;</description>
    </item>
    <item>
      <title>१२. पदुमुत्तरबुद्धवंसवण्णना</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/12_padumuttarabuddhavaMsavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/12_padumuttarabuddhavaMsavaNNanA/</guid>
      <description>&lt;p&gt;१२. पदुमुत्तरबुद्धवंसवण्णना&lt;br&gt;&#xA;नारदबुद्धस्स सासनं नवुतिवस्ससहस्सानि पवत्तित्वा अन्तरधायि। सो च कप्पो विनस्सित्थ। ततो परं कप्पानं असङ्ख्येय्यं बुद्धा लोके न उप्पज्जिंसु। बुद्धसुञ्ञो विगतबुद्धालोको अहोसि। ततो कप्पेसु च असङ्ख्येय्येसु वीतिवत्तेसु इतो कप्पसतसहस्समत्थके एकस्मिं कप्पे एको विजितमारो ओहितभारो मेरुसारो असंसारो सत्तसारो सब्बलोकुत्तरो पदुमुत्तरो नाम बुद्धो लोके उदपादि। सोपि पारमियो पूरेत्वा तुसितपुरे निब्बत्तित्वा ततो चवित्वा हंसवतीनगरे सब्बजनानन्दकरस्सानन्दस्स नाम रञ्ञो अग्गमहेसिया उदितोदितकुले जाताय सुजाताय देविया कुच्छिस्मिं पटिसन्धिं अग्गहेसि। सा देवताहि कतारक्खा दसन्नं मासानं अच्चयेन हंसवतुय्याने पदुमुत्तरकुमारं विजायि। पटिसन्धियञ्चस्स जातियञ्च हेट्ठा वुत्तप्पकारानि पाटिहारियानि अहेसुम्।&lt;br&gt;&#xA;तस्स किर जातियं पदुमवस्सं वस्सि। तेनस्स नामग्गहणदिवसे ञातका ‘‘पदुमुत्तरकुमारो’’त्वेव नामं अकंसु। सो दसवस्ससहस्सानि अगारं अज्झावसि। नरवाहन-यसवाहन-वसवत्तिनामका तिण्णं उतूनं अनुच्छविका तयो चस्स पासादा अहेसुम्। वसुदत्तादेविप्पमुखानं इत्थीनं सतसहस्सानि वीसतिसहस्सानि च पच्चुपट्ठितानि अहेसुम्। सो वसुदत्ताय देविया पुत्ते सब्बगुणानुत्तरे उत्तरकुमारे नाम उप्पन्ने चत्तारि निमित्तानि दिस्वा – ‘‘महाभिनिक्खमनं निक्खमिस्सामी’’ति चिन्तेसि। तस्स चिन्तितमत्तेव वसवत्तिनामको पासादो कुम्भकारचक्कं विय आकासं अब्भुग्गन्त्वा देवविमानमिव पुण्णचन्दो विय च गगनतलेन गन्त्वा बोधिरुक्खं मज्झेकरोन्तो सोभितबुद्धवंसवण्णनाय आगतपासादो विय भूमियं ओतरि।&lt;br&gt;&#xA;महापुरिसो किर ततो पासादतो ओतरित्वा अरहत्तद्धजभूतानि कासायानि वत्थानि देवदत्तियानि पारुपित्वा तत्थेव पब्बजि। पासादो पनागन्त्वा सकट्ठानेयेव अट्ठासि। महासत्तेन सहगताय परिसाय ठपेत्वा इत्थियो सब्बे पब्बजिंसु। महापुरिसो तेहि सह सत्ताहं पधानचरियं चरित्वा विसाखपुण्णमाय उज्जेनिनिगमे रुचानन्दसेट्ठिधीताय दिन्नं मधुपायासं परिभुञ्जित्वा सालवने दिवाविहारं कत्वा सायन्हसमये सुमित्ताजीवकेन दिन्ना अट्ठ तिणमुट्ठियो गहेत्वा सललबोधिं उपगन्त्वा तं पदक्खिणं कत्वा अट्ठत्तिंसहत्थवित्थतं तिणसन्थरं सन्थरित्वा पल्लङ्कं आभुजित्वा चतुरङ्गवीरियं अधिट्ठाय समारं मारबलं विधमित्वा पठमे यामे पुब्बेनिवासं अनुस्सरित्वा दुतिये यामे दिब्बचक्खुं विसोधेत्वा ततिये यामे पच्चयाकारं सम्मसित्वा आनापानचतुत्थज्झानतो वुट्ठाय पञ्चसु खन्धेसु अभिनिविसित्वा उदयब्बयवसेन समपञ्ञास लक्खणानि दिस्वा याव गोत्रभुञाणं विपस्सनं वड्ढेत्वा अरियमग्गेन सकलबुद्धगुणे पटिविज्झित्वा सब्बबुद्धाचिण्णं ‘‘अनेकजातिसंसारं…पे॰… तण्हानं खयमज्झगा’’ति उदानं उदानेसि। तदा किर दससहस्सचक्कवाळब्भन्तरं सकलम्पि अलङ्करोन्तं विय पदुमवस्सं वस्सि। तेन वुत्तं –&lt;br&gt;&#xA;१.&lt;br&gt;&#xA;‘‘नारदस्स अपरेन, सम्बुद्धो द्विपदुत्तमो।&lt;br&gt;&#xA;पदुमुत्तरो नाम जिनो, अक्खोभो सागरूपमो॥&lt;br&gt;&#xA;२.&lt;br&gt;&#xA;‘‘मण्डकप्पो वा सो आसि, यम्हि बुद्धो अजायथ।&lt;br&gt;&#xA;उस्सन्नकुसला जनता, तम्हि कप्पे अजायथा’’ति॥&lt;br&gt;&#xA;तत्थ सागरूपमोति सागरसदिसगम्भीरभावो। मण्डकप्पो वा सो आसीति एत्थ यस्मिं कप्पे द्वे सम्मासम्बुद्धा उप्पज्जन्ति, अयं मण्डकप्पो नाम। दुविधो हि कप्पो सुञ्ञकप्पो असुञ्ञकप्पो चाति। तत्थ सुञ्ञकप्पे बुद्धपच्चेकबुद्धचक्कवत्तिनो न उप्पज्जन्ति। तस्मा गुणवन्तपुग्गलसुञ्ञत्ता ‘‘सुञ्ञकप्पो’’ति वुच्चति।&lt;br&gt;&#xA;असुञ्ञकप्पो पञ्चविधो – सारकप्पो मण्डकप्पो वरकप्पो सारमण्डकप्पो भद्दकप्पोति। तत्थ गुणसाररहिते कप्पे गुणसारुप्पादकस्स गुणसारजननस्स एकस्स सम्मासम्बुद्धस्स पातुभावेन ‘‘सारकप्पो’’ति वुच्चति। यस्मिं पन कप्पे द्वे लोकनायका उप्पज्जन्ति, सो ‘‘मण्डकप्पो’’ति वुच्चति। यस्मिं कप्पे तयो बुद्धा उप्पज्जन्ति, तेसु पठमो दुतियं ब्याकरोति, दुतियो ततियन्ति, तत्थ मनुस्सा पमुदितहदया अत्तना पत्थितपणिधानवसेन वरयन्ति। तस्मा ‘‘वरकप्पो’’ति वुच्चति। यत्थ पन कप्पे चत्तारो बुद्धा उप्पज्जन्ति, सो पुरिमकप्पतो विसिट्ठतरत्ता सारतरत्ता ‘‘सारमण्डकप्पो’’ति वुच्चति। यस्मिं कप्पे पञ्च बुद्धा उप्पज्जन्ति, सो ‘‘भद्दकप्पो’’ति वुच्चति। सो पन अतिदुल्लभो। तस्मिं पन कप्पे येभुय्येन सत्ता कल्याणसुखबहुला होन्ति। येभुय्येन तिहेतुका किलेसक्खयं करोन्ति, दुहेतुका सुगतिगामिनो होन्ति, अहेतुका हेतुं पटिलभन्ति। तस्मा सो कप्पो ‘‘भद्दकप्पो’’ति वुच्चति। तेन वुत्तं – ‘‘असुञ्ञकप्पो पञ्चविधो’’तिआदि। वुत्तञ्हेतं पोराणेहि –&lt;br&gt;&#xA;‘‘एको बुद्धो सारकप्पे, मण्डकप्पे जिना दुवे।&lt;br&gt;&#xA;वरकप्पे तयो बुद्धा, सारमण्डे चतुरो बुद्धा।&lt;br&gt;&#xA;पञ्च बुद्धा भद्दकप्पे, ततो नत्थाधिका जिना’’ति॥&lt;br&gt;&#xA;यस्मिं पन कप्पे पदुमुत्तरदसबलो उप्पज्जि, सो सारकप्पोपि समानो गुणसम्पत्तिया मण्डकप्पसदिसत्ता ‘‘मण्डकप्पो’’ति वुत्तो। ओपम्मत्थे वा-सद्दो दट्ठब्बो। उस्सन्नकुसलाति उपचितपुञ्ञा। जनताति जनसमूहो।&lt;br&gt;&#xA;पदुमुत्तरो पन परिसुत्तरो भगवा सत्ताहं बोधिपल्लङ्के वीतिनामेत्वा – ‘‘पथवियं पादं निक्खिपिस्सामी’’ति दक्खिणं पादं अभिनीहरि। अथ पथविं भिन्दित्वा विमलकोमलकेसरकण्णिकानि जलजामलाविकलविपुलपलासानि थलजानि जलजानि उट्ठहिंसु। तेसं किर धुरपत्तानि नवुतिहत्थानि केसरानि तिंसहत्थानि कण्णिका द्वादसहत्था एकेकस्स नवघटप्पमाणा रेणवो अहेसुम्। सत्था पन उब्बेधतो अट्ठपण्णासहत्थो अहोसि। तस्स उभिन्नं बाहानमन्तरं अट्ठारसहत्थं नलाटं पञ्चहत्थं हत्थपादा एकादसहत्था अहेसुम्। तस्स एकादसहत्थेन पादेन द्वादसहत्थाय कण्णिकाय अक्कन्तमत्ताय नवघटप्पमाणा रेणवो उट्ठहित्वा अट्ठपण्णासहत्थं सरीरप्पदेसं उग्गन्त्वा मनोसिलाचुण्णविचुण्णितं विय कत्वा पच्चोत्थरन्ति। तदुपादाय सत्था पदुमुत्तरोत्वेव लोके पञ्ञायित्थाति संयुत्तभाणका वदन्ति।&lt;br&gt;&#xA;अथ सब्बलोकुत्तरो पदुमुत्तरो भगवा ब्रह्मायाचनं सम्पटिच्छित्वा धम्मदेसनाय भाजनभूते सत्ते ओलोकेन्तो मिथिलनगरे देवलं सुजातञ्चाति द्वे राजपुत्ते उपनिस्सयसम्पन्ने दिस्वा तङ्खणञ्ञेव अनिलपथेन गन्त्वा मिथिलुय्याने ओतरित्वा उय्यानपालेन द्वेपि राजकुमारे पक्कोसापेसि। तेपि च ‘‘अम्हाकं पितुच्छापुत्तो पदुमुत्तरकुमारो पब्बजित्वा सम्मासम्बोधिं पापुणित्वा अम्हाकं नगरं सम्पत्तो, हन्द नं मयं दस्सनाय उपसङ्कमिस्सामा’’ति सपरिवारा पदुमुत्तरं भगवन्तं उपसङ्कमित्वा परिवारेत्वा निसीदिंसु। तदा दसबलो तेहि परिवुतो तारागणपरिवुतो पुण्णचन्दो विय विरोचमानो तत्थ धम्मचक्कं पवत्तेसि, तदा कोटिसतसहस्सानं पठमो धम्माभिसमयो अहोसि। तेन वुत्तं –&lt;br&gt;&#xA;३.&lt;br&gt;&#xA;‘‘पदुमुत्तरस्स भगवतो, पठमे धम्मदेसने।&lt;br&gt;&#xA;कोटिसतसहस्सानं, धम्माभिसमयो अहू’’ति॥&lt;br&gt;&#xA;अथापरेन समयेन सरदतापससमागमे महाजनं निरयसन्तापेन सन्तापेत्वा धम्मं देसेन्तो सत्ततिंससतसहस्ससङ्खे सत्तकाये धम्मामतं पायेसि, सो दुतियो धम्माभिसमयो अहोसि। तेन वुत्तं –&lt;br&gt;&#xA;४.&lt;br&gt;&#xA;‘‘ततो परम्पि वस्सन्ते, तप्पयन्ते च पाणिनो।&lt;br&gt;&#xA;सत्तत्तिंससतसहस्सानं, दुतियाभिसमयो अहू’’ति॥&lt;br&gt;&#xA;यदा पन आनन्दमहाराजा वीसतिया पुरिससहस्सेहि वीसतिया अमच्चेहि च सद्धिं पदुमुत्तरस्स सम्मासम्बुद्धस्स सन्तिके मिथिलनगरे पातुरहोसि। पदुमुत्तरो च भगवा ते सब्बे एहिभिक्खुपब्बज्जाय पब्बाजेत्वा तेहि परिवुतो गन्त्वा पितुसङ्गहं कुरुमानो हंसवतिया राजधानिया वसति। तत्थ सो अम्हाकं भगवा विय कपिलपुरे गगनतले रतनचङ्कमे चङ्कमन्तो बुद्धवंसं कथेसि, तदा पञ्ञाससतसहस्सानं ततियो धम्माभिसमयो अहोसि। तेन वुत्तं –&lt;br&gt;&#xA;५.&lt;br&gt;&#xA;‘‘यम्हि काले महावीरो, आनन्दं उपसङ्कमि।&lt;br&gt;&#xA;पितुसन्तिकं उपगन्त्वा, आहनी अमतदुन्दुभिं॥&lt;br&gt;&#xA;६.&lt;br&gt;&#xA;‘‘आहते अमतभेरिम्हि, वस्सन्ते धम्मवुट्ठिया।&lt;br&gt;&#xA;पञ्ञाससतसहस्सानं, ततियाभिसमयो अहू’’ति॥&lt;br&gt;&#xA;तत्थ आनन्दं उपसङ्कमीति पितरं आनन्दराजानं सन्धाय वुत्तम्। आहनीति अभिहनि। आहतेति आहताय। अमतभेरिम्हीति अमतभेरिया, लिङ्गविपल्लासो दट्ठब्बो। ‘‘आसेविते’’तिपि पाठो, तस्स आसेवितायाति अत्थो। वस्सन्ते धम्मवुट्ठियाति धम्मवस्सं वस्सन्तेति अत्थो। इदानि अभिसमयकरणूपायं दस्सेन्तो –&lt;br&gt;&#xA;७.&lt;br&gt;&#xA;‘‘ओवादको विञ्ञापको, तारको सब्बपाणिनम्।&lt;br&gt;&#xA;देसनाकुसलो बुद्धो, तारेसि जनतं बहु’’न्ति॥ – आह।&lt;br&gt;&#xA;तत्थ ओवादकोति सरणसीलधुतङ्गसमादानगुणानिसंसवण्णनाय ओवदतीति ओवादको। विञ्ञापकोति चतुसच्चं विञ्ञापेतीति विञ्ञापको, बोधको। तारकोति चतुरोघतारको।&lt;br&gt;&#xA;यदा पन सत्था मिथिलनगरे मिथिलुय्याने कोटिसतसहस्सभिक्खुगणमज्झे माघपुण्णमाय पुण्णचन्दसदिसवदनो पातिमोक्खं उद्दिसि, सो पठमो सन्निपातो अहोसि। तेन वुत्तं –&lt;br&gt;&#xA;८.&lt;br&gt;&#xA;‘‘सन्निपाता तयो आसुं, पदुमुत्तरस्स सत्थुनो।&lt;br&gt;&#xA;कोटिसतसहस्सानं, पठमो आसि समागमो’’ति॥&lt;br&gt;&#xA;यदा पन भगवा वेभारपब्बतकूटे वस्सावासं वसित्वा पब्बतसन्दस्सनत्थं आगतस्स महाजनस्स धम्मं देसेत्वा नवुतिकोटिसहस्सानि एहिभिक्खुभावेन पब्बाजेत्वा तेहि परिवुतो पातिमोक्खं उद्दिसि, सो दुतियो सन्निपातो अहोसि। तेन वुत्तं –&lt;br&gt;&#xA;९.&lt;br&gt;&#xA;‘‘यदा बुद्धो असमसमो, वसि वेभारपब्बते।&lt;br&gt;&#xA;नवुतिकोटिसहस्सानं, दुतियो आसि समागमो’’ति॥&lt;br&gt;&#xA;पुन भगवति गुणवति तिलोकनाथे महाजनस्स बन्धनमोक्खं कुरुमाने जनपदचारिकं चरमाने असीतिकोटिसहस्सानं भिक्खूनं सन्निपातो अहोसि। तेन वुत्तं –&lt;br&gt;&#xA;१०.&lt;br&gt;&#xA;‘‘पुन चारिकं पक्कन्ते, गामनिगमरट्ठतो।&lt;br&gt;&#xA;असीतिकोटिसहस्सानं, ततियो आसि समागमो’’ति॥&lt;br&gt;&#xA;तत्थ गामनिगमरट्ठतोति गामनिगमरट्ठेहि। अयमेव वा पाठो, तस्स गामनिगमरट्ठेहि निक्खमित्वा पब्बजितानन्ति अत्थो।&lt;br&gt;&#xA;तदा अम्हाकं बोधिसत्तो अनेकधनकोटिको जटिलो नाम महारट्ठिको हुत्वा बुद्धप्पमुखस्स सङ्घस्स सचीवरं वरदानमदासि। सोपि तं भत्तानुमोदनावसाने ‘‘अनागते कप्पसतसहस्समत्थके गोतमो नाम बुद्धो भविस्सती’’ति ब्याकासि। तेन वुत्तं –&lt;br&gt;&#xA;११.&lt;br&gt;&#xA;‘‘अहं तेन समयेन, जटिलो नाम रट्ठिको।&lt;br&gt;&#xA;सम्बुद्धप्पमुखं सङ्घं, सभत्तं दुस्समदासहं॥&lt;br&gt;&#xA;१२.&lt;br&gt;&#xA;‘‘सोपि मं बुद्धो ब्याकासि, सङ्घमज्झे निसीदिय।&lt;br&gt;&#xA;सतसहस्से इतो कप्पे, अयं बुद्धो भविस्सति॥&lt;br&gt;&#xA;१३.&lt;br&gt;&#xA;‘‘पधानं पदहित्वान…पे॰… हेस्साम सम्मुखा इमं॥&lt;br&gt;&#xA;१४.&lt;br&gt;&#xA;‘‘तस्सापि वचनं सुत्वा, उत्तरिं वतमधिट्ठहिम्।&lt;br&gt;&#xA;अकासिं उग्गदळ्हं धितिं, दसपारमिपूरिया’’ति॥&lt;br&gt;&#xA;तत्थ सम्बुद्धप्पमुखं सङ्घन्ति बुद्धप्पमुखस्स सङ्घस्स, सामिअत्थे उपयोगवचनम्। सभत्तं दुस्समदासहन्ति सचीवरं भत्तं अदासिं अहन्ति अत्थो। उग्गदळहन्ति अतिदळ्हम्। धितिन्ति वीरियं अकासिन्ति अत्थो।&lt;br&gt;&#xA;पदुमुत्तरस्स पन भगवतो काले तित्थिया नाम नाहेसुम्। सब्बे देवमनुस्सा बुद्धमेव सरणमगमंसु। तेन वुत्तं –&lt;br&gt;&#xA;१५.&lt;br&gt;&#xA;‘‘ब्याहता तित्थिया सब्बे, विमना दुम्मना तदा।&lt;br&gt;&#xA;न तेसं केचि परिचरन्ति, रट्ठतो निच्छुभन्ति ते॥&lt;br&gt;&#xA;१६.&lt;br&gt;&#xA;‘‘सब्बे तत्थ समागन्त्वा, उपगञ्छुं बुद्धसन्तिके।&lt;br&gt;&#xA;तुवं नाथो महावीर, सरणं होहि चक्खुम॥&lt;br&gt;&#xA;१७.&lt;br&gt;&#xA;‘‘अनुकम्पको कारुणिको, हितेसी सब्बपाणिनम्।&lt;br&gt;&#xA;सम्पत्ते तित्थिये सब्बे, पञ्चसीले पतिट्ठहि॥&lt;br&gt;&#xA;१८.&lt;br&gt;&#xA;‘‘एवं निराकुलं आसि, सुञ्ञकं तित्थियेहि तम्।&lt;br&gt;&#xA;विचित्तं अरहन्तेहि, वसीभूतेहि तादिही’’ति॥&lt;br&gt;&#xA;तत्थ ब्याहताति विहतमानदप्पा। तित्थियाति एत्थ तित्थं वेदितब्बं, तित्थकरो वेदितब्बो, तित्थिया वेदितब्बा। तत्थ सस्सतादिदिट्ठिवसेन तरन्ति एत्थाति तित्थं, लद्धि। तस्सा लद्धिया उप्पादको तित्थकरो, तित्थे भवा तित्थियाति। पदुमुत्तरस्स किर भगवतो काले तित्थिया नाहेसुम्। ये पन सन्ति, तेपि ईदिसा अहेसुन्ति दस्सनत्थं ‘‘ब्याहता तित्थिया’’तिआदि वुत्तन्ति वेदितब्बम्। विमनाति विरूपमानसा। दुम्मनाति तस्सेव वेवचनम्। न तेसं केचि परिचरन्तीति तेसं अञ्ञतित्थियानं केचिपि पुरिसा परिकम्मं न करोन्ति, न भिक्खं देन्ति, न सक्करोन्ति, न गरुं करोन्ति, न मानेन्ति, न पूजेन्ति, न आसना वुट्ठहन्ति, न अञ्जलिकम्मं करोन्तीति अत्थो। रट्ठतोति सकलरट्ठतोपि। निच्छुभन्तीति नीहरन्ति, उस्सादेन्ति तेसं निवासं न देन्तीति अत्थो। तेति तित्थिया।&lt;br&gt;&#xA;उपगञ्छुं बुद्धसन्तिकेति एवं तेहि रट्ठवासीहि मनुस्सेहि उस्सादियमाना सब्बेपि अञ्ञतित्थिया समागन्त्वा पदुमुत्तरदसबलमेव सरणमगमंसु। ‘‘त्वं अम्हाकं सत्था नाथो गति परायनं सरण’’न्ति एवं वत्वा सरणमगमंसूति अत्थो। अनुकम्पतीति अनुकम्पको। करुणाय चरतीति कारुणिको। सम्पत्तेति समागते सरणमुपगते तित्थिये। पञ्चसीले पतिट्ठहीति पञ्चसु सीलेसु पतिट्ठापेसीति अत्थो। निराकुलन्ति अनाकुलं, अञ्ञेहि लद्धिकेहि असम्मिस्सन्ति अत्थो। सुञ्ञकन्ति सुञ्ञं रित्तं तेहि तित्थियेहि। तन्ति तं भगवतो सासनन्ति वचनसेसो दट्ठब्बो। विचित्तन्ति विचित्तविचित्तम्। वसीभूतेहीति वसीभावप्पत्तेहि।&lt;br&gt;&#xA;तस्स पन पदुमुत्तरस्स भगवतो हंसवती नाम नगरं अहोसि। पिता पनस्स आनन्दो नाम खत्तियो, माता सुजाता नाम देवी, देवलो च सुजातो च द्वे अग्गसावका, सुमनो नामुपट्ठाको, अमिता च असमा च द्वे अग्गसाविका, सललरुक्खो बोधि, सरीरं अट्ठपण्णासहत्थुब्बेधं अहोसि, सरीरप्पभा चस्स समन्ता द्वादस योजनानि गण्हि, वस्ससतसहस्सं आयु अहोसि, वसुदत्ता नाम अग्गमहेसी, उत्तरो नाम पुत्तो अहोसि। पदुमुत्तरो पन भगवा परमाभिरामे नन्दारामे किर परिनिब्बुतो। धातुयो पनस्स न विकिरिंसु। सकलजम्बुदीपवासिनो मनुस्सा समागम्म द्वादसयोजनुब्बेधं सत्तरतनमयं चेतियमकंसु। तेन वुत्तं –&lt;br&gt;&#xA;१९.&lt;br&gt;&#xA;‘‘नगरं हंसवती नाम, आनन्दो नाम खत्तियो।&lt;br&gt;&#xA;सुजाता नाम जनिका, पदुमुत्तरस्स सत्थुनो॥&lt;br&gt;&#xA;२४.&lt;br&gt;&#xA;‘‘देवलो च सुजातो च, अहेसुं अग्गसावका।&lt;br&gt;&#xA;सुमनो नामुपट्ठाको, पदुमुत्तरस्स महेसिनो॥&lt;br&gt;&#xA;२५.&lt;br&gt;&#xA;‘‘अमिता च असमा च, अहेसुं अग्गसाविका।&lt;br&gt;&#xA;बोधि तस्स भगवतो, सललोति पवुच्चति॥&lt;br&gt;&#xA;२७.&lt;br&gt;&#xA;‘‘अट्ठपण्णासरतनं, अच्चुग्गतो महामुनि।&lt;br&gt;&#xA;कञ्चनग्घियसङ्कासो, द्वत्तिंसवरलक्खणो॥&lt;br&gt;&#xA;२८.&lt;br&gt;&#xA;‘‘कुट्टा कवाटा भित्ती च, रुक्खा नगसिलुच्चया।&lt;br&gt;&#xA;न तस्सावरणं अत्थि, समन्ता द्वादसयोजने॥&lt;br&gt;&#xA;२९.&lt;br&gt;&#xA;‘‘वस्ससतसहस्सानि, आयु विज्जति तावदे।&lt;br&gt;&#xA;तावता तिट्ठमानो सो, तारेसि जनतं बहुं॥&lt;br&gt;&#xA;३०.&lt;br&gt;&#xA;‘‘सन्तारेत्वा बहुजनं, छिन्दित्वा सब्बसंसयम्।&lt;br&gt;&#xA;जलित्वा अग्गिक्खन्धोव, निब्बुतो सो ससावको’’ति॥&lt;br&gt;&#xA;तत्थ नगसिलुच्चयाति नगसङ्खाता सिलुच्चया। आवरणन्ति पटिच्छादनं तिरोकरणम्। द्वादसयोजनेति समन्ततो द्वादसयोजने ठाने भगवतो सरीरप्पभा फरित्वा रत्तिन्दिवं तिट्ठतीति अत्थो। सेसगाथासु सब्बत्थ पाकटमेवाति।&lt;br&gt;&#xA;इतो पट्ठाय पारमिपूरणादिपुनप्पुनागतमत्थं सङ्खिपित्वा विसेसत्थमेव वत्वा गमिस्साम। यदि पन वुत्तमेव पुनप्पुनं वक्खाम, कदा अन्तं गमिस्सति अयं संवण्णनाति।&lt;br&gt;&#xA;पदुमुत्तरबुद्धवंसवण्णना निट्ठिता।&lt;br&gt;&#xA;निट्ठितो दसमो बुद्धवंसो।&lt;/p&gt;</description>
    </item>
    <item>
      <title>१३. सुमेधबुद्धवंसवण्णना</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/13_sumedhabuddhavaMsavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/13_sumedhabuddhavaMsavaNNanA/</guid>
      <description>&lt;p&gt;१३. सुमेधबुद्धवंसवण्णना&lt;br&gt;&#xA;पदुमुत्तरे पन सम्मासम्बुद्धे परिनिब्बुते सासनेपिस्स अन्तरहिते सत्ततिकप्पसहस्सानि बुद्धा नुप्पज्जिंसु, बुद्धसुञ्ञानि अहेसुम्। इतो पट्ठाय तिंसकप्पसहस्सानं मत्थके एकस्मिं कप्पे सुमेधो सुजातो चाति द्वे सम्मासम्बुद्धा निब्बत्तिंसु। तत्थ अधिगतमेधो सुमेधो नाम बोधिसत्तो पारमियो पूरेत्वा तुसितपुरे निब्बत्तित्वा ततो चवित्वा सुदस्सननगरे सुदत्तस्स नाम रञ्ञो अग्गमहेसिया सुदत्ताय नाम देविया कुच्छिस्मिं पटिसन्धिं गहेत्वा दसन्नं मासानं अच्चयेन सुदस्सनुय्याने तरुणदिवसकरो विय सलिलधरविवरगतो मातुकुच्छितो निक्खमि। सो नववस्ससहस्सानि अगारं अज्झावसि। तस्स किर सुचन्दन-कञ्चन-सिरिवड्ढननामका तयो पासादा अहेसुम्। सुमनमहादेविप्पमुखानि अट्ठचत्तालीसइत्थिसहस्सानि पच्चुपट्ठितानि अहेसुम्।&lt;br&gt;&#xA;सो चत्तारि निमित्तानि दिस्वा सुमनदेविया पुनब्बसुमित्ते नाम पुत्ते जाते हत्थियानेन महाभिनिक्खमनं निक्खमित्वा पब्बजि। मनुस्सानञ्च कोटिसतमनुपब्बजि। सो तेहि परिवुतो अड्ढमासं पधानचरियं चरित्वा विसाखपुण्णमाय नकुलनिगमे नकुलसेट्ठिधीताय दिन्नं मधुपायासं परिभुञ्जित्वा सालवने दिवाविहारं वीतिनामेत्वा सिरिवड्ढाजीवकेन दिन्ना अट्ठ तिणमुट्ठियो गहेत्वा नीपबोधिमूले वीसतिहत्थवित्थतं तिणसन्थरं सन्थरित्वा समारं मारबलं विधमित्वा अभिसम्बोधिं पापुणित्वा ‘‘अनेकजातिसंसारं…पे॰… तण्हानं खयमज्झगा’’ति उदानं उदानेत्वा सत्तसत्ताहं बोधिसमीपेयेव वीतिनामेत्वा अट्ठमे सत्ताहे ब्रह्मुनो धम्मदेसनायाचनं सम्पटिच्छित्वा भब्बपुग्गले ओलोकेन्तो अत्तनो कनिट्ठभातिकं सरणकुमारञ्च सब्बकामिकुमारञ्च अत्तना सद्धिं पब्बजितानं भिक्खूनञ्च कोटिसतं चतुसच्चधम्मपटिवेधसमत्थे दिस्वा आकासेन गन्त्वा सुदस्सननगरसमीपे सुदस्सनुय्याने ओतरित्वा उय्यानपालेन अत्तनो भातिके पक्कोसापेत्वा तेसं परिवारानं मज्झे धम्मचक्कं पवत्तेसि। तदा कोटिसतसहस्सानं धम्माभिसमयो अहोसि, अयं पठमो अभिसमयो। तेन वुत्तं –&lt;br&gt;&#xA;१.&lt;br&gt;&#xA;‘‘पदुमुत्तरस्स अपरेन, सुमेधो नाम नायको।&lt;br&gt;&#xA;दुरासदो उग्गतेजो, सब्बलोकुत्तमो मुनि॥&lt;br&gt;&#xA;२.&lt;br&gt;&#xA;‘‘पसन्ननेत्तो सुमुखो, ब्रहा उजु पतापवा।&lt;br&gt;&#xA;हितेसी सब्बसत्तानं, बहू मोचेसि बन्धना॥&lt;br&gt;&#xA;३.&lt;br&gt;&#xA;‘‘यदा बुद्धो पापुणित्वा, केवलं बोधिमुत्तमम्।&lt;br&gt;&#xA;सुदस्सनम्हि नगरे, धम्मचक्कं पवत्तयि॥&lt;br&gt;&#xA;४.&lt;br&gt;&#xA;‘‘तस्साभिसमया तीणि, अहेसुं धम्मदेसने।&lt;br&gt;&#xA;कोटिसतसहस्सानं, पठमाभिसमयो अहू’’ति॥&lt;br&gt;&#xA;तत्थ उग्गतेजोति उग्गततेजो। पसन्ननेत्तोति सुट्ठु पसन्ननयनो, धोवित्वा मज्जित्वा ठपितमणिगुळिका विय पसन्नानि नेत्तानि होन्ति। तस्मा सो ‘‘पसन्ननेत्तो’’ति वुत्तो। मुदुसिनिद्धनीलविमलसुखुमपखुमाचितसुप्पसन्ननयनोति अत्थो। ‘‘सुप्पसन्नपञ्चनयनो’’तिपि वत्तुं वट्टति। सुमुखोति परिपुण्णसरदसमयचन्दसदिसवदनो। ब्रहाति अट्ठासीतिहत्थप्पमाणसरीरत्ता ब्रहा महन्तो, अञ्ञेहि असाधारणसरीरप्पमाणोति अत्थो। उजूति ब्रह्मुजुगत्तो उजुमेव उग्गतसरीरो देवनगरे समुस्सितसुवण्णतोरणसदिसवरसरीरोति अत्थो। पतापवाति विज्जोतमानसरीरो। हितेसीति हितगवेसी। अभिसमया तीणीति अभिसमया तयो, लिङ्गविपल्लासो कतोति।&lt;br&gt;&#xA;यदा पन भगवा कुम्भकण्णसदिसानुभावं कुम्भकण्णं नाम मनुस्सभक्खं यक्खं महाअटविमुखे सन्दिस्समानघोरसरीरं वत्तनिअटविसञ्चारं पच्छिन्दित्वा पवत्तमानं पच्चूससमये महाकरुणासमापत्तिं समापज्जित्वा ततो वुट्ठाय लोकं ओलोकेन्तो दिस्वा एककोव असहायो तस्स यक्खस्स भवनं गन्त्वा अन्तो पविसित्वा पञ्ञत्ते सिरिसयने निसीदि। अथ खो सो यक्खो मक्खं असहमानो दण्डाहतो घोरविसो आसिविसो विय संकुद्धो दसबलं भिंसापेतुकामो अत्तनो अत्तभावं घोरतरं कत्वा पब्बतसदिसं सीसं कत्वा सूरियमण्डलसदिसानि अक्खीनि निम्मिनित्वा नङ्गलसीससदिसातिदीघविपुलतिखिणदाठायो कत्वा ओलम्बनीलविपुलविसमोदरो तालक्खन्धसदिसबाहुचिपिटकविरूपवङ्कनासो पब्बतबिलसदिसविपुलरत्तमुखो थूलपिङ्गलखरफरुसकेसो अतिभयानकदस्सनो हुत्वा आगन्त्वा सुमेधस्स भगवतो पुरतो ठत्वा पधूपायन्तो पज्जलन्तो पासाणपब्बतग्गिजाल-सलिल-कद्दम-छारिकायुधङ्गार-वालुकप्पकारा नवविधा वस्सवुट्ठियो वस्सेत्वापि भगवतो लोमग्गमत्तम्पि चालेतुं असक्कोन्तो ‘‘भगवन्तं पञ्हं पुच्छित्वा मारेस्सामी’’ति आळवको विय पञ्हं पुच्छि। अयं भगवा पञ्हाब्याकरणेन तं यक्खं विनयमुपनेसि। ततो दुतियदिवसे किरस्स रट्ठवासिनो मनुस्सा सकटभरितेन भत्तेन सह राजकुमारं आहरित्वा यक्खस्स अदंसु। अथ यक्खो राजकुमारं बुद्धस्स अदासि। अटविद्वारे ठितमनुस्सा भगवन्तं उपसङ्कमिंसु। तदा तस्मिं समागमे दसबलो यक्खस्स मनोनुकूलं धम्मं देसेन्तो। नवुतिकोटिसहस्सानं पाणीनं धम्मचक्खुं उप्पादेसि, सो दुतियो धम्माभिसमयो अहोसि। तेन वुत्तं –&lt;br&gt;&#xA;५.&lt;br&gt;&#xA;‘‘पुनापरं कुम्भकण्णं, यक्खं सो दमयी जिनो।&lt;br&gt;&#xA;नवुतिकोटिसहस्सानं, दुतियाभिसमयो अहू’’ति॥&lt;br&gt;&#xA;यदा पन उपकारिनगरे सिरिनन्दनुय्याने चत्तारि सच्चानि पकासयि, तदा असीतिकोटिसतसहस्सानं ततियो धम्माभिसमयो अहोसि। तेन वुत्तं –&lt;br&gt;&#xA;६.&lt;br&gt;&#xA;‘‘पुनापरं अमितयसो, चतुसच्चं पकासयि।&lt;br&gt;&#xA;असीतिकोटिसहस्सानं, ततियाभिसमयो अहू’’ति॥&lt;br&gt;&#xA;सुमेधस्सापि भगवतो तयो सावकसन्निपाता अहेसुम्। पठमसन्निपाते सुदस्सननगरे कोटिसतखीणासवा अहेसुम्। पुन देवकूटे पब्बते कथिनत्थते दुतिये नवुतिकोटियो। पुन ततिये भगवति चारिकं चरमाने असीतिकोटियो अहेसुम्। तेन वुत्तं –&lt;br&gt;&#xA;७.&lt;br&gt;&#xA;‘‘सन्निपाता तयो आसुं, सुमेधस्स महेसिनो।&lt;br&gt;&#xA;खीणासवानं विमलानं, सन्तचित्तान तादिनं॥&lt;br&gt;&#xA;८.&lt;br&gt;&#xA;‘‘सुदस्सनं नाम नगरं, उपगञ्छि जिनो यदा।&lt;br&gt;&#xA;तदा खीणासवा भिक्खू, समिंसु सतकोटियो॥&lt;br&gt;&#xA;९.&lt;br&gt;&#xA;‘‘पुनापरं देवकूटे, भिक्खूनं कथिनत्थते।&lt;br&gt;&#xA;तदा नवुतिकोटीनं, दुतियो आसि समागमो॥&lt;br&gt;&#xA;१०.&lt;br&gt;&#xA;‘‘पुनापरं दसबलो, यदा चरति चारिकम्।&lt;br&gt;&#xA;तदा असीतिकोटीनं, ततियो आसि समागमो’’ति॥&lt;br&gt;&#xA;तदा अम्हाकं बोधिसत्तो उत्तरो नाम सब्बजनुत्तरो माणवो हुत्वा निदहित्वा ठपितंयेव असीतिकोटिधनं विस्सज्जेत्वा बुद्धप्पमुखस्स सङ्घस्स महादानं दत्वा तदा दसबलस्स धम्मं सुत्वा सरणेसु पतिट्ठाय निक्खमित्वा पब्बजि। सोपि नं सत्था भोजनानुमोदनं करोन्तो – ‘‘अनागते गोतमो नाम बुद्धो भविस्सती’’ति ब्याकासि। तेन वुत्तं –&lt;br&gt;&#xA;११.&lt;br&gt;&#xA;‘‘अहं तेन समयेन, उत्तरो नाम माणवो।&lt;br&gt;&#xA;असीतिकोटियो मय्हं, घरे सन्निचितं धनं॥&lt;br&gt;&#xA;१२.&lt;br&gt;&#xA;‘‘केवलं सब्बं दत्वान, ससङ्घे लोकनायके।&lt;br&gt;&#xA;सरणं तस्सूपगञ्छिं, पब्बज्जञ्चाभिरोचयिं॥&lt;br&gt;&#xA;१३.&lt;br&gt;&#xA;‘‘सोपि मं बुद्धो ब्याकासि, करोन्तो अनुमोदनम्।&lt;br&gt;&#xA;तिंसकप्पसहस्सम्हि, अयं बुद्धो भविस्सति॥&lt;br&gt;&#xA;१४.&lt;br&gt;&#xA;‘‘पधानं पदहित्वान…पे॰… हेस्साम सम्मुखा इमं’’॥&lt;br&gt;&#xA;ब्याकरणगाथा वित्थारेतब्बा।&lt;br&gt;&#xA;१५.&lt;br&gt;&#xA;‘‘तस्सापि वचनं सुत्वा, भिय्यो चित्तं पसादयिम्।&lt;br&gt;&#xA;उत्तरिं वतमधिट्ठासिं, दसपारमिपूरिया॥&lt;br&gt;&#xA;१६.&lt;br&gt;&#xA;‘‘सुत्तन्तं विनयं चापि, नवङ्गं सत्थुसासनम्।&lt;br&gt;&#xA;सब्बं परियापुणित्वान, सोभयिं जिनसासनं॥&lt;br&gt;&#xA;१७.&lt;br&gt;&#xA;‘‘तत्थप्पमत्तो विहरन्तो, निसज्जट्ठानचङ्कमे।&lt;br&gt;&#xA;अभिञ्ञापारमिं गन्त्वा, ब्रह्मलोकमगञ्छह’’न्ति॥&lt;br&gt;&#xA;तत्थ सन्निचितन्ति निदहितं निधानवसेन। केवलन्ति सकलन्ति अत्थो। सब्बन्ति असेसतो दत्वा। ससङ्घेति ससङ्घस्स। तस्सूपगञ्छिन्ति तं उपगञ्छिं, उपयोगत्थे सामिवचनम्। अभिरोचयिन्ति पब्बजिम्। तिंसकप्पसहस्सम्हीति तिंसकप्पसहस्सेसु अतिक्कन्तेसूति अत्थो।&lt;br&gt;&#xA;तस्स पन सुमेधस्स भगवतो सुदस्सनं नाम नगरं अहोसि, सुदत्तो नाम राजा पिता, माता सुदत्ता नाम, सरणो च सब्बकामो च द्वे अग्गसावका, सागरो नामुपट्ठाको, रामा च सुरामा च द्वे अग्गसाविका, महानीपरुक्खो बोधि, सरीरं अट्ठासीतिहत्थुब्बेधं अहोसि, आयु नवुतिवस्ससहस्सानि, नववस्ससहस्सानि अगारं अज्झावसि, सुमना नामस्स अग्गमहेसी, पुनब्बसुमित्तो नाम पुत्तो, हत्थियानेन निक्खमि। सेसं गाथासु दिस्सति। तेन वुत्तं –&lt;br&gt;&#xA;१८.&lt;br&gt;&#xA;‘‘सुदस्सनं नाम नगरं, सुदत्तो नाम खत्तियो।&lt;br&gt;&#xA;सुदत्ता नाम जनिका, सुमेधस्स महेसिनो॥&lt;br&gt;&#xA;२३.&lt;br&gt;&#xA;‘‘सरणो सब्बकामो च, अहेसुं अग्गसावका।&lt;br&gt;&#xA;सागरो नामुपट्ठाको, सुमेधस्स महेसिनो॥&lt;br&gt;&#xA;२४.&lt;br&gt;&#xA;‘‘रामा चेव सुरामा च, अहेसुं अग्गसाविका।&lt;br&gt;&#xA;बोधि तस्स भगवतो, महानीपोति वुच्चति॥&lt;br&gt;&#xA;२६.&lt;br&gt;&#xA;‘‘अट्ठासीतिरतनानि, अच्चुग्गतो महामुनि।&lt;br&gt;&#xA;ओभासेति दिसा सब्बा, चन्दो तारगणे यथा॥&lt;br&gt;&#xA;२७.&lt;br&gt;&#xA;‘‘चक्कवत्तिमणी नाम, यथा तपति योजनम्।&lt;br&gt;&#xA;तथेव तस्स रतनं, समन्ता फरति योजनं॥&lt;br&gt;&#xA;२८.&lt;br&gt;&#xA;‘‘नवुतिवस्ससहस्सानि, आयु विज्जति तावदे।&lt;br&gt;&#xA;तावता तिट्ठमानो सो, तारेसि जनतं बहुं॥&lt;br&gt;&#xA;२९.&lt;br&gt;&#xA;‘‘तेविज्जछळभिञ्ञेहि , बलप्पत्तेहि तादिहि।&lt;br&gt;&#xA;समाकुलमिदं आसि, अरहन्तेहि साधुहि॥&lt;br&gt;&#xA;३०.&lt;br&gt;&#xA;‘‘तेपि सब्बे अमितयसा, विप्पमुत्ता निरूपधी।&lt;br&gt;&#xA;ञाणालोकं दस्सयित्वा, निब्बुता ते महायसा’’ति॥&lt;br&gt;&#xA;तत्थ चन्दो तारगणे यथाति यथा नाम गगने परिपुण्णचन्दो तारागणे ओभासेति पकासेति, एवमेव सब्बापि दिसा ओभासेतीति अत्थो। केचि ‘‘चन्दो पन्नरसो यथा’’ति पठन्ति, सो उत्तानत्थोव।&lt;br&gt;&#xA;चक्कवत्तिमणी नामाति यथा नाम चक्कवत्तिरञ्ञो मणिरतनं चतुहत्थायामं सकटनाभिसमपरिणाहं चतुरासीतिमणिसहस्सपरिवारं तारागणपरिवुतस्स सरदसमयपरिपुण्णरजनिकरस्स सिरिसमुदयसोभं अव्हयन्तमिव वेपुल्लपब्बततो परमरमणीयदस्सनं मणिरतनमागच्छति, तस्सेवं आगच्छन्तस्स समन्ततो योजनप्पमाणं ओकासं आभा फरति, एवमेव तस्स सुमेधस्सापि भगवतो सरीरतो आभारतनं समन्ततो योजनं फरतीति अत्थो।&lt;br&gt;&#xA;तेविज्जछळभिञ्ञेहीति तेविज्जेहि छळभिञ्ञेहि चाति अत्थो। बलप्पत्तेहीति इद्धिबलप्पत्तेहि। तादिहीति तादिभावप्पत्तेहि। समाकुलन्ति सङ्किण्णं एककासावपज्जोतम्। इदन्ति सासनं सन्धायाह, महीतलं वा। अमितयसाति अमितपरिवारा, अतुलकित्तिघोसो वा। निरूपधीति चतुरूपधिविरहिता। सेसमेत्थ गाथासु सब्बत्थ पाकटमेवाति।&lt;br&gt;&#xA;सुमेधबुद्धवंसवण्णना निट्ठिता।&lt;br&gt;&#xA;निट्ठितो एकादसमो बुद्धवंसो।&lt;/p&gt;</description>
    </item>
    <item>
      <title>१४. सुजातबुद्धवंसवण्णना</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/14_sujAtabuddhavaMsavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/14_sujAtabuddhavaMsavaNNanA/</guid>
      <description>&lt;p&gt;१४. सुजातबुद्धवंसवण्णना&lt;br&gt;&#xA;ततो तस्सापरभागे तस्मिंयेव मण्डकप्पे अनुपुब्बेन अपरिमितायुकेसु सत्तेसु अनुक्कमेन परिहायित्वा नवुतिवस्ससहस्सायुकेसु जातेसु सुजातरूपकायो परिसुद्धजातो सुजातो नाम सत्था लोके उदपादि। सोपि पारमियो पूरेत्वा तुसितपुरे निब्बत्तित्वा ततो चवित्वा सुमङ्गलनगरे उग्गतस्स नाम रञ्ञो कुले पभावतिया नाम अग्गमहेसिया कुच्छिस्मिं पटिसन्धिं गहेत्वा दसन्नं मासानं अच्चयेन मातुकुच्छितो निक्खमि। नामग्गहणदिवसे चस्स नामं करोन्तो सकलजम्बुदीपे सब्बसत्तानं सुखं जनयन्तो जातोति ‘‘सुजातो’’ त्वेवस्स नाममकंसु। सो नववस्ससहस्सानि अगारं अज्झावसि। सिरी उपसिरी सिरिनन्दो चाति तस्स तयो पासादा अहेसुम्। सिरीनन्दादेविप्पमुखानि तेवीसति इत्थिसहस्सानि पच्चुपट्ठितानि अहेसुम्।&lt;br&gt;&#xA;सो चत्तारि निमित्तानि दिस्वा सिरीनन्दादेविया उपसेने नाम पुत्ते उप्पन्ने हंसवहं नाम वरतुरङ्गमारुय्ह महाभिनिक्खमनं निक्खमित्वा पब्बजि। तं पन पब्बजन्तं मनुस्सानं कोटि अनुपब्बजि। अथ सो तेहि परिवुतो नव मासे पधानचरियं चरित्वा विसाखपुण्णमाय सिरीनन्दननगरे सिरीनन्दनसेट्ठिस्स धीताय दिन्नं परममधुरं मधुपायासं परिभुञ्जित्वा सालवने दिवाविहारं वीतिनामेत्वा सायन्हसमये सुनन्दाजीवकेन दिन्ना अट्ठ तिणमुट्ठियो गहेत्वा वेळुबोधिं उपसङ्कमित्वा तेत्तिंसहत्थवित्थतं तिणसन्थरं सन्थरित्वा सूरिये धरमानेयेव समारं मारबलं विधमित्वा सम्मासम्बोधिं पटिविज्झित्वा सब्बबुद्धानुचिण्णं उदानं उदानेत्वा सत्तसत्ताहं बोधिसमीपेयेव वीतिनामेत्वा ब्रह्मुना आयाचितो अत्तनो कनिट्ठभातिकं सुदस्सनकुमारं पुरोहितपुत्तं देवकुमारञ्च चतुसच्चधम्मपटिवेधसमत्थे दिस्वा आकासेन गन्त्वा सुमङ्गलनगरसमीपे सुमङ्गलुय्याने ओतरित्वा उय्यानपालेन अत्तनो भातिकं सुदस्सनकुमारं पुरोहितपुत्तं देवकुमारञ्च पक्कोसापेत्वा तेसं सपरिवारानं मज्झे निसिन्नो धम्मचक्कं पवत्तेसि। तत्थ असीतिया कोटीनं धम्माभिसमयो अहोसि। अयं पठमाभिसमयो अहोसि।&lt;br&gt;&#xA;यदा पन भगवा सुदस्सनुय्यानद्वारे महासालमूले यमकपाटिहारियं कत्वा देवेसु तावतिंसेसु वस्सावासं उपागमि, तदा सत्तत्तिंससतसहस्सानं धम्माभिसमयो अहोसि। अयं दुतियो अभिसमयो अहोसि। यदा पन सुजातो दसबलो पितुसन्तिकं अगमासि, तदा सट्ठिसतसहस्सानं धम्माभिसमयो अहोसि। अयं ततियो अभिसमयो अहोसि। तेन वुत्तं –&lt;br&gt;&#xA;१.&lt;br&gt;&#xA;‘‘तत्थेव मण्डकप्पम्हि, सुजातो नाम नायको।&lt;br&gt;&#xA;सीहहनुसभक्खन्धो, अप्पमेय्यो दुरासदो॥&lt;br&gt;&#xA;२.&lt;br&gt;&#xA;‘‘चन्दोव विमलो बुद्धो, सतरंसीव पतापवा।&lt;br&gt;&#xA;एवं सोभति सम्बुद्धो, जलन्तो सिरिया सदा॥&lt;br&gt;&#xA;३.&lt;br&gt;&#xA;‘‘पापुणित्वान सम्बुद्धो, केवलं बोधिमुत्तमम्।&lt;br&gt;&#xA;सुमङ्गलम्हि नगरे, धम्मचक्कं पवत्तयि॥&lt;br&gt;&#xA;४.&lt;br&gt;&#xA;‘‘देसेन्ते पवरं धम्मं, सुजाते लोकनायके।&lt;br&gt;&#xA;असीतिकोटी अभिसमिंसु, पठमे धम्मदेसने॥&lt;br&gt;&#xA;५.&lt;br&gt;&#xA;‘‘यदा सुजातो अमितयसो, देवे वस्सं उपागमि।&lt;br&gt;&#xA;सत्तत्तिंससतसहस्सानं, दुतियाभिसमयो अहु॥&lt;br&gt;&#xA;६.&lt;br&gt;&#xA;‘‘यदा सुजातो असमसमो, उपगच्छि पितुसन्तिकम्।&lt;br&gt;&#xA;सट्ठिसतसहस्सानं, ततियाभिसमयो अहू’’ति॥&lt;br&gt;&#xA;तत्थ तत्थेव मण्डकप्पम्हीति यस्मिं मण्डकप्पे सुमेधो भगवा उप्पन्नो, तत्थेव कप्पे सुजातोपि भगवा उप्पन्नोति अत्थो। सीहहनूति सीहस्स विय हनु अस्साति सीहहनु। सीहस्स पन हेट्ठिमहनुमेव पुण्णं होति, न उपरिमम्। अस्स पन महापुरिसस्स सीहस्स हेट्ठिमहनु विय द्वेपि परिपुण्णानि द्वादसियं पक्खस्स चन्दसदिसानि होन्ति। तेन वुत्तं ‘‘सीहहनू’’ति। उसभक्खन्धोति उसभस्सेव समप्पवट्टक्खन्धो, सुवट्टितसुवण्णालिङ्गसदिसक्खन्धोति अत्थो। सतरंसीवाति दिवसकरो विय। सिरियाति बुद्धसिरिया। बोधिमुत्तमन्ति उत्तमं सम्बोधिम्।&lt;br&gt;&#xA;सुधम्मवतीनगरे सुधम्मुय्याने आगतानं मनुस्सानं धम्मं देसेत्वा सट्ठिसतसहस्सानि एहिभिक्खुभावेन पब्बाजेत्वा तेसं मज्झे पातिमोक्खं उद्दिसि, सो पठमो सन्निपातो अहोसि। ततो परं तिदिवोरोहणे भगवतो पञ्ञाससतसहस्सानं दुतियो सन्निपातो अहोसि। पुन ‘‘सुदस्सनकुमारो भगवतो सन्तिके पब्बजित्वा अरहत्तं पत्तो’’ति सुत्वा ‘‘मयम्पि पब्बजिस्सामा’’ति आगतानि चत्तारि पुरिससतसहस्सानि गहेत्वा सुदस्सनत्थेरो सुजातं नरासभं उपसङ्कमि। तेसं भगवा धम्मं देसेत्वा एहिभिक्खुपब्बज्जाय पब्बाजेत्वा चतुरङ्गसमन्नागते सन्निपाते पातिमोक्खं उद्दिसि, सो ततियो सन्निपातो अहोसि। तेन वुत्तं –&lt;br&gt;&#xA;७.&lt;br&gt;&#xA;‘‘सन्निपाता तयो आसुं, सुजातस्स महेसिनो।&lt;br&gt;&#xA;खीणासवानं विमलानं, सन्तचित्तान तादिनं॥&lt;br&gt;&#xA;८.&lt;br&gt;&#xA;‘‘अभिञ्ञाबलप्पत्तानं, अप्पत्तानं भवाभवे।&lt;br&gt;&#xA;सट्ठिसतसहस्सानि, पठमं सन्निपतिंसु ते॥&lt;br&gt;&#xA;९.&lt;br&gt;&#xA;‘‘पुनापरं सन्निपाते, तिदिवोरोहणे जिने।&lt;br&gt;&#xA;पञ्ञाससतसहस्सानं, दुतियो आसि समागमो॥&lt;br&gt;&#xA;१०.&lt;br&gt;&#xA;‘‘उपसङ्कमन्तो नरासभं, सुदस्सनो अग्गसावको।&lt;br&gt;&#xA;चतूहि सतसहस्सेहि, सम्बुद्धं उपसङ्कमी’’ति॥&lt;br&gt;&#xA;तत्थ अप्पत्तानन्ति भवाभवे असम्पत्तानन्ति अत्थो। ‘‘अप्पवत्ता भवाभवे’’तिपि पाठो, सोयेवत्थो। तिदिवोरोहणेति सग्गलोकतो ओतरन्ते कत्तुकारके दट्ठब्बो। कारकविपल्लासेन वुत्तम्। अथ वा तिदिवोरोहणेति तिदिवतो ओतरणे। जिनेति जिनस्स, सामिअत्थे भुम्मं दट्ठब्बम्।&lt;br&gt;&#xA;तदा किर अम्हाकं बोधिसत्तो चक्कवत्तिराजा हुत्वा ‘‘बुद्धो लोके उप्पन्नो’’ति सुत्वा भगवन्तं उपसङ्कमित्वा धम्मकथं सुत्वा बुद्धप्पमुखस्स भिक्खुसङ्घस्स सत्तहि रतनेहि सद्धिं चतुमहादीपरज्जं दत्वा सत्थु सन्तिके पब्बजि। सकलदीपवासिनो जना रट्ठुप्पादं गहेत्वा आरामिककिच्चं साधेत्वा बुद्धप्पमुखस्स सङ्घस्स निच्चं महादानमदंसु। सोपि नं सत्था – ‘‘अनागते गोतमो नाम बुद्धो भविस्सती’’ति ब्याकासि। तेन वुत्तं –&lt;br&gt;&#xA;११.&lt;br&gt;&#xA;‘‘अहं तेन समयेन, चतुदीपम्हि इस्सरो।&lt;br&gt;&#xA;अन्तलिक्खचरो आसिं, चक्कवत्ती महब्बलो॥&lt;br&gt;&#xA;१३.&lt;br&gt;&#xA;‘‘चतुदीपे महारज्जं रतने सत्त उत्तमे।&lt;br&gt;&#xA;बुद्धे निय्यातयित्वान, पब्बजिं तस्स सन्तिके॥&lt;br&gt;&#xA;१४.&lt;br&gt;&#xA;‘‘आरामिका जनपदे, उट्ठानं पटिपिण्डिय।&lt;br&gt;&#xA;उपनेन्ति भिक्खुसङ्घस्स, पच्चयं सयनासनं॥&lt;br&gt;&#xA;१५.&lt;br&gt;&#xA;‘‘सोपि मं बुद्धो ब्याकासि, दससहस्सिम्हि इस्सरो।&lt;br&gt;&#xA;तिंसकप्पसहस्सम्हि, अयं बुद्धो भविस्सति॥&lt;br&gt;&#xA;१६.&lt;br&gt;&#xA;‘‘पधानं पदहित्वान…पे॰… हेस्साम सम्मुखा इमं॥&lt;br&gt;&#xA;१७.&lt;br&gt;&#xA;‘‘तस्सापि चवनं सुत्वा, भिय्यो हासं जनेसहम्।&lt;br&gt;&#xA;अधिट्ठहिं वतं उग्गं, दसपारमिपूरिया॥&lt;br&gt;&#xA;१८.&lt;br&gt;&#xA;‘‘सुत्तन्तं विनयञ्चापि, नवङ्गं सत्थुसासनम्।&lt;br&gt;&#xA;सब्बं परियापुणित्वान, सोभयिं जिनसासनं॥&lt;br&gt;&#xA;१९.&lt;br&gt;&#xA;‘‘तत्थप्पमत्तो विहरन्तो, ब्रह्मं भावेत्व भावनम्।&lt;br&gt;&#xA;अभिञ्ञापारमिं गन्त्वा, ब्रह्मलोकमगञ्छह’’न्ति॥&lt;br&gt;&#xA;तत्थ चतुदीपम्हीति सपरिवारदीपानं चतुन्नं महादीपानन्ति अत्थो। अन्तलिक्खचरोति चक्करतनं पुरक्खत्वा आकासचरो। रतने सत्ताति हत्थिरतनादीनि सत्त रतनानि। उत्तमेति उत्तमानि। अथ वा उत्तमे बुद्धेति अत्थो दट्ठब्बो। निय्यातयित्वानाति दत्वान। उट्ठानन्ति रट्ठुप्पादं, आयन्ति अत्थो। पटिपिण्डियाति रासिं कत्वा संकड्ढित्वा। पच्चयन्ति चीवरादिविविधं पच्चयम्। दससहस्सिम्हि इस्सरोति दससहस्सिलोकधातुयं इस्सरो, तदेतं जातिक्खेत्तं सन्धाय वुत्तन्ति वेदितब्बम्। अनन्तानं लोकधातूनं इस्सरो भगवा। तिंसकप्पसहस्सम्हीति इतो पट्ठाय तिंसकप्पसहस्सानं मत्थकेति अत्थो।&lt;br&gt;&#xA;तस्स पन सुजातस्स भगवतो सुमङ्गलं नाम नगरं अहोसि, उग्गतो नाम राजा पिता, पभावती नाम माता, सुदस्सनो च सुदेवो च द्वे अग्गसावका, नारदो नामुपट्ठाको, नागा च नागसमाला च द्वे अग्गसाविका, महावेळुरुक्खो बोधि, सो किर मन्दच्छिद्दो घनक्खन्धो परमरमणीयो वेळुरियमणिवण्णेहि विमलेहि पत्तेहि सञ्छन्नविपुलसाखो मयूरपिञ्छकलापो विय विरोचित्थ। तस्स पन भगवतो सरीरं पण्णासहत्थुब्बेधं अहोसि, आयु नवुतिवस्ससहस्सानि, सिरीनन्दा नामस्स अग्गमहेसी, उपसेनो नाम पुत्तो। तुरङ्गवरयानेन निक्खमि। सो पन चन्दवतीनगरे सिलारामे परिनिब्बायि। तेन वुत्तं –&lt;br&gt;&#xA;२०.&lt;br&gt;&#xA;‘‘सुमङ्गलं नाम नगरं, उग्गतो नाम खत्तियो।&lt;br&gt;&#xA;माता पभावती नाम, सुजातस्स महेसिनो॥&lt;br&gt;&#xA;२५.&lt;br&gt;&#xA;‘‘सुदस्सनो सुदेवो च, अहेसुं अग्गसावका।&lt;br&gt;&#xA;नारदो नामुपट्ठाको, सुजातस्स महेसिनो॥&lt;br&gt;&#xA;२६.&lt;br&gt;&#xA;‘‘नागो च नागसमाला च, अहेसुं अग्गसाविका।&lt;br&gt;&#xA;बोधि तस्स भगवतो, महावेळूति वुच्चति॥&lt;br&gt;&#xA;२७.&lt;br&gt;&#xA;‘‘सो च रुक्खो घनक्खन्धो, अच्छिद्दो होति पत्तिको।&lt;br&gt;&#xA;उजु वंसो ब्रहा होति, दस्सनीयो मनोरमो॥&lt;br&gt;&#xA;२८.&lt;br&gt;&#xA;‘‘एकक्खन्धो पवड्ढित्वा, ततो साखा पभिज्जति।&lt;br&gt;&#xA;यथा सुबद्धो मोरहत्थो, एवं सोभति सो दुमो॥&lt;br&gt;&#xA;२९.&lt;br&gt;&#xA;‘‘न तस्स कण्टका होन्ति, नापि छिद्दं महा अहु।&lt;br&gt;&#xA;वित्थिण्णसाखो अविरलो, सन्दच्छायो मनोरमो॥&lt;br&gt;&#xA;३१.&lt;br&gt;&#xA;‘‘पञ्ञासरतनो आसि, उच्चत्तनेन सो जिनो।&lt;br&gt;&#xA;सब्बाकारवरूपेतो, सब्बगुणमुपागतो॥&lt;br&gt;&#xA;३२.&lt;br&gt;&#xA;‘‘तस्स पभा असमसमा, निद्धावति समन्ततो।&lt;br&gt;&#xA;अप्पमाणो अतुलियो, ओपम्मेहि अनूपमो॥&lt;br&gt;&#xA;३३.&lt;br&gt;&#xA;‘‘नवुतिवस्ससहस्सानि, आयु विज्जति तावदे।&lt;br&gt;&#xA;तावता तिट्ठमानो सो, तारेसि जनतं बहुं॥&lt;br&gt;&#xA;३४.&lt;br&gt;&#xA;‘‘यथापि सागरे ऊमी, गगने तारका यथा।&lt;br&gt;&#xA;एवं तदा पावचनं, अरहन्तेहि चित्तितं॥&lt;br&gt;&#xA;३५.&lt;br&gt;&#xA;‘‘सो च बुद्धो असमसमो, गुणानि च तानि अतुलियानि।&lt;br&gt;&#xA;सब्बं तमन्तरहितं, ननु रित्ता सब्बसङ्खारा’’ति॥&lt;br&gt;&#xA;तत्थ अच्छिद्दोति अप्पच्छिद्दो। ‘‘अनुदरा कञ्ञा’’तिआदीसु विय दट्ठब्बम्। केचि ‘‘छिद्दं होति परित्तक’’न्ति पठन्ति। पत्तिकोति बहुपत्तो, काचमणिवण्णेहि पत्तेहि सञ्छन्नोति अत्थो। उजूति अवङ्को अकुटिलो। वंसोति वेळु। ब्रहाति समन्ततो महा। एकक्खन्धोति अवनिरुहो एको अदुतियो चाति अत्थो। पवड्ढित्वाति वड्ढित्वा। ततो साखा पभिज्जतीति ततो वंसग्गतो पञ्चविधा साखा निक्खमित्वा पभिज्जित्थ। ‘‘ततो साखा पभिज्जथा’’तिपि पाठो। सुबद्धोति सुट्ठु पञ्चबन्धनाकारेन बद्धो। मोरहत्थोति आतपसन्निवारणत्थं कतो बद्धो मोरपिञ्छकलापो वुच्चति।&lt;br&gt;&#xA;न तस्स कण्टका होन्तीति तस्स वंसस्स कण्टकिनोपि रुक्खस्स कण्टका नाहेसुम्। अविरलोति अविरलसाखासञ्छन्नो। सन्दच्छायोति घनच्छायो, अविरलत्ताव सन्दच्छायोति वुत्तो। पञ्ञासरतनो आसीति पञ्ञासहत्थो अहोसि। सब्बाकारवरूपेतोति सब्बेन आकारेन वरेहियेव उपेतो सब्बाकारवरूपेतो नाम। सब्बगुणमुपागतोति अनन्तरपदस्सेव वेवचनमत्तम्।&lt;br&gt;&#xA;अप्पमाणोति पमाणरहितो, पमाणं गहेतुं असक्कुणेय्यत्ता वा अप्पमाणो। अतुलियोति अतुलो, केनचि असदिसोति अत्थो। ओपम्मेहीति उपमितब्बेहि। अनूपमोति उपमारहितो, ‘‘इमिना च इमिना च सदिसो’’ति वत्तुं असक्कुणेय्यभावतो अनूपमोति अत्थो। गुणानि च तानीति गुणा च ते, सब्बञ्ञुतञ्ञाणादयो गुणाति अत्थो। लिङ्गविपल्लासेन वुत्तम्। सेसं सब्बत्थ उत्तानत्थमेवाति।&lt;br&gt;&#xA;सुजातबुद्धवंसवण्णना निट्ठिता।&lt;br&gt;&#xA;निट्ठितो द्वादसमो बुद्धवंसो।&lt;/p&gt;</description>
    </item>
    <item>
      <title>१५. पियदस्सीबुद्धवंसवण्णना</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/15_piyadassIbuddhavaMsavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/15_piyadassIbuddhavaMsavaNNanA/</guid>
      <description>&lt;p&gt;१५. पियदस्सीबुद्धवंसवण्णना&lt;br&gt;&#xA;सुजातस्स पन अपरभागे इतो अट्ठकप्पसताधिकसहस्सकप्पमत्थके एकस्मिं कप्पे पियदस्सी, अत्थदस्सी, धम्मदस्सीति तयो बुद्धा निब्बत्तिंसु। तत्थ पियदस्सी नाम भगवा पारमियो पूरेत्वा तुसितपुरे निब्बत्तित्वा ततो चवित्वा सुधञ्ञवतीनगरे सुदत्तस्स नाम रञ्ञो अग्गमहेसिया चन्दसदिसवदनाय चन्दादेविया नाम कुच्छिस्मिं पटिसन्धिं गहेत्वा दसन्नं मासानं अच्चयेन वरुणुय्याने मातुकुच्छितो निक्खमि। तस्स पन नामग्गहणदिवसे लोकस्स पियानं पाटिहारियविसेसानं दस्सितत्ता ‘‘पियदस्सी’’त्वेव नाममकंसु। सो नववस्ससहस्सानि अगारं अज्झावसि। तस्स किर सुनिम्मलविमलगिरिब्रहानामका तयो पासादा अहेसुम्। विमलामहादेविप्पमुखानि तेत्तिंस इत्थिसहस्सानि पच्चुपट्ठितानि अहेसुम्।&lt;br&gt;&#xA;सो चत्तारि निमित्तानि दिस्वा विमलादेविया कञ्चनवेळे नाम पुत्ते उप्पन्ने आजञ्ञरथेन महाभिनिक्खमनं निक्खमित्वा पब्बजि। एका च नं पुरिसकोटि अनुपब्बजि। सो तेहि परिवुतो महापुरिसो छ मासे पधानचरियं चरित्वा विसाखपुण्णमाय वरुणब्राह्मणगामे वसभब्राह्मणस्स धीताय दिन्नं मधुपायासं परिभुञ्जित्वा सालवने दिवाविहारं वीतिनामेत्वा सुजाताजीवकेन दिन्ना अट्ठ तिणमुट्ठियो गहेत्वा ककुधबोधिं उपसङ्कमित्वा तेपञ्ञासहत्थवित्थतं तिणसन्थरं सन्थरित्वा पल्लङ्कं आभुजित्वा सब्बञ्ञुतञ्ञाणं पटिविज्झित्वा ‘‘अनेकजातिसंसार’’न्ति उदानं उदानेत्वा तत्थेव सत्तसत्ताहं वीतिनामेत्वा अत्तना सह पब्बजितानं अरियधम्मपटिवेधसमत्थतं ञत्वा आकासेन तत्थ गन्त्वा उसभवतीनगरसमीपे उसभवतुय्याने ओतरित्वा भिक्खुकोटिपरिवुतो धम्मचक्कं पवत्तेसि। तदा कोटिसतसहस्सानं धम्माभिसमयो अहोसि। अयं पठमो अभिसमयो।&lt;br&gt;&#xA;पुन उसभवतिया नाम नगरस्स अविदूरे सुदस्सनपब्बते सुदस्सनो नाम देवराजा पटिवसति। सो मिच्छादिट्ठिको अहोसि। सकलजम्बुदीपे पन मनुस्सा तस्स अनुसंवच्छरं सतसहस्सग्घनिकं बलिं उपसंहरन्ति। सो सुदस्सनो देवराजा नरराजेन सद्धिं एकासने निसीदित्वा बलिं सम्पटिच्छति। अथ पियदस्सी भगवा ‘‘तस्स सुदस्सनस्स देवराजस्स तं दिट्ठिगतं विनोदेस्सामी’’ति तस्मिं देवराजे यक्खसमागमं गते तस्स भवनं पविसित्वा सिरिसयनं आरुहित्वा छब्बण्णरंसियो मुञ्चन्तो युगन्धरपब्बते सरदसमये सूरियो विय निसीदि। तस्स परिवारपरिचारिका देवतायो मालागन्धविलेपनादीहि दसबलं पूजेत्वा परिवारेत्वा अट्ठंसु।&lt;br&gt;&#xA;सुदस्सनोपि देवराजा यक्खसमागमतो आगच्छन्तो अत्तनो भवनतो छब्बण्णरस्मियो निच्छरन्ते दिस्वा चिन्तेसि – ‘‘अञ्ञेसु पन दिवसेसु मम भवनस्स एदिसी अनेकरंसिजालसमुज्जलविभूति न दिट्ठपुब्बा। को नु खो इध पविट्ठो देवो वा मनुस्सो वा’’ति ओलोकेन्तो उदयगिरिसिखरमत्थके सरदसमयदिवसकरमिव छब्बण्णरंसिजालेन अभिज्जलन्तं निसिन्नं भगवन्तं दिस्वा चिन्तेसि – ‘‘अयं मुण्डकसमणो मम परिवारेन परिजनेन परिवुतो वरसयने निसिन्नो’’ति कोधाभिभूतमानसो – ‘‘हन्दाहं इमस्स अत्तनो बलं दस्सेस्सामी’’ति चिन्तेत्वा सकलं तं पब्बतं एकजालमकासि। ‘‘इमिना अग्गिजालेन छारिकाभूतो मुण्डकसमणो’’ति ओलोकेन्तो अनेकरंसिजालविसरविप्फुरितवरसरीरं पसन्नवदनवण्णसोभं विप्पसन्नच्छविरागं दसबलमभिज्जलन्तं दिस्वा चिन्तेसि – ‘‘अयं समणो अग्गिदाहं सहति, हन्दाहं इमं समणं उदकोघेन ओसादेत्वा मारेस्सामी’’ति अतिगम्भीरं उदकोघं विमानाभिमुखं पवत्तेसि।&lt;br&gt;&#xA;ततो उदकोघेन पुण्णे तस्मिं विमाने निसिन्नस्स तस्स भगवतो चीवरे अंसुमत्तं वा सरीरे लोममत्तं वा न तेमित्थ। ततो सुदस्सनो देवराजा – ‘‘इमिना समणो निरस्सासो मतो भविस्सती’’ति मन्त्वा उदकं सङ्खिपित्वा ओलोकेन्तो भगवन्तं असितजलधरविवरगतं सरदसमयरजनिकरमिव विविधरंसिजालविसरेन विरोचमानं सकपरिसपरिवुतं निसिन्नं दिस्वा अत्तनो मक्खं असहमानो – ‘‘हन्द मारेस्सामि न’’न्ति कोधेन नवविधआवुधवस्सं वस्सेसि। अथस्स भगवतो आनुभावेन सब्बावुधानि नानाविधपरमरुचिरदस्सना सुरभिकुसुममाला हुत्वा दसबलस्स पादमूले निपतिंसु।&lt;br&gt;&#xA;ततो तं अच्छरियं दिस्वा सुदस्सनो देवराजा परमकुपितमानसो भगवन्तं उभोहि हत्थेहि पादेसु गहेत्वा अत्तनो भवनतो नीहरितुकामो उक्खिपित्वा महासमुद्दं अतिक्कमित्वा चक्कवाळपब्बतं गन्त्वा – ‘‘किं नु खो समणो जीवति वा मतो वा’’ति ओलोकेन्तो तस्मिंयेव आसने निसिन्नं दिस्वा – ‘‘अहो महानुभावो अयं समणो, नाहं इमं समणं इतो निक्कड्ढितुं सक्कोमि। यदि हि मं कोचि जानिस्सति, अनप्पको मे अयसो भविस्सति। याविमं कोचि न पस्सति, ताव नं विस्सज्जेत्वा गमिस्सामी’’ति चिन्तेसि।&lt;br&gt;&#xA;अथ दसबलो तस्स चित्ताचारं ञत्वा तथा अधिट्ठासि, यथा नं सब्बे देवमनुस्सा पस्सन्ति। तस्मिञ्च दिवसे सकलजम्बुदीपे एकसतराजानो तस्सेव उपहारदानत्थाय सन्निपतिंसु। ते भगवतो पादे गहेत्वा निसिन्नं सुदस्सनं देवराजानं नरराजानो दिस्वा – ‘‘अम्हाकं देवराजा मुनिराजस्स पियदस्सिस्स सत्थुनो पादपरिचरियं करोति, अहो बुद्धा नाम अच्छरिया, अहो बुद्धगुणा विसिट्ठा’’ति भगवति, पसन्नचित्ता सब्बे भगवन्तं नमस्समाना सिरस्मिं अञ्जलिं कत्वा अट्ठंसु। तत्थ पियदस्सी भगवा तं सुदस्सनं देवराजानं पमुखं कत्वा धम्मं देसेसि। तदा देवमनुस्सानं नवुतिकोटिसहस्सानि अरहत्तं पापुणिंसु। सो दुतियो अभिसमयो अहोसि।&lt;br&gt;&#xA;यदा पन नवयोजनप्पमाणे कुमुदनगरे बुद्धपच्चत्थिको देवदत्तो विय सोणत्थेरो नाम महापदुमकुमारेन सद्धिं मन्तेत्वा तस्स पितरं घातेत्वा पुन पियदस्सीबुद्धस्स वधाय नानप्पकारं पयोगं कत्वापि घातेतुं असक्कोन्तो सो दोणमुखनागराजारोहं पक्कोसापेत्वा तं पलोभेत्वा तमत्थं आरोचेसि – ‘‘यदा पनायं समणो पियदस्सी इमं नगरं पिण्डाय पविसति, तदा दोणमुखं नाम गजवरं विस्सज्जेत्वा पियदस्सीसमणं मारेही’’ति।&lt;br&gt;&#xA;अथ सो आरोहो हिताहितविचारणरहितो राजवल्लभो – ‘‘अयं समणो ठानन्तरापि मं चावेय्या’’ति मन्त्वा ‘‘साधू’’ति सम्पटिच्छित्वा दुतियदिवसे दसबलस्स नगरप्पवेसनसमयं सल्लक्खेत्वा सुजातमत्थकपिण्डकुम्भनलाटं धनुसदिसदीघसुण्डतटं सुविपुलमुदुकण्णं मधुपिङ्गलनयनं सुन्दरक्खन्धासनं अनुवट्टघनजघनं निचितगूळ्हजाणुअन्तरं ईसासदिसरुचिरदन्तं सुवालधिं अपचितमेचकं सब्बलक्खणसम्पन्नं असितजलधरसदिसचारुदस्सनं सीहविक्कन्तललितगामिनं जङ्गममिव धराधरं सत्तप्पतिट्ठं सत्तधा पभिन्नं सब्बसो विस्सवन्तं विग्गहवन्तमिव अन्तकं उपसङ्कमित्वा पिण्डकबळञ्जनधूपलेपादिविसेसेहि भिय्योपि मत्तप्पमत्तं कत्वा अरिवारणवारणं एरावणवारणमिव अरिजनवारणं मुनिवारणं मारणत्थाय पेसेसि। अथ सो द्विरदवरो मुत्तमत्तोव गजमहिंसतुरङ्गनरनारियो हन्त्वा हतरुधिरपरिरञ्जितसदन्तकरसरीरो अन्तजालपरियोनद्धनयनो सकटकवाटकूटागारद्वारतोरणादीनि भञ्जित्वा काक-कुलल-गिज्झादीहि अनुपरियायमानो हतमहिंसनरतुरङ्गदिरदादीनं अङ्गानि आलुम्पित्वा मनुस्सभक्खो यक्खो विय भक्खयन्तो दूरतोव दसबलं सिस्सगणपरिवुतं आगच्छन्तं दिस्वा अनिलगरुळसदिसवेगो वेगेन भगवन्तमभिगञ्छि।&lt;br&gt;&#xA;अथ पुरवासिनो पन जना भयसन्तापपरिपूरितमानसा पासादपाकारचयतरूपगता तथागताभिमुखमभिधावन्तं दिस्वा हाहाकारसद्दमकंसु। केचि पन उपासका तं नानप्पकारेहि नयेहि निवारयितुमारभिंसु। अथ सो बुद्धनागो हत्थिनागमायन्तमोलोकेत्वा करुणाविप्फारसीतलहदयो मेत्ताय तं फरि। ततो सो हत्थिनागो मेत्ताफरणेन मुदुकतहदयसन्तानो अत्तनो दोसापराधं ञत्वा लज्जाय भगवतो पुरतो ठातुं असक्कोन्तो पथवियं पविसन्तो विय सिरसा भगवतो पादेसु निपति। एवं निपन्नो पन सो तिमिरनिकरसदिससरीरो सञ्छाप्पभानुरञ्जितवरकनकगिरिसिखरसमीपमुपगतो असितसलिलधरनिकरो विय विरोचित्थ।&lt;br&gt;&#xA;अथेवं मुनिराजपादमूले करिराजानं सिरसा निपतन्तं दिस्वा नागरजना परमपीतिपूरितहदया साधुकारसीहनादं उक्कुट्ठिसद्दं पवत्तयिंसु। सुरभिकुसुममालाचन्दनगन्धचुण्णालङ्कारादीहि तं अनेकप्पकारं पूजेसुम्। समन्ततो चेलुक्खेपा पवत्तिंसु। गगनतले सुरदुन्दुभियो अभिनदिंसु। अथ भगवा तमसितगिरिसिखरमिव पादमूले निपन्नं दिरदवरं ओलोकेत्वा अङ्कुसधजजालसङ्खचक्कालङ्कतेन करतलेन गजवरमत्थकं परामसित्वा तस्स चित्ताचारानुकूलाय धम्मदेसनाय तं अनुसासि –&lt;br&gt;&#xA;‘‘गजवर वदतो सुणोहि वाचं, मम हितमत्थयुतञ्च तं भजाहि।&lt;br&gt;&#xA;तव वधनिरतं पदुट्ठभावं, अपनय सन्तमुपेहि चारुदन्ति॥&lt;br&gt;&#xA;‘‘लोभेन दोसेन च मोहतो वा, यो पाणिनो हिंसति वारणिन्द।&lt;br&gt;&#xA;सो पाणघाती सुचिरम्पि कालं, दुक्खं सुघोरं नरकेनुभोति॥&lt;br&gt;&#xA;‘‘माकासि मातङ्ग पुनेवरूपं, कम्मं पमादेन मदेन वापि।&lt;br&gt;&#xA;अवीचियं दुक्खमसय्ह कप्पं, पप्पोति पाणं अतिपातयन्तो॥&lt;br&gt;&#xA;‘‘दुक्खं सुघोरं नरकेनुभोत्वा, मनुस्सलोकं यदि याति भिय्यो।&lt;br&gt;&#xA;अप्पायुको होति विरूपरूपो, विहिंसको दुक्खविसेसभागी॥&lt;br&gt;&#xA;‘‘यथा च पाणा परमं पिया ते, महाजने कुञ्जर मन्दनाग।&lt;br&gt;&#xA;तथा परस्सापि पियाति ञत्वा, पाणातिपातो परिवज्जनीयो॥&lt;br&gt;&#xA;‘‘दोसे च हिंसानिरते विदित्वा, पाणातिपाता विरते गुणे च।&lt;br&gt;&#xA;पाणातिपातं परिवज्जय त्वं, सग्गे सुखं इच्छसि चे परत्थ॥&lt;br&gt;&#xA;‘‘पाणातिपाता विरतो सुदन्तो, पियो मनापो भवतीध लोके।&lt;br&gt;&#xA;कायस्स भेदा च परं पनस्स, सग्गाधिवासं कथयन्ति बुद्धा॥&lt;br&gt;&#xA;‘‘दुक्खागमं निच्छति कोचि लोके, सब्बोपि जातो सुखमेसतेव।&lt;br&gt;&#xA;तस्मा महानाग विहाय हिंसं, भावेहि मेत्तं करुणञ्च काले’’ति॥&lt;br&gt;&#xA;अथेवं दसबलेनानुसासियमानो दन्तिवरो सञ्ञं पटिलभित्वा परमविनीतो विनयाचारसम्पन्नो सिस्सो विय अहोसि। एवं सो पियदस्सी भगवा अम्हाकं सत्था विय धनपालं दोणमुखं करिवरं दमित्वा तत्थ महाजनसमागमे धम्मं देसेसि। तदा असीतिकोटिसहस्सानं धम्माभिसमयो अहोसि। अयं ततियो अभिसमयो अहोसि। तेन वुत्तं –&lt;br&gt;&#xA;१.&lt;br&gt;&#xA;‘‘सुजातस्स अपरेन, सयम्भू लोकनायको।&lt;br&gt;&#xA;दुरासदो असमसमो, पियदस्सी महायसो॥&lt;br&gt;&#xA;२.&lt;br&gt;&#xA;‘‘सोपि बुद्धो अमितयसो, आदिच्चोव विरोचति।&lt;br&gt;&#xA;सब्बं तमं निहन्त्वान, धम्मचक्कं पवत्तयि॥&lt;br&gt;&#xA;३.&lt;br&gt;&#xA;‘‘तस्सापि अतुलतेजस्स, अहेसुं अभिसमया तयो।&lt;br&gt;&#xA;कोटिसतसहस्सानं, पठमाभिसमयो अहु॥&lt;br&gt;&#xA;४.&lt;br&gt;&#xA;‘‘सुदस्सनो देवराजा, मिच्छादिट्ठिमरोचयि।&lt;br&gt;&#xA;तस्स दिट्ठिं विनोदेन्तो, सत्था धम्ममदेसयि॥&lt;br&gt;&#xA;५.&lt;br&gt;&#xA;‘‘जनसन्निपातो अतुलो, महासन्निपती तदा।&lt;br&gt;&#xA;नवुतिकोटिसहस्सानं, दुतियाभिसमयो अहु॥&lt;br&gt;&#xA;६.&lt;br&gt;&#xA;‘‘यदा दोणमुखं हत्थिं, विनेसि नरसारथि।&lt;br&gt;&#xA;असीतिकोटिसहस्सानं, ततियाभिसमयो अहू’’ति॥&lt;br&gt;&#xA;सुमङ्गलनगरे पालितो नाम राजपुत्तो च पुरोहितपुत्तो सब्बदस्सिकुमारो चाति द्वे सहायका अहेसुम्। ते पियदस्सिम्हि सम्मासम्बुद्धे चारिकं चरन्ते ‘‘अत्तनो नगरं सम्पत्तो’’ति सुत्वा कोटिसतसहस्सपरिवारा पच्चुग्गमनं कत्वा तस्स धम्मं सुत्वा सत्ताहं महादानं दत्वा सत्तमे दिवसे भगवतो भत्तानुमोदनावसाने कोटिसतसहस्सेहि सद्धिं पब्बजित्वा अरहत्तं पापुणिंसु। तेसं पन मज्झे भगवा पातिमोक्खं उद्दिसि, सो पठमो सन्निपातो अहोसि। अथापरेन समयेन सुदस्सनदेवराजस्स समागमे नवुतिकोटियो अरहत्तं पापुणिंसु। तेहि परिवुतो सत्था पातिमोक्खं उद्दिसि, अयं दुतियो सन्निपातो अहोसि। पुन दोणमुखविनयने असीतिकोटियो पब्बजित्वा अरहत्तं पापुणिंसु। तेसं मज्झे भगवा पातिमोक्खं उद्दिसि, अयं ततियो सन्निपातो अहोसि। तेन वुत्तं –&lt;br&gt;&#xA;७.&lt;br&gt;&#xA;‘‘सन्निपाता तयो आसुं, तस्सापि पियदस्सिनो।&lt;br&gt;&#xA;कोटिसतसहस्सानं, पठमो आसि समागमो॥&lt;br&gt;&#xA;८.&lt;br&gt;&#xA;‘‘ततो परं नवुतिकोटी, समिंसु एकतो मुनी।&lt;br&gt;&#xA;ततिये सन्निपातम्हि, असीतिकोटियो अहू’’ति॥&lt;br&gt;&#xA;तदा अम्हाकं बोधिसत्तो कस्सपो नाम ब्राह्मणमाणवो इतिहासपञ्चमानं तिण्णं वेदानं पारगू हुत्वा सत्थु धम्मदेसनं सुत्वा कोटिसतसहस्सपरिच्चागेन परमारामं सङ्घारामं कारेत्वा सरणेसु च पञ्चसीलेसु च पतिट्ठासि। अथ नं सत्था – ‘‘इतो अट्ठारसकप्पसतच्चयेन गोतमो नाम बुद्धो लोके भविस्सती’’ति ब्याकासि। तेन वुत्तं –&lt;br&gt;&#xA;९.&lt;br&gt;&#xA;‘‘अहं तेन समयेन, कस्सपो नाम ब्राह्मणो।&lt;br&gt;&#xA;अज्झायको मन्तधरो, तिण्णं वेदान पारगू॥&lt;br&gt;&#xA;१०.&lt;br&gt;&#xA;‘‘तस्स धम्मं सुणित्वान, पसादं जनयिं अहम्।&lt;br&gt;&#xA;कोटिसतसहस्सेहि, सङ्घारामं अमापयिं॥&lt;br&gt;&#xA;११.&lt;br&gt;&#xA;‘‘तस्स दत्वान आरामं, हट्ठो संविग्गमानसो।&lt;br&gt;&#xA;सरणे पञ्चसीले च, दळहं कत्वा समादियिं॥&lt;br&gt;&#xA;१२.&lt;br&gt;&#xA;‘‘सोपि मं बुद्धो ब्याकासि, सङ्घमज्झे निसीदिय।&lt;br&gt;&#xA;अट्ठारसे कप्पसते, अयं बुद्धो भविस्सति॥&lt;br&gt;&#xA;१३.&lt;br&gt;&#xA;‘‘पधानं पदहित्वान…पे॰… हेस्साम सम्मुखा इमं॥&lt;br&gt;&#xA;१४.&lt;br&gt;&#xA;‘‘तस्सापि वचनं सुत्वा, भिय्यो चित्तं पसादयिम्।&lt;br&gt;&#xA;उत्तरिं वतमधिट्ठासिं, दसपारमिपूरिया’’ति॥&lt;br&gt;&#xA;तत्थ सरणे पञ्चसीले चाति तीणि सरणानि पञ्च सीलानि चाति अत्थो। अट्ठारसे कप्पसतेति इतो अट्ठसताधिकस्स कप्पसहस्सस्स अच्चयेनाति अत्थो।&lt;br&gt;&#xA;तस्स पन भगवतो सुधञ्ञं नाम नगरं अहोसि। पिता सुदत्तो नाम राजा, माता सुचन्दा नाम देवी, पालितो च सब्बदस्सी च द्वे अग्गसावका, सोभितो नामुपट्ठाको, सुजाता च धम्मदिन्ना च द्वे अग्गसाविका, ककुधरुक्खो बोधि, सरीरं असीतिहत्थुब्बेधं अहोसि, नवुतिवस्ससहस्सानि आयु, विमला नामस्स अग्गमहेसी अहोसि, कञ्चनावेळो नाम पुत्तो, सो आजञ्ञरथेन निक्खमीति। तेन वुत्तं –&lt;br&gt;&#xA;१५.&lt;br&gt;&#xA;‘‘सुधञ्ञं नाम नगरं, सुदत्तो नाम खत्तियो।&lt;br&gt;&#xA;चन्दा नामासि जनिका, पियदस्सिस्स सत्थुनो॥&lt;br&gt;&#xA;२०.&lt;br&gt;&#xA;‘‘पालितो सब्बदस्सी च, अहेसुं अग्गसावका।&lt;br&gt;&#xA;सोभितो नामुपट्ठाको, पियदस्सिस्स सत्थुनो॥&lt;br&gt;&#xA;२१.&lt;br&gt;&#xA;‘‘सुजाता धम्मदिन्ना च, अहेसुं अग्गसाविका।&lt;br&gt;&#xA;बोधि तस्स भगवतो, ककुधोति पवुच्चति॥&lt;br&gt;&#xA;२३.&lt;br&gt;&#xA;‘‘सोपि बुद्धो अमितयसो, द्वत्तिंसवरलक्खणो।&lt;br&gt;&#xA;असीतिहत्थमुब्बेधो, सालराजाव दिस्सति॥&lt;br&gt;&#xA;२४.&lt;br&gt;&#xA;‘‘अग्गिचन्दसूरियानं, नत्थि तादिसिका पभा।&lt;br&gt;&#xA;यथा अहु पभा तस्स, असमस्स महेसिनो॥&lt;br&gt;&#xA;२५.&lt;br&gt;&#xA;‘‘तस्सापि देवदेवस्स, आयु तावतकं अहु।&lt;br&gt;&#xA;नवुतिवस्ससहस्सानि, लोके अट्ठासि चक्खुमा॥&lt;br&gt;&#xA;२६.&lt;br&gt;&#xA;‘‘सोपि बुद्धो असमसमो, युगानिपि तानि अतुलियानि।&lt;br&gt;&#xA;सब्बं तमन्तरहितं, ननु रित्ता सब्बसङ्खारा’’ति॥&lt;br&gt;&#xA;तत्थ सालराजा वाति सब्बफालिफुल्लो परमरमणीयदस्सनो समवट्टक्खन्धो सालराजा विय दिस्सति। युगानिपि तानीति अग्गसावकयुगादीनि युगळानि। सेसगाथासु सब्बत्थ उत्तानमेवाति।&lt;br&gt;&#xA;पियदस्सीबुद्धवंसवण्णना निट्ठिता।&lt;br&gt;&#xA;निट्ठितो तेरसमो बुद्धवंसो।&lt;/p&gt;</description>
    </item>
    <item>
      <title>१६. अत्थदस्सीबुद्धवंसवण्णना</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/16_atthadassIbuddhavaMsavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/16_atthadassIbuddhavaMsavaNNanA/</guid>
      <description>&lt;p&gt;१६. अत्थदस्सीबुद्धवंसवण्णना&lt;br&gt;&#xA;पियदस्सिम्हि सम्मासम्बुद्धे परिनिब्बुते तस्स सासने च अन्तरहिते परिहायित्वा वड्ढित्वा अपरिमितायुकेसु मनुस्सेसु अनुक्कमेन परिहायित्वा वस्ससतसहस्सायुकेसु जातेसु परमत्थदस्सी अत्थदस्सी नाम बुद्धो लोके उप्पज्जि। सो पारमियो पूरेत्वा तुसितपुरे निब्बत्तित्वा ततो चवित्वा परमसोभने सोभने नाम नगरे सागरस्स नाम रञ्ञो कुले अग्गमहेसिया सुदस्सनदेविया कुच्छिस्मिं पटिसन्धिं गहेत्वा दस मासे गब्भे वसित्वा सुचिन्धनुय्याने मातुकुच्छितो निक्खमि। मातुकुच्छितो महापुरिसे निक्खन्तमत्ते सुचिरकालनिहितानि कुलपरम्परागतानि महानिधानानि धनसामिका पटिलभिंसूति तस्स नामग्गहणदिवसे ‘‘अत्थदस्सी’’ति नाममकंसु। सो दसवस्ससहस्सानि अगारं अज्झावसि। अमरगिरि-सुरगिरि-गिरिवाहननामका परमसुरभिजनका तयो चस्स पासादा अहेसुम्। विसाखादेविप्पमुखानि तेत्तिंस इत्थिसहस्सानि अहेसुम्।&lt;br&gt;&#xA;सो चत्तारि निमित्तानि दिस्वा विसाखादेविया सेलकुमारे नाम पुत्ते उप्पन्ने सुदस्सनं नाम अस्सराजं अभिरुहित्वा महाभिनिक्खमनं निक्खमित्वा पब्बजि। तं नव मनुस्सकोटियो अनुपब्बजिंसु। तेहि परिवुतो सो महापुरिसो अट्ठ मासे पधानचरियं चरित्वा विसाखपुण्णमाय सुचिन्धरनागिया उपहारत्थाय आनीतं मधुपायासं महाजनेन सन्दिस्समानसब्बसरीराय नागिया सह सुवण्णपातिया दिन्नं मधुपायासं परिभुञ्जित्वा तरुणतरुसतसमलङ्कते तरुणसालवने दिवाविहारं वीतिनामेत्वा सायन्हसमये धम्मरुचिना महारुचिना नाम नागराजेन दिन्ना अट्ठ कुसतिणमुट्ठियो गहेत्वा चम्पकबोधिं उपसङ्कमित्वा तेपञ्ञासहत्थायामवित्थतं कुसतिणसन्थरं सन्थरित्वा पल्लङ्कं आभुजित्वा सम्बोधिं पत्वा सब्बबुद्धाचिण्णं – ‘‘अनेकजातिसंसारं…पे॰… तण्हानं खयमज्झगा’’ति उदानं उदानेत्वा सत्तसत्ताहं बोधिसमीपेयेव वीतिनामेत्वा ब्रह्मुनो धम्मदेसनायाचनं सम्पटिच्छित्वा अत्तना सह पब्बजितनवभिक्खुकोटियो अरियधम्मपटिवेधसमत्थे दिस्वा आकासेन गन्त्वा अनोमनगरसमीपे अनोमुय्याने ओतरित्वा तेहि परिवुतो तत्थ धम्मचक्कं पवत्तेसि। तदा कोटिसतसहस्सानं पठमो धम्माभिसमयो अहोसि।&lt;br&gt;&#xA;पुन भगवति लोकनायके देवलोकचारिकं चरित्वा तत्थ धम्मं देसेन्ते कोटिसतसहस्सानं दुतियो अभिसमयो अहोसि। यदा पन भगवा अत्थदस्सी अम्हाकं भगवा विय कपिलवत्थुपुरं सोभनपुरं पविसित्वा धम्मं देसेसि, तदा कोटिसतसहस्सानं ततियो धम्माभिसमयो अहोसि। तेन वुत्तं –&lt;br&gt;&#xA;१.&lt;br&gt;&#xA;‘‘तत्थेव मण्डकप्पम्हि, अत्थदस्सी महायसो।&lt;br&gt;&#xA;महातमं निहन्त्वान, पत्तो सम्बोधिमुत्तमं॥&lt;br&gt;&#xA;२.&lt;br&gt;&#xA;‘‘ब्रह्मुना याचितो सन्तो, धम्मचक्कं पवत्तयि।&lt;br&gt;&#xA;अमतेन तप्पयी लोकं, दससहस्सी सदेवकं॥&lt;br&gt;&#xA;३.&lt;br&gt;&#xA;‘‘तस्सापि लोकनाथस्स, अहेसुं अभिसमया तयो।&lt;br&gt;&#xA;कोटिसतसहस्सानं, पठमाभिसमयो अहु॥&lt;br&gt;&#xA;४.&lt;br&gt;&#xA;‘‘यदा बुद्धो अत्थदस्सी, चरति देवचारिकम्।&lt;br&gt;&#xA;कोटिसतसहस्सानं, दुतियाभिसमयो अहु॥&lt;br&gt;&#xA;५.&lt;br&gt;&#xA;‘‘पुनापरं यदा बुद्धो, देसेसि पितुसन्तिके।&lt;br&gt;&#xA;कोटिसतसहस्सानं, ततियाभिसमयो अहू’’ति॥&lt;br&gt;&#xA;तत्थ तत्थेवाति तस्मिञ्ञेव कप्पेति अत्थो। एत्थ पन वरकप्पो ‘‘मण्डकप्पो’’ति अधिप्पेतो। ‘‘यस्मिं कप्पे तयो बुद्धा निब्बत्तन्ति, सो कप्पो वरकप्पो’’ति हेट्ठा पदुमुत्तरबुद्धवंसवण्णनायं वुत्तो। तस्मा वरकप्पो इध ‘‘मण्डकप्पो’’ति वुत्तो। निहन्त्वानाति निहनित्वा। अयमेव वा पाठो। सन्तोति समानो। अमतेनाति मग्गफलाधिगमामतपानेन। तप्पयीति अतप्पयि, पीणेसीति अत्थो। दससहस्सीति दससहस्सिलोकधातुम्। देवचारिकन्ति देवानं विनयनत्थं देवलोकचारिकन्ति अत्थो।&lt;br&gt;&#xA;सुचन्दकनगरे किर सन्तो च राजपुत्तो उपसन्तो च पुरोहितपुत्तो तीसु वेदेसु सब्बसमयन्तरेसु च सारमदिस्वा नगरस्स चतूसु द्वारेसु चत्तारो पण्डिते विसारदे च मनुस्से ठपेसुं – ‘‘यं पन तुम्हे पण्डितं समणं वा ब्राह्मणं वा पस्सथ सुणाथ वा, तं अम्हाकं आगन्त्वा आरोचेथा’’ति। तेन च समयेन अत्थदस्सी लोकनाथो सुचन्दकनगरं सम्पापुणि। अथ तेहि निवेदिता पुरिसा गन्त्वा तेसं दसबलस्स तत्थागमनं पटिवेदेसुम्। ततो ते सन्तोपसन्ता तथागतागमनं सुत्वा पहट्ठमानसा सहस्सपरिवारा दसबलं असमं पच्चुग्गन्त्वा अभिवादेत्वा निमन्तेत्वा सत्ताहं बुद्धप्पमुखस्स सङ्घस्स असदिसं महादानं दत्वा सत्तमे दिवसे सकलनगरवासीहि मनुस्सेहि सद्धिं धम्मकथं सुणिंसु। तस्मिं किर दिवसे अट्ठनवुतिसहस्सानि एहिभिक्खुपब्बज्जाय पब्बजित्वा अरहत्तं पापुणिंसु। ताय परिसाय मज्झे भगवा पातिमोक्खं उद्दिसि, सो पठमो सन्निपातो अहोसि।&lt;br&gt;&#xA;यदा पन भगवा अत्तनो पुत्तस्स सेलत्थेरस्स धम्मं देसेन्तो अट्ठासीतिसहस्सानि पसादेत्वा एहिभिक्खुभावेन पब्बाजेत्वा अरहत्तं पापेत्वा पातिमोक्खं उद्दिसि, सो दुतियो सन्निपातो अहोसि। पुन महामङ्गलसमागमे माघपुण्णमायं देवमनुस्सानं धम्मं देसेन्तो अट्ठसत्ततिसहस्सानि अरहत्तं पापेत्वा पातिमोक्खं उद्दिसि, सो ततियो सन्निपातो अहोसि। तेन वुत्तं –&lt;br&gt;&#xA;६.&lt;br&gt;&#xA;‘‘सन्निपाता तयो आसुं, तस्सापि च महेसिनो।&lt;br&gt;&#xA;खीणासवानं विमलानं, सन्तचित्तान तादिनं॥&lt;br&gt;&#xA;७.&lt;br&gt;&#xA;‘‘अट्ठनवुतिसहस्सानं, पठमो आसि समागमो।&lt;br&gt;&#xA;अट्ठासीतिसहस्सानं, दुतियो आसि समागमो॥&lt;br&gt;&#xA;८.&lt;br&gt;&#xA;‘‘अट्ठसत्ततिसहस्सानं, ततियो आसि समागमो।&lt;br&gt;&#xA;अनुपादा विमुत्तानं, विमलानं महेसिन’’न्ति॥&lt;br&gt;&#xA;तदा किर अम्हाकं बोधिसत्तो चम्पकनगरे सुसीमो नाम ब्राह्मणमहासालो लोकसम्मतो अहोसि। सो सब्बविभवजातं दीनानाथकपणद्धिकादीनं विस्सज्जेत्वा हिमवन्तसमीपं गन्त्वा तापसपब्बज्जं पब्बजित्वा अट्ठ समापत्तियो पञ्च अभिञ्ञायो च निब्बत्तेत्वा महिद्धिको महानुभावो हुत्वा महाजनस्स कुसलाकुसलानं धम्मानं अनवज्जसावज्जभावञ्च दस्सेत्वा बुद्धुप्पादं आगमयमानो अट्ठासि।&lt;br&gt;&#xA;अथापरेन समयेन अत्थदस्सिम्हि लोकनायके लोके उप्पज्जित्वा सुदस्सनमहानगरे अट्ठन्नं परिसानं मज्झे धम्मामतवस्सं वस्सेन्ते तस्स धम्मं सुत्वा सग्गलोकं गन्त्वा दिब्बानि मन्दारवपदुमपारिच्छत्तकादीनि पुप्फानि देवलोकतो आहरित्वा अत्तनो आनुभावं दस्सेन्तो दिस्समानसरीरो चतूसु दिसासु चतुद्दीपिकमहामेघो विय पुप्फवस्सं वस्सेत्वा समन्ततो पुप्फमण्डपं पुप्फमयग्घितोरणहेमजालादीनि पुप्फमयानि कत्वा मन्दारवपुप्फच्छत्तेन दसबलं पूजेसि। सोपि नं भगवा – ‘‘अनागते गोतमो नाम बुद्धो भविस्सती’’ति ब्याकासि। तेन वुत्तं –&lt;br&gt;&#xA;९.&lt;br&gt;&#xA;‘‘अहं तेन समयेन, जटिलो उग्गतापनो।&lt;br&gt;&#xA;सुसीमो नाम नामेन, महिया सेट्ठसम्मतो॥&lt;br&gt;&#xA;१०.&lt;br&gt;&#xA;‘‘दिब्बं मन्दारवं पुप्फं, पदुमं पारिच्छत्तकम्।&lt;br&gt;&#xA;देवलोका हरित्वान, सम्बुद्धमभिपूजयिं॥&lt;br&gt;&#xA;११.&lt;br&gt;&#xA;‘‘सोपि मं बुद्धो ब्याकासि, अत्थदस्सी महामुनि।&lt;br&gt;&#xA;अट्ठारसे कप्पसते, अयं बुद्धो भविस्सति॥&lt;br&gt;&#xA;१२.&lt;br&gt;&#xA;‘‘पधानं पदहित्वान…पे॰… हेस्साम सम्मुखा इमं॥&lt;br&gt;&#xA;१३.&lt;br&gt;&#xA;‘‘तस्सापि वचनं सुत्वा, हट्ठो संविग्गमानसो।&lt;br&gt;&#xA;उत्तरिं वतमधिट्ठासिं, दसपारमिपूरिया’’ति॥&lt;br&gt;&#xA;तत्थ जटिलोति जटा अस्स अत्थीति जटिलो। महिया सेट्ठसम्मतोति सकलेनपि लोकेन सेट्ठो उत्तमो पवरोति एवं सम्मतो सम्भावितोति अत्थो।&lt;br&gt;&#xA;तस्स पन भगवतो सोभनं नाम नगरं अहोसि। सागरो नाम राजा पिता, सुदस्सना नाम माता, सन्तो उपसन्तो च द्वे अग्गसावका, अभयो नामुपट्ठाको, धम्मा च सुधम्मा च द्वे अग्गसाविका, चम्पकरुक्खो बोधि, सरीरं असीतिहत्थुब्बेधं अहोसि। सरीरप्पभा समन्ततो सब्बकालं योजनमत्तं फरित्वा अट्ठासि, आयु वस्ससतसहस्सं, विसाखा नामस्स अग्गमहेसी, सेलो नाम पुत्तो, अस्सयानेन निक्खमि। तेन वुत्तं –&lt;br&gt;&#xA;१४.&lt;br&gt;&#xA;‘‘सोभनं नाम नगरं, सागरो नाम खत्तियो।&lt;br&gt;&#xA;सुदस्सना नाम जनिका, अत्थदस्सिस्स सत्थुनो॥&lt;br&gt;&#xA;१९.&lt;br&gt;&#xA;‘‘सन्तो च उपसन्तो च, अहेसुं अग्गसावका।&lt;br&gt;&#xA;अभयो नामुपट्ठाको, अत्थदस्सिस्स सत्थुनो॥&lt;br&gt;&#xA;२०.&lt;br&gt;&#xA;‘‘धम्मा चेव सुधम्मा च, अहेसुं अग्गसाविका।&lt;br&gt;&#xA;बोधि तस्स भगवतो, चम्पकोति पवुच्चति॥&lt;br&gt;&#xA;२२.&lt;br&gt;&#xA;‘‘सोपि बुद्धो असमसमो, असीतिहत्थमुग्गतो।&lt;br&gt;&#xA;सोभते सालराजाव, उळुराजाव पूरितो॥&lt;br&gt;&#xA;२३.&lt;br&gt;&#xA;‘‘तस्स पाकतिका रंसी, अनेकसतकोटियो।&lt;br&gt;&#xA;उद्धं अधो दस दिसा, फरन्ति योजनं सदा॥&lt;br&gt;&#xA;२४.&lt;br&gt;&#xA;‘‘सोपि बुद्धो नरासभो, सब्बसत्तुत्तमो मुनि।&lt;br&gt;&#xA;वस्ससतसहस्सानि, लोके अट्ठासि चक्खुमा॥&lt;br&gt;&#xA;२५.&lt;br&gt;&#xA;‘‘अतुलं दस्सेत्वा ओभासं, विरोचेत्वा सदेवके।&lt;br&gt;&#xA;सोपि अनिच्चतं पत्तो, यथग्गुपादानसङ्खया’’ति॥&lt;br&gt;&#xA;तत्थ उळुराजाव पूरितोति सरदसमयपरिपुण्णविमलसकलमण्डलो तारकराजा वियाति अत्थो। पाकतिकाति पकतिवसेन उप्पज्जमाना, न अधिट्ठानवसेन। यदा इच्छति भगवा, तदा अनेककोटिसतसहस्सेपि चक्कवाळे आभाय फरेय्य। रंसीति रस्मियो। उपादानसङ्खयाति उपादानक्खया इन्धनक्खया अग्गि विय। सोपि भगवा चतुन्नं उपादानानं खयेन अनुपादिसेसाय निब्बानधातुया अनुपमनगरे अनोमारामे परिनिब्बायि। धातुयो पनस्स अधिट्ठानेन विकिरिंसु। सेसमेत्थ गाथासु उत्तानमेवाति।&lt;br&gt;&#xA;अत्थदस्सीबुद्धवंसवण्णना निट्ठिता।&lt;br&gt;&#xA;निट्ठितो चुद्दसमो बुद्धवंसो।&lt;/p&gt;</description>
    </item>
    <item>
      <title>१७. धम्मदस्सीबुद्धवंसवण्णना</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/17_dhammadassIbuddhavaMsavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/17_dhammadassIbuddhavaMsavaNNanA/</guid>
      <description>&lt;p&gt;१७. धम्मदस्सीबुद्धवंसवण्णना&lt;br&gt;&#xA;अत्थदस्सिम्हि सम्मासम्बुद्धे परिनिब्बुते अन्तरकप्पे च वीतिवत्ते अपरिमितायुकेसु सत्तेसु अनुपुब्बेन परिहायित्वा वस्ससतसहस्सायुकेसु जातेसु धम्मदस्सी नाम सत्था लोकालोककरो लोभादिलोकमलविनयकरो लोकेकनायको लोके उदपादि। सोपि भगवा पारमियो पूरेत्वा तुसितपुरे निब्बत्तित्वा ततो चवित्वा सरणनगरे सब्बलोकसरणस्स सरणस्स नाम रञ्ञो अग्गमहेसिया सुनन्दाय नाम देविया कुच्छिस्मिं पटिसन्धिं अग्गहेसि। सो दसन्नं मासानं अच्चयेन सरणुय्याने मातुकुच्छितो पावुस्सकाले सलिलधरविवरगतो पुण्णचन्दो विय निक्खमि। महापुरिसे पन मातुकुच्छितो निक्खन्तमत्तेयेव अधिकरणवोहारसत्थपोत्थकेसु अधम्मिया वोहारा सयमेव अन्तरधायिंसु। धम्मिकवोहारायेव अट्ठंसु। तेनस्स नामग्गहणदिवसे ‘‘धम्मदस्सी’’ति नाममकंसु। सो अट्ठवस्ससहस्सानि अगारं अज्झावसि। तस्स किर अरज-विरज-सुदस्सननामका तयो पासादा अहेसुम्। विचिकोळिदेविप्पमुखानं इत्थीनं वीसतिसहस्साधिकं सतसहस्सं अहोसि।&lt;br&gt;&#xA;सो चत्तारि निमित्तानि दिस्वा विचिकोळिदेविया पुञ्ञवड्ढने नाम पुत्ते उप्पन्ने देवकुमारो विय अतिविय सुखुमालो देवसम्पत्तिमिव सम्पत्तिमनुभवमानो मज्झिमयामे वुट्ठाय सिरिसयने निसिन्नो निद्दोपगतानं इत्थीनं विप्पकारं दिस्वा सञ्जातसंवेगो महाभिनिक्खमनाय चित्तं उप्पादेसि। चित्तुप्पादसमनन्तरमेवस्स सुदस्सनपासादो गगनतलमब्भुग्गन्त्वा चतुरङ्गिनिया सेनाय परिवुतो दुतियो दिवसकरो विय दिब्बविमानं विय च गन्त्वा रत्तकुरवकतरुबोधिसमीपेयेव ओतरित्वा अट्ठासि। महापुरिसो किर ब्रह्मुना उपनीतानि कासायानि गहेत्वा पब्बजित्वा पासादतो ओतरित्वा अविदूरे अट्ठासि। पासादो पुन आकासेन गन्त्वा बोधिरुक्खं अन्तोकत्वा पथवियं पतिट्ठासि। इत्थियोपि सपरिवारा पासादतो ओतरित्वा अड्ढगावुतमत्तं गन्त्वा अट्ठंसु। तत्थ इत्थियो च तासं परिचारिका चेटिकायो च ठपेत्वा सब्बे मनुस्सा तं अनुपब्बजिंसु। भिक्खूनं कोटिसतसहस्सं अहोसि।&lt;br&gt;&#xA;अथ धम्मदस्सी बोधिसत्तो सत्ताहं पधानचरियं चरित्वा विचिकोळिदेविया दिन्नं मधुपायासं परिभुञ्जित्वा बदरवने दिवाविहारं कत्वा सायन्हसमये सिरिवड्ढनेन नाम यवपालकेन दिन्ना अट्ठ तिणमुट्ठियो गहेत्वा बिम्बिजालबोधिं उपगन्त्वा तेपण्णासहत्थवित्थतं तिणसन्थरं सन्थरित्वा तत्थ सब्बञ्ञुतञ्ञाणं पटिविज्झित्वा – ‘‘अनेकजातिसंसारं…पे॰… तण्हानं खयमज्झगा’’ति उदानं उदानेत्वाव बोधिसमीपे सत्तसत्ताहं वीतिनामेत्वा कतब्रह्मयाचनो अत्तना सद्धिं पब्बजितस्स भिक्खूनं कोटिसतसहस्सस्स सद्धम्मप्पटिवेधसमत्थतं ञत्वा अट्ठारसयोजनिकमग्गं एकाहेनेव इसिपतनं गन्त्वा तेहि परिवुतो तत्थ धम्मचक्कं पवत्तेसि, तदा कोटिसतसहस्सानं पठमाभिसमयो अहोसि। तेन वुत्तं –&lt;br&gt;&#xA;१.&lt;br&gt;&#xA;‘‘तत्थेव मण्डकप्पम्हि, धम्मदस्सी महायसो।&lt;br&gt;&#xA;तमन्धकारं विधमित्वा, अतिरोचति सदेवके॥&lt;br&gt;&#xA;२.&lt;br&gt;&#xA;‘‘तस्सापि अतुलतेजस्स, धम्मचक्कप्पवत्तने।&lt;br&gt;&#xA;कोटिसतसहस्सानं, पठमाभिसमयो अहू’’ति॥&lt;br&gt;&#xA;तत्थ तमन्धकारन्ति तमसङ्खातं मोहन्धकारन्ति अत्थो।&lt;br&gt;&#xA;यदा पन तगरनामके नगरे सञ्जयो नाम राजा कामेसु आदीनवं नेक्खम्मं खेमतो च दिस्वा इसिपब्बज्जं पब्बजि। तं नवुतिकोटियो अनुपब्बजिंसु। ते सब्बेयेव पञ्चाभिञ्ञाअट्ठसमापत्तिलाभिनो अहेसुम्। अथ सत्था धम्मदस्सी तेसं उपनिस्सयसम्पत्तिं दिस्वा आकासेन गन्त्वा सञ्जयस्स तापसस्स अस्समपदं गन्त्वा आकासे ठत्वा तेसं तापसानं अज्झासयानुरूपं धम्मं देसेत्वा धम्मचक्खुं उप्पादेसि, सो दुतियो अभिसमयो अहोसि। तेन वुत्तं –&lt;br&gt;&#xA;३.&lt;br&gt;&#xA;‘‘यदा बुद्धो धम्मदस्सी, विनेसि सञ्जयं इसिम्।&lt;br&gt;&#xA;तदा नवुतिकोटीनं, दुतियाभिसमयो अहू’’ति॥&lt;br&gt;&#xA;यदा पन सक्को देवानमिन्दो दसबलस्स धम्मं सोतुकामो तं उपसङ्कमि, तदा असीतिया कोटीनं ततियो अभिसमयो अहोसि। तेन वुत्तं –&lt;br&gt;&#xA;४.&lt;br&gt;&#xA;‘‘यदा सक्को उपगञ्छि, सपरिसो विनायकम्।&lt;br&gt;&#xA;तदा असीतिकोटीनं, ततियाभिसमयो अहू’’ति॥&lt;br&gt;&#xA;यदा पन सरणनगरे वेमातिकभातिकं पदुमकुमारं फुस्सदेवकुमारञ्च सपरिवारे पब्बाजेसि, तस्मिं अन्तोवस्से पब्बजितानं भिक्खूनं कोटिसतसहस्सानं मज्झे विसुद्धिपवारणं पवारेसि, सो पठमो सन्निपातो अहोसि। पुन भगवतो देवलोकतो ओरोहणे सतकोटीनं दुतियो सन्निपातो अहोसि। यदा पन सुदस्सनारामे तेरसन्नं धुतगुणानं गुणे आनिसंसे पकासेत्वा हारितं नाम महासावकं एतदग्गे ठपेसि, तदा असीतिया कोटीनं मज्झे भगवा पातिमोक्खं उद्दिसि, सो ततियो सन्निपातो अहोसि। तेन वुत्तं –&lt;br&gt;&#xA;५.&lt;br&gt;&#xA;‘‘तस्सापि देवदेवस्स, सन्निपाता तयो अहुम्।&lt;br&gt;&#xA;खीणासवानं विमलानं, सन्तचित्तान तादिनं॥&lt;br&gt;&#xA;६.&lt;br&gt;&#xA;‘‘यदा बुद्धो धम्मदस्सी, सरणे वस्सं उपागमि।&lt;br&gt;&#xA;तदा कोटिसतसहस्सानं, पठमो आसि समागमो॥&lt;br&gt;&#xA;७.&lt;br&gt;&#xA;‘‘पुनापरं यदा बुद्धो, देवतो एति मानुसम्।&lt;br&gt;&#xA;तदापि सतकोटीनं, दुतियो आसि समागमो॥&lt;br&gt;&#xA;८.&lt;br&gt;&#xA;‘‘पुनापरं यदा बुद्धो, पकासेसि धुते गुणे।&lt;br&gt;&#xA;तदा असीतिकोटीनं, ततियो आसि समागमो’’ति॥&lt;br&gt;&#xA;तदा अम्हाकं बोधिसत्तो सक्को देवराजा हुत्वा द्वीसु देवलोकेसु देवेहि परिवुतो आगन्त्वा दिब्बेहि गन्धपुप्फादीहि दिब्बतुरियेहि च तथागतं पूजेसि। सोपि नं सत्था – ‘‘अनागते गोतमो नाम बुद्धो भविस्सती’’ति ब्याकासि। तेन वुत्तं –&lt;br&gt;&#xA;९.&lt;br&gt;&#xA;‘‘अहं तेन समयेन, सक्को आसिं पुरिन्ददो।&lt;br&gt;&#xA;दिब्बेन गन्धमालेन, तुरियेनाभिपूजयिं॥&lt;br&gt;&#xA;१०.&lt;br&gt;&#xA;‘‘सोपि मं तदा ब्याकासि, देवमज्झे निसीदिय।&lt;br&gt;&#xA;अट्ठारसे कप्पसते, अयं बुद्धो भविस्सति॥&lt;br&gt;&#xA;११.&lt;br&gt;&#xA;‘‘पधानं पदहित्वान…पे॰… हेस्साम सम्मुखा इमं॥&lt;br&gt;&#xA;१२.&lt;br&gt;&#xA;‘‘तस्सापि वचनं सुत्वा, भिय्यो चित्तं पसादयिम्।&lt;br&gt;&#xA;उत्तरिं वतमधिट्ठासिं, दसपारमिपूरिया’’ति॥&lt;br&gt;&#xA;तस्स पन भगवतो सरणं नाम नगरं अहोसि। सरणो नाम राजा पिता, सुनन्दा नाम माता, पदुमो च फुस्सदेवो च द्वे अग्गसावका, सुनेत्तो नाम उपट्ठाको, खेमा च सब्बनामा च द्वे अग्गसाविका, बिम्बिजालरुक्खो बोधि, सरीरं पनस्स असीतिहत्थुब्बेधं अहोसि, आयु वस्ससतसहस्सं, विचिकोळिदेवी नामस्स अग्गमहेसी, पुञ्ञवड्ढनो नामस्स पुत्तो, पासादेन निक्खमि। तेन वुत्तं –&lt;br&gt;&#xA;१३.&lt;br&gt;&#xA;‘‘सरणं नाम नगरं, सरणो नाम खत्तियो।&lt;br&gt;&#xA;सुनन्दा नाम जनिका, धम्मदस्सिस्स सत्थुनो॥&lt;br&gt;&#xA;१८.&lt;br&gt;&#xA;‘‘पदुमो फुस्सदेवो च, अहेसुं अग्गसावका।&lt;br&gt;&#xA;सुनेत्तो नामुपट्ठाको, धम्मदस्सिस्स सत्थुनो॥&lt;br&gt;&#xA;१९.&lt;br&gt;&#xA;‘‘खेमा च सब्बनामा च, अहेसुं अग्गसाविका।&lt;br&gt;&#xA;बोधि तस्स भगवतो, बिम्बिजालोति वुच्चति॥&lt;br&gt;&#xA;२१.&lt;br&gt;&#xA;‘‘सोपि बुद्धो असमसमो, असीतिहत्थमुग्गतो।&lt;br&gt;&#xA;अतिरोचति तेजेन, दससहस्सिम्हि धातुया॥&lt;br&gt;&#xA;२२.&lt;br&gt;&#xA;‘‘सुफुल्लो सालराजाव, विज्जूव गगने यथा।&lt;br&gt;&#xA;मज्झन्हिकेव सूरियो, एवं सो उपसोभथ॥&lt;br&gt;&#xA;२३.&lt;br&gt;&#xA;‘‘तस्सापि अतुलतेजस्स, समकं आसि जीविकम्।&lt;br&gt;&#xA;वस्ससतसहस्सानि, लोके अट्ठासि चक्खुमा॥&lt;br&gt;&#xA;२४.&lt;br&gt;&#xA;‘‘ओभासं दस्सयित्वान, विमलं कत्वान सासनम्।&lt;br&gt;&#xA;चवि चन्दोव गगने, निब्बुतो सो ससावको’’ति॥&lt;br&gt;&#xA;तत्थ बिम्बिजालोति रत्तकुरवकरुक्खो। दससहस्सिम्हि धातुयाति दससहस्सिया लोकधातुया। विज्जूवाति विज्जुलता विय। उपसोभथाति यथा गगने विज्जु च मज्जन्हिके सूरियो च उपसोभति, एवं सो भगवा उपसोभित्थाति अत्थो। समकन्ति सब्बेहि नरसत्तेहि सममेव तस्स आयु अहोसीति अत्थो। चवीति चुतो। चन्दोवाति गगनतो चन्दिमा विय चवीति अत्थो। धम्मदस्सी किर भगवा सालवतीनगरे केसारामे परिनिब्बायि सेसमेत्थ गाथासु पाकटमेवाति।&lt;br&gt;&#xA;धम्मदस्सीबुद्धवंसवण्णना निट्ठिता।&lt;br&gt;&#xA;निट्ठितो पन्नरसमो बुद्धवंसो।&lt;/p&gt;</description>
    </item>
    <item>
      <title>१८. सिद्धत्थबुद्धवंसवण्णना</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/18_siddhatthabuddhavaMsavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/18_siddhatthabuddhavaMsavaNNanA/</guid>
      <description>&lt;p&gt;१८. सिद्धत्थबुद्धवंसवण्णना&lt;br&gt;&#xA;धम्मदस्सिम्हि भगवति परिनिब्बुते अन्तरहिते चस्स सासने तस्मिं कप्पे अतीते कप्पसहस्से च सत्तसु कप्पसतेसु च छसु कप्पेसु च अतिक्कन्तेसु इतो चतुनवुतिकप्पमत्थके एकस्मिं कप्पे एकोव लोकत्थचरो अधिगतपरमत्थो सिद्धत्थो नाम सत्था लोके पातुरहोसि। तेन वुत्तं –&lt;br&gt;&#xA;१.&lt;br&gt;&#xA;‘‘धम्मदस्सिस्स अपरेन, सिद्धत्थो लोकनायको।&lt;br&gt;&#xA;निहनित्वा तमं सब्बं, सूरियो अब्भुग्गतो यथा’’ति॥&lt;br&gt;&#xA;सिद्धत्थो बोधिसत्तोपि पारमियो पूरेत्वा तुसितभवने निब्बत्तित्वा ततो चवित्वा वेभारनगरे उदेनस्स नाम रञ्ञो अग्गमहेसिया सुफस्साय नाम देविया कुच्छिस्मिं पटिसन्धिं गहेत्वा दसन्नं मासानं अच्चयेन वीरियुय्याने मातुकुच्छितो निक्खमि। जाते पन महापुरिसे सब्बेसं आरद्धकम्मन्ता च इच्छिता च अत्था सिद्धिमगमंसु। तस्मा पनस्स ञातका ‘‘सिद्धत्थो’’ति नाममकंसु। सो दसवस्ससहस्सानि अगारमज्झे वसि। तस्स कोका-सुप्पल-पदुमनामका तयो पासादा अहेसुम्। सोमनस्सादेविप्पमुखानि अट्ठचत्तालीस इत्थिसहस्सानि पच्चुपट्ठितानि अहेसुम्।&lt;br&gt;&#xA;सो चत्तारि निमित्तानि दिस्वा सोमनस्सादेविया पुत्ते अनुपमकुमारे उप्पन्ने आसाळ्हिपुण्णमियं सुवण्णसिविकाय निक्खमित्वा वीरियुय्यानं गन्त्वा पब्बजि। तं कोटिसतसहस्समनुस्सा अनुपब्बजिंसु। महापुरिसो किर तेहि सद्धिं दस मासे पधानचरियं चरित्वा विसाखपुण्णमायं असदिसब्राह्मणगामे सुनेत्ताय नाम ब्राह्मणकञ्ञाय दिन्नं मधुपायासं परिभुञ्जित्वा बदरवने दिवाविहारं वीतिनामेत्वा सायन्हसमये वरुणेन नाम यवपालेन दिन्ना अट्ठ तिणमुट्ठियो गहेत्वा कणिकारबोधिं उपगन्त्वा चत्तालीसहत्थवित्थतं तिणसन्थरं सन्थरित्वा पल्लङ्कं आभुजित्वा सब्बञ्ञुतं पापुणित्वा – ‘‘अनेकजातिसंसारं…पे॰… तण्हानं खयमज्झगा’’ति उदानं उदानेत्वा सत्तसत्ताहं वीतिनामेत्वा अत्तना सह पब्बजितानं भिक्खूनं कोटिसतसहस्सानं चतुसच्चपटिवेधसमत्थतं दिस्वा अनिलपथेन गन्त्वा गयामिगदाये ओतरित्वा तेसं धम्मचक्कं पवत्तेसि, तदा कोटिसतसहस्सानं पठमो अभिसमयो अहोसि। तेन वुत्तं –&lt;br&gt;&#xA;२.&lt;br&gt;&#xA;‘‘सोपि पत्वान सम्बोधिं, सन्तारेन्तो सदेवकम्।&lt;br&gt;&#xA;अभिवस्सि धम्ममेघेन, निब्बापेन्तो सदेवकं॥&lt;br&gt;&#xA;३.&lt;br&gt;&#xA;‘‘तस्सापि अतुलतेजस्स, अहेसुं अभिसमया तयो।&lt;br&gt;&#xA;कोटिसतसहस्सानं, पठमाभिसमयो अहू’’ति॥&lt;br&gt;&#xA;तत्थ सदेवकन्ति सदेवकं लोकम्। धम्ममेघेनाति धम्मकथामेघवस्सेन। पुन भीमरथनगरे भीमरथेन नाम रञ्ञा निमन्तितो नगरमज्झे कते सन्थागारे निसिन्नो करवीकरुतमञ्जुना सवनसुखेन परममधुरेन पण्डितजनहदयङ्गमेन अमताभिसेकसदिसेन ब्रह्मस्सरेन दस दिसा परिपूरेन्तो धम्मामतदुन्दुभिमाहनि, तदा नवुतिकोटीनं दुतियो अभिसमयो अहोसि। तेन वुत्तं –&lt;br&gt;&#xA;४.&lt;br&gt;&#xA;‘‘पुनापरं भीमरथे, यदा आहनि दुन्दुभिम्।&lt;br&gt;&#xA;तदा नवुतिकोटीनं, दुतियाभिसमयो अहू’’ति॥&lt;br&gt;&#xA;यदा पन वेभारनगरे ञातिसमागमे बुद्धवंसं देसेन्तो नवुतिकोटीनं धम्मचक्खुं उप्पादेसि, सो ततियो अभिसमयो अहोसि। तेन वुत्तं –&lt;br&gt;&#xA;५.&lt;br&gt;&#xA;‘‘यदा बुद्धो धम्मं देसेसि, वेभारे सो पुरुत्तमे।&lt;br&gt;&#xA;तदा नवुतिकोटीनं, ततियाभिसमयो अहू’’ति॥&lt;br&gt;&#xA;अमररुचिरदस्सने अमरनगरे नाम सम्बलो च सुमित्तो च द्वे भातरो रज्जं कारेसुम्। अथ सिद्धत्थो सत्था तेसं राजूनं उपनिस्सयसम्पत्तिं दिस्वा गगनतलेन गन्त्वा अमरनगरमज्झे ओतरित्वा चक्कालङ्कततलेहि चरणेहि पथवितलं मद्दन्तो विय पदचेतियानि दस्सेत्वा अमरुय्यानं गन्त्वा परमरमणीये अत्तनो करुणासीतले सिलातले निसीदि। ततो द्वेपि भातिकराजानो दसबलस्स पदचेतियानि दिस्वा पदानि अनुगन्त्वा सिद्धत्थं अधिगतपरमत्थं सत्थारं सब्बलोकनेतारं सपरिवारं उपसङ्कमित्वा अभिवादेत्वा भगवन्तं परिवारेत्वा निसीदिंसु। तेसं भगवा अज्झासयानुरूपं धम्मं देसेसि। तस्स ते धम्मकथं सुत्वा सञ्जातसद्धा हुत्वा सब्बेव पब्बजित्वा अरहत्तं पापुणिंसु। तेसं कोटिसतानं खीणासवानं मज्झे भगवा पातिमोक्खं उद्दिसि, सो पठमो सन्निपातो अहोसि। वेभारनगरे ञातिसमागमे पब्बजितानं नवुतिकोटीनं मज्झे पातिमोक्खं उद्दिसि, सो दुतियो सन्निपातो अहोसि। सुदस्सनविहारे सन्निपतितानं असीतिकोटीनं मज्झे पातिमोक्खं उद्दिसि, सो ततियो सन्निपातो अहोसि। तेन वुत्तं –&lt;br&gt;&#xA;६.&lt;br&gt;&#xA;‘‘सन्निपाता तयो आसुं, तस्मिम्पि द्विपदुत्तमे।&lt;br&gt;&#xA;खीणासवानं विमलानं, सन्तचित्तान तादिनं॥&lt;br&gt;&#xA;७.&lt;br&gt;&#xA;‘‘कोटिसतानं नवुतीनं, असीतियापि च कोटिनम्।&lt;br&gt;&#xA;एते आसुं तयो ठाना, विमलानं समागमे’’ति॥&lt;br&gt;&#xA;तत्थ नवुतीनं, असीतियापि च कोटिनन्ति नवुतीनं कोटीनं असीतियापि च कोटीनं सन्निपाता अहेसुन्ति अत्थो। एते आसुं तयो ठानाति एतानि तीणि सन्निपातट्ठानानि अहेसुन्ति अत्थो। ‘‘ठानाने तानि तीणि अहेसु’’न्तिपि पाठो।&lt;br&gt;&#xA;तदा अम्हाकं बोधिसत्तो सुरसेननगरे मङ्गलो नाम ब्राह्मणो हुत्वा वेदवेदङ्गानं पारं गन्त्वा अनेककोटिसङ्खं धनसन्निचयं दीनानाथादीनं परिच्चजित्वा विवेकारामो हुत्वा तापसपब्बज्जं पब्बजित्वा झानाभिञ्ञायो निब्बत्तेत्वा विहरन्तो – ‘‘सिद्धत्थो नाम बुद्धो लोके उप्पन्नो’’ति सुत्वा तं उपसङ्कमित्वा वन्दित्वा तस्स धम्मकथं सुत्वा याय जम्बुया अयं जम्बुदीपो पञ्ञायति, इद्धिया तं जम्बुं उपसङ्कमित्वा ततो फलं आहरित्वा नवुतिकोटिभिक्खुपरिवारं सिद्धत्थं सत्थारं सुरसेनविहारे निसीदापेत्वा जम्बुफलेहि सन्तप्पेसि सम्पवारेसि । अथ सत्था तं फलं परिभुञ्जित्वा – ‘‘इतो चतुनवुतिकप्पमत्थके गोतमो नाम बुद्धो भविस्सती’’ति ब्याकासि। तेन वुत्तं –&lt;br&gt;&#xA;८.&lt;br&gt;&#xA;‘‘अहं तेन समयेन, मङ्गलो नाम तापसो।&lt;br&gt;&#xA;उग्गतेजो दुप्पसहो, अभिञ्ञाबलसमाहितो॥&lt;br&gt;&#xA;९.&lt;br&gt;&#xA;‘‘जम्बुतो फलमानेत्वा, सिद्धत्थस्स अदासहम्।&lt;br&gt;&#xA;पटिग्गहेत्वा सम्बुद्धो, इदं वचनमब्रवि॥&lt;br&gt;&#xA;१०.&lt;br&gt;&#xA;‘‘पस्सथ इमं तापसं, जटिलं उग्गतापनम्।&lt;br&gt;&#xA;चतुनवुतितो कप्पे, अयं बुद्धो भविस्सति॥&lt;br&gt;&#xA;११.&lt;br&gt;&#xA;‘‘पधानं पदहित्वान…पे॰… हेस्साम सम्मुखा इमं॥&lt;br&gt;&#xA;१२.&lt;br&gt;&#xA;‘‘तस्सापि वचनं सुत्वा, भिय्यो चित्तं पसादयिम्।&lt;br&gt;&#xA;उत्तरिं वतमधिट्ठासिं, दसपारमिपूरिया’’ति॥&lt;br&gt;&#xA;तत्थ दुप्पसहोति दुरासदो। अयमेव वा पाठो। तस्स पन भगवतो नगरं वेभारं नाम अहोसि। उदेनो नाम राजा पिता, जयसेनोतिपि तस्सेव नामं, सुफस्सा नाम माता, सम्बलो च सुमित्तो च द्वे अग्गसावका, रेवतो नामुपट्ठाको, सीवला च सुरामा च द्वे अग्गसाविका, कणिकाररुक्खो बोधि, सरीरं सट्ठिहत्थुब्बेधं अहोसि। वस्ससतसहस्सं आयु, सोमनस्सा नाम अग्गमहेसी अहोसि, अनुपमो नाम पुत्तो, सुवण्णसिविकाय निक्खमि। तेन वुत्तं –&lt;br&gt;&#xA;१३.&lt;br&gt;&#xA;‘‘वेभारं नाम नगरं, उदेनो नाम खत्तियो।&lt;br&gt;&#xA;सुफस्सा नाम जनिका, सिद्धित्थस्स महेसिनो॥&lt;br&gt;&#xA;१८.&lt;br&gt;&#xA;‘‘सम्बलो च सुमित्तो च, अहेसुं अग्गसावका।&lt;br&gt;&#xA;रेवतो नामुपट्ठाको, सिद्धत्थस्स महेसिनो॥&lt;br&gt;&#xA;१९.&lt;br&gt;&#xA;‘‘सीवला च सुरामा च, अहेसुं अग्गसाविका।&lt;br&gt;&#xA;बोधि तस्स भगवतो, कणिकारोति वुच्चति॥&lt;br&gt;&#xA;२१.&lt;br&gt;&#xA;‘‘सो बुद्धो सट्ठिरतनं, अहोसि नभमुग्गतो।&lt;br&gt;&#xA;कञ्चनग्घियसङ्कासो, दससहस्सी विरोचति॥&lt;br&gt;&#xA;२२.&lt;br&gt;&#xA;‘‘सोपि बुद्धो असमसमो, अतुलो अप्पटिपुग्गलो।&lt;br&gt;&#xA;वस्ससतसहस्सानि, लोके अट्ठासि चक्खुमा॥&lt;br&gt;&#xA;२३.&lt;br&gt;&#xA;‘‘विपुलं पभं दस्सयित्वा, पुप्फापेत्वान सावके।&lt;br&gt;&#xA;विलासेत्वा समापत्या, निब्बुतो सो ससावको’’ति॥&lt;br&gt;&#xA;तत्थ सट्ठिरतनन्ति सट्ठिरतनप्पमाणं नभं उग्गतोति अत्थो। कञ्चनग्घियसङ्कासोति नानारतनविचित्तकनकमयअग्घियसदिसदस्सनोति अत्थो। दससहस्सी विरोचतीति दससहस्सियं विरोचति। विपुलन्ति उळारं ओभासम्। पुप्फापेत्वानाति झानाभिञ्ञामग्गफलसमापत्तिपुप्फेहि पुप्फिते परमसोभग्गप्पत्ते कत्वाति अत्थो। विलासेत्वाति विलासयित्वा कीळित्वा। समापत्याति लोकियलोकुत्तराहि समापत्तीहि अभिञ्ञाहि च। निब्बुतोति अनुपादापरिनिब्बानेन निब्बुतो।&lt;br&gt;&#xA;सिद्धत्थो किर सत्था कञ्चनवेळुनगरे अनोमुय्याने परिनिब्बायि। तत्थेवस्स रतनमयं चतुयोजनुब्बेधं चेतियमकंसूति। सेसगाथासु सब्बत्थ पाकटमेवाति।&lt;br&gt;&#xA;सिद्धत्थबुद्धवंसवण्णना निट्ठिता।&lt;br&gt;&#xA;निट्ठितो सोळसमो बुद्धवंसो।&lt;/p&gt;</description>
    </item>
    <item>
      <title>१९. तिस्सबुद्धवंसवण्णना</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/19_tissabuddhavaMsavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/19_tissabuddhavaMsavaNNanA/</guid>
      <description>&lt;p&gt;१९. तिस्सबुद्धवंसवण्णना&lt;br&gt;&#xA;तस्स पन सिद्धत्थस्स भगवतो अपरभागे एको कप्पो बुद्धसुञ्ञो अहोसि। इतो द्वानवुतिकप्पमत्थके तिस्सो, फुस्सोति एकस्मिं कप्पे द्वे बुद्धा निब्बत्तिंसु। तत्थ तिस्सो नाम महापुरिसो पारमियो पूरेत्वा तुसितपुरे निब्बत्तित्वा ततो चवित्वा खेमकनगरे जनसन्धस्स नाम रञ्ञो अग्गमहेसिया पदुमदलसदिसनयनाय पदुमानामाय देविया कुच्छिस्मिं पटिसन्धिं गहेत्वा दसन्नं मासानं अच्चयेन अनोमुय्याने मातुकुच्छितो निक्खमि। सत्तवस्ससहस्सानि अगारं अज्झावसि। तस्स गुहासेल-नारिसय-निसभनामका तयो पासादा अहेसुम्। सुभद्दादेविप्पमुखानि तेत्तिंस इत्थिसहस्सानि अहेसुम्।&lt;br&gt;&#xA;सो चत्तारि निमित्तानि दिस्वा सुभद्दादेविया पुत्ते आनन्दकुमारे उप्पन्ने सोनुत्तरं नाम अनुत्तरं तुरङ्गवरमारुय्ह महाभिनिक्खमनं निक्खमित्वा पब्बजि। तं मनुस्सानं कोटि अनुपब्बजि। सो तेहि परिवुतो अट्ठ मासे पधानचरियं चरित्वा विसाखपुण्णमाय वीरनिगमे वीरसेट्ठिस्स धीताय दिन्नं मधुपायासं परिभुञ्जित्वा सललवने दिवाविहारं वीतिनामेत्वा सायन्हसमये विजितसङ्गामकेन नाम यवपालेन उपनीता अट्ठ तिणमुट्ठियो गहेत्वा असनबोधिं उपसङ्कमित्वा चत्तालीसहत्थवित्थतं तिणसन्थरं सन्थरित्वा तत्थ पल्लङ्कं आभुजित्वा समारं मारबलं विधमित्वा अधिगतसब्बञ्ञुतञ्ञाणो – ‘‘अनेकजातिसंसारं…पे॰… तण्हानं खयमज्झगा’’ति उदानं उदानेत्वा सत्तसत्ताहं बोधिसमीपेयेव वीतिनामेत्वा यसवती नगरे ब्रह्मदेवं उदयञ्च द्वे राजपुत्ते सपरिवारे उपनिस्सयसम्पन्ने आकासेन गन्त्वा यसवतीमिगदाये ओतरित्वा उय्यानपालेन राजपुत्ते पक्कोसापेत्वा तेसं सपरिवारानं अविसारिना ब्यापिना मधुरेन ब्रह्मस्सरेन दससहस्सिलोकधातुं विञ्ञापेन्तोव धम्मचक्कं पवत्तेसि, तदा कोटिसतानं पठमो धम्माभिसमयो अहोसि। तेन वुत्तं –&lt;br&gt;&#xA;१.&lt;br&gt;&#xA;‘‘सिद्धत्थस्स अपरेन, असमो अप्पटिपुग्गलो।&lt;br&gt;&#xA;अनन्ततेजो अमितयसो, तिस्सो लोकग्गनायको॥&lt;br&gt;&#xA;२.&lt;br&gt;&#xA;‘‘तमन्धकारं विधमित्वा, ओभासेत्वा सदेवकम्।&lt;br&gt;&#xA;अनुकम्पको महावीरो, लोके उप्पज्जि चक्खुमा॥&lt;br&gt;&#xA;३.&lt;br&gt;&#xA;‘‘तस्सापि अतुला इद्धि, अतुलं सीलं समाधि च।&lt;br&gt;&#xA;सब्बत्थ पारमिं गन्त्वा, धम्मचक्कं पवत्तयि॥&lt;br&gt;&#xA;४.&lt;br&gt;&#xA;‘‘सो बुद्धो दससहस्सिम्हि, विञ्ञापेसि गिरं सुचिम्।&lt;br&gt;&#xA;कोटिसतानि अभिसमिंसु, पठमे धम्मदेसने’’ति॥&lt;br&gt;&#xA;तत्थ सब्बत्थाति सब्बेसु धम्मेसु पारं गन्त्वा। दससहस्सिम्हीति दससहस्सियं अथापरेन समयेन तिस्सेन सत्थारा सद्धिं पब्बजितानं भिक्खूनं कोटि महापुरिसस्स गणवासं पहाय बोधिमूलमुपगमनसमये अञ्ञत्र गता। सा तिस्सेन सम्मासम्बुद्धेन धम्मचक्कं पवत्तित’’न्ति सुत्वा यसवतीमिगदायं आगन्त्वा दसबलमभिवादेत्वा तं परिवारेत्वा निसीदि। तेसं भगवा धम्मं देसेसि, तदा नवुतिया कोटीनं दुतियाभिसमयो अहोसि। पुन महामङ्गलसमागमे मङ्गलपरियोसाने सट्ठिया कोटीनं ततियो अभिसमयो अहोसि। तेन वुत्तं –&lt;br&gt;&#xA;५.&lt;br&gt;&#xA;‘‘दुतियो नवुतिकोटीनं, ततियो सट्ठिकोटियो।&lt;br&gt;&#xA;बन्धनातो पमोचेसि, सत्ते नरमरू तदा’’ति॥&lt;br&gt;&#xA;तत्थ दुतियो नवुतिकोटीनन्ति दुतियो अभिसमयो अहोसि नवुतिकोटिपाणीनन्ति अत्थो। बन्धनातोति बन्धनतो, दसहि संयोजनेहि परिमोचेसीति अत्थो। इदानि परिमोचिते सत्ते सरूपतो दस्सेन्तो ‘‘नरमरू’’ति आह। नरमरूति नरामरे।&lt;br&gt;&#xA;यसवतीनगरे किर अन्तोवस्सं पब्बजितानं अरहन्तानं सतसहस्सेहि परिवुतो पवारेसि, सो पठमो सन्निपातो अहोसि। उभतो सुजातस्स सुजातस्स नाम रञ्ञो नारिवाहनकुमारो नारिवाहननगरं अनुप्पत्ते भगवति लोकनाथे सपरिवारो पच्चुग्गन्त्वा दसबलं सभिक्खुसङ्घं निमन्तेत्वा सत्ताहं असदिसदानं दत्वा अत्तनो रज्जं पुत्तस्स निय्यातेत्वा सपरिवारो सब्बलोकाधिपतिस्स तिस्ससम्मासम्बुद्धस्स सन्तिके एहिभिक्खुपब्बज्जाय पब्बजि। तस्स किर सा पब्बज्जा सब्बदिसासु पाकटा अहोसि। तस्मा ततो ततो आगन्त्वा नारिवाहनकुमारं महाजनो अनुपब्बजि। तदा तथागतो नवुतिया भिक्खुसतसहस्सस्स मज्झगतो पातिमोक्खं उद्दिसि , सो दुतियो सन्निपातो अहोसि। पुन खेमवतीनगरे ञातिसमागमे बुद्धवंसधम्मकथं सुत्वा असीतिसतसहस्सानि तस्स सन्तिके पब्बजित्वा अरहत्तं पापुणिंसु, तेहि परिवुतो सुगतो पातिमोक्खं उद्दिसि, सो ततियो सन्निपातो अहोसि। तेन वुत्तं –&lt;br&gt;&#xA;६.&lt;br&gt;&#xA;‘‘सन्निपाता तयो आसुं, तिस्से लोकग्गनायके।&lt;br&gt;&#xA;खीणासवानं विमलानं, सन्तचित्तान तादिनं॥&lt;br&gt;&#xA;७.&lt;br&gt;&#xA;‘‘खीणासवसतसहस्सानं, पठमो आसि समागमो।&lt;br&gt;&#xA;नवुतिसतसहस्सानं, दुतियो आसि समागमो॥&lt;br&gt;&#xA;८.&lt;br&gt;&#xA;‘‘असीतिसतसहस्सानं, ततियो आसि समागमो।&lt;br&gt;&#xA;खीणासवानं विमलानं, पुप्फितानं विमुत्तिया’’ति॥&lt;br&gt;&#xA;तदा अम्हाकं बोधिसत्तो यसवतीनगरे सुजातो नाम राजा हुत्वा इद्धं फीतं जनपदं अनेककोटिधनसन्निचयं अनुरागमुपगतहदयञ्च परिजनं तिणनळमिव परिच्चजित्वा जातिआदीसु संविग्गहदयो निक्खमित्वा तापसपब्बज्जं पब्बजित्वा महिद्धिको महानुभावो हुत्वा ‘‘बुद्धो लोके उप्पन्नो’’ति सुत्वा पञ्चवण्णाय पीतिया फुटसरीरो हुत्वा सपतिस्सो तिस्सं भगवन्तं उपसङ्कमित्वा वन्दित्वा चिन्तेसि – ‘‘हन्दाहं मन्दारवपारिच्छत्तकादीहि दिब्बकुसुमेहि भगवन्तं पूजेस्सामी’’ति। अथ सो एवं चिन्तेत्वा इद्धिया सग्गलोकं गन्त्वा चित्तलतावनं पविसित्वा पदुमपारिच्छत्तकमन्दारवादीहि दिब्बकुसुमेहि रतनमयं चङ्कोटकं गावुतप्पमाणं पूरेत्वा गहेत्वा गगनतलेन आगन्त्वा दिब्बेहि सुरभिकुसुमेहि भगवन्तं पूजेसि। एकञ्च मणिदण्डकं सुवण्णमयकण्णिकं पदुमरागमणिमयपण्णं सुगन्धकेसरच्छत्तं विय पदुमच्छत्तं भगवतो सिरसि धारयन्तो चतुपरिसमज्झे अट्ठासि। अथ भगवा नं – ‘‘इतो द्वेनवुते कप्पे गोतमो नाम बुद्धो भविस्सती’’ति ब्याकासि। तेन वुत्तं –&lt;br&gt;&#xA;९.&lt;br&gt;&#xA;‘‘अहं तेन समयेन, सुजातो नाम खत्तियो।&lt;br&gt;&#xA;महाभोगं छड्डयित्वा, पब्बजिं इसिपब्बजं॥&lt;br&gt;&#xA;१०.&lt;br&gt;&#xA;‘‘मयि पब्बजिते सन्ते, उप्पज्जि लोकनायको।&lt;br&gt;&#xA;बुद्धोति सद्दं सुत्वान, पीति मे उपपज्जथ॥&lt;br&gt;&#xA;११.&lt;br&gt;&#xA;‘‘दिब्बं मन्दारवं पुप्फं, पदुमं पारिछत्तकम्।&lt;br&gt;&#xA;उभो हत्थेहि पग्गय्ह, धुनमानो उपागमिं॥&lt;br&gt;&#xA;१२.&lt;br&gt;&#xA;‘‘चातुवण्णपरिवुतं, तिस्सं लोकग्गनायकम्।&lt;br&gt;&#xA;तमहं पुप्फं गहेत्वा, मत्थके धारयिं जिनं॥&lt;br&gt;&#xA;१३.&lt;br&gt;&#xA;‘‘सोपि मं बुद्धो ब्याकासि, जनमज्झे निसीदिय।&lt;br&gt;&#xA;द्वेनवुते इतो कप्पे, अयं बुद्धो भविस्सति॥&lt;br&gt;&#xA;१४.&lt;br&gt;&#xA;‘‘पधानं पदहित्वान…पे॰… हेस्साम सम्मुखा इमं॥&lt;br&gt;&#xA;१५.&lt;br&gt;&#xA;‘‘तस्सापि वचनं सुत्वा, भिय्यो चित्तं पसादयिम्।&lt;br&gt;&#xA;उत्तरिं वतमधिट्ठासिं, दसपारमिपूरिया’’ति॥&lt;br&gt;&#xA;तत्थ मयि पब्बजितेति मयि पब्बजितभावं उपगते। ‘‘मम पब्बजितं सन्त’’न्ति पोत्थकेसु लिखन्ति, सो पमादलेखोति वेदितब्बो। उपपज्जथाति उप्पज्जित्थ। उभो हत्थेहीति उभेहि हत्थेहि। पग्गय्हाति गहेत्वान। धुनमानोति वाकचीरानि विधुनमानोव। चातुवण्णपरिवुतन्ति चतुपरिसपरिवुतं, खत्तियब्राह्मणगहपतिसमणपरिवुतन्ति अत्थो। ‘‘चतुवण्णेहि परिवुत’’न्ति पठन्ति केचि।&lt;br&gt;&#xA;तस्स पन भगवतो खेमं नाम नगरं अहोसि। जनसन्धो नाम खत्तियो पिता, पदुमा नाम जनिका, ब्रह्मदेवो च उदयो च द्वे अग्गसावका, समङ्गो नामुपट्ठाको, फुस्सा च सुदत्ता च द्वे अग्गसाविका, असनरुक्खो बोधि, सरीरं सट्ठिहत्थुब्बेधं अहोसि, वस्ससतसहस्सं आयु, सुभद्दा नाम अग्गमहेसी, आनन्दो नाम पुत्तो, तुरङ्गयानेन निक्खमि। तेन वुत्तं –&lt;br&gt;&#xA;१६.&lt;br&gt;&#xA;‘‘खेमकं नाम नगरं, जनसन्धो नाम खत्तियो।&lt;br&gt;&#xA;पदुमा नाम जनिका, तिस्सस्स च महेसिनो॥&lt;br&gt;&#xA;२१.&lt;br&gt;&#xA;‘‘ब्रह्मदेवो च उदयो च, अहेसुं अग्गसावका।&lt;br&gt;&#xA;समङ्गो नामुपट्ठाको, तिस्सस्स च महेसिनो॥&lt;br&gt;&#xA;२२.&lt;br&gt;&#xA;‘‘फुस्सा चेव सुदत्ता च, अहेसुं अग्गसाविका।&lt;br&gt;&#xA;बोधि तस्स भगवतो, असनोति पवुच्चति॥&lt;br&gt;&#xA;२४.&lt;br&gt;&#xA;‘‘सो बुद्धो सट्ठिरतनो, अहु उच्चत्तने जिनो।&lt;br&gt;&#xA;अनूपमो असदिसो, हिमवा विय दिस्सति॥&lt;br&gt;&#xA;२५.&lt;br&gt;&#xA;‘‘तस्सापि अतुलतेजस्स, आयु आसि अनुत्तरो।&lt;br&gt;&#xA;वस्ससतसहस्सानि, लोके अट्ठासि चक्खुमा॥&lt;br&gt;&#xA;२६.&lt;br&gt;&#xA;‘‘उत्तमं पवरं सेट्ठं, अनुभोत्वा महायसम्।&lt;br&gt;&#xA;जलित्वा अग्गिक्खन्धोव, निब्बुतो सो ससावको॥&lt;br&gt;&#xA;२७.&lt;br&gt;&#xA;‘‘वलाहकोव अनिलेन, सूरियेन विय उस्सवो।&lt;br&gt;&#xA;अन्धकारोव पदीपेन, निब्बुतो सो ससावको’’ति॥&lt;br&gt;&#xA;तत्थ उच्चत्तनेति उच्चभावेन। हिमवा विय दिस्सतीति हिमवाव पदिस्सति। अयमेव वा पाठो। यथा योजनानं सतानुच्चो हिमवा पञ्चपब्बतो सुदूरे ठितानम्पि उच्चभावेन च सोम्मभावेन च अतिरमणीयो हुत्वा दिस्सति, एवं भगवापि दिस्सतीति अत्थो। अनुत्तरोति नातिदीघो नातिरस्सो। आयु वस्ससतसहस्सन्ति अत्थो। उत्तमं पवरं सेट्ठन्ति अञ्ञमञ्ञवेवचनानि। उस्सवोति हिमबिन्दु वलाहकउस्सवअन्धकारा विय अनिलसूरियदीपेहि अनिच्चतानिलसूरियदीपेहि उपद्दुतो परिनिब्बुतो ससावको भगवाति अत्थो।&lt;br&gt;&#xA;तिस्सो किर भगवा सुनन्दवतीनगरे सुनन्दारामे परिनिब्बायि। सेसमेत्थ गाथासु पाकटमेवाति।&lt;br&gt;&#xA;तिस्सबुद्धवंसवण्णना निट्ठिता।&lt;br&gt;&#xA;निट्ठितो सत्तरसमो बुद्धवंसो।&lt;/p&gt;</description>
    </item>
    <item>
      <title>२०. फुस्सबुद्धवंसवण्णना</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/20_phussabuddhavaMsavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/20_phussabuddhavaMsavaNNanA/</guid>
      <description>&lt;p&gt;२०. फुस्सबुद्धवंसवण्णना&lt;br&gt;&#xA;तस्स तिस्सस्स भगवतो अपरभागे अनुक्कमेन परिहायित्वा पुन वड्ढित्वा अपरिमितायुका हुत्वा अनुपुब्बेन हायित्वा नवुतिवस्ससहस्सायुकेसु जातेसु तस्मिंयेव कप्पे फुस्सो नाम सत्था लोके उप्पज्जि। सोपि भगवा पारमियो पूरेत्वा तुसितपुरे निब्बत्तित्वा ततो चवित्वा कासिकनगरे जयसेनरञ्ञो अग्गमहेसिया सिरिमाय नाम देविया कुच्छिस्मिं पटिसन्धिं गहेत्वा दसन्नं मासानं अच्चयेन सिरिमुय्याने मातुकुच्छितो निक्खमि। सो नववस्ससहस्सानि अगारं अज्झावसि। तस्स किर गरुळपक्ख-हंस-सुवण्णभाराति तयो पासादा अहेसुम्। किसागोतमिप्पमुखानि तिंस इत्थिसहस्सानि पच्चुपट्ठितानि अहेसुम्।&lt;br&gt;&#xA;सो चत्तारि निमित्तानि दिस्वा किसागोतमिया अनुपमे नाम पुत्ते उप्पन्ने अलङ्कतगजवरक्खन्धगतो महाभिनिक्खमनं निक्खमित्वा पब्बजि। तं पब्बजितं जनकोटि अनुपब्बजि। सो तेहि परिवुतो छ मासे पधानचरियं चरित्वा ततो गणं पहाय सत्ताहं एकचरियं अनुब्रूहयमानो वसित्वा विसाखपुण्णमाय अञ्ञतरे नगरे अञ्ञतरस्स सेट्ठिनो धीताय सिरिवड्ढाय नाम दिन्नं मधुपायासं परिभुञ्जित्वा सिंसपावने दिवाविहारं वीतिनामेत्वा सायन्हसमये सिरिवड्ढेन नाम उपासकेन दिन्ना अट्ठ तिणमुट्ठियो गहेत्वा आमलकबोधिं उपसङ्कमित्वा समारं मारबलं विधमित्वा सब्बञ्ञुतञ्ञाणं पत्वा – ‘‘अनेकजातिसंसारं…पे॰… तण्हानं खयमज्झगा’’ति उदानं उदानेत्वा सत्तसत्ताहं बोधिसमीपेयेव वीतिनामेत्वा अत्तना सद्धिं पब्बजितानं भिक्खूनं कोटीनं धम्मपटिवेधसमत्थतं दिस्वा आकासेन गन्त्वा सङ्कस्सनगरे इसिपतने मिगदाये ओतरित्वा तेसं मज्झे धम्मचक्कं पवत्तेसि। तदा कोटिसतसहस्सानं पठमो अभिसमयो अहोसि। तेन वुत्तं –&lt;br&gt;&#xA;१.&lt;br&gt;&#xA;‘‘तत्थेव मण्डकप्पम्हि, अहु सत्था अनुत्तरो।&lt;br&gt;&#xA;अनूपमो असमसमो, फुस्सो लोकग्गनायको॥&lt;br&gt;&#xA;२.&lt;br&gt;&#xA;‘‘सोपि सब्बं तमं हन्त्वा, विजटेत्वा महाजटम्।&lt;br&gt;&#xA;सदेवकं तप्पयन्तो, अभिवस्सि अमतम्बुना॥&lt;br&gt;&#xA;३.&lt;br&gt;&#xA;‘‘धम्मचक्कं पवत्तेन्ते, फुस्से नक्खत्तमङ्गले।&lt;br&gt;&#xA;कोटिसतसहस्सानं, पठमाभिसमयो अहू’’ति॥&lt;br&gt;&#xA;तत्थ तत्थेव मण्डकप्पम्हीति यस्मिं कप्पे द्वे बुद्धा उप्पज्जन्ति, सो ‘‘मण्डकप्पो’’ति हेट्ठा वुत्तो। विजटेत्वाति पटिविस्सज्जेत्वा। महाजटन्ति एत्थ जटाति तण्हायेतं अधिवचनम्। सा हि रूपादीसु आरम्मणेसु हेट्ठुपरियवसेन पुनप्पुनं उप्पज्जनतो संसिब्बनतो सुत्तगुम्बजालपूवसङ्खाता जटा वियाति जटाति वुत्तं, तं महाजटम्। सदेवकन्ति सदेवकं लोकम्। अभिवस्सीति पावस्सि। अमतम्बुनाति अमतसङ्खातेन धम्मकथासलिलेन तप्पयन्तो पावस्सीति अत्थो।&lt;br&gt;&#xA;यदा पन बाराणसीनगरे सिरिवड्ढो नाम राजा महन्तं भोगक्खन्धं पहाय तापसपब्बज्जं पब्बजि। तेन सह पब्बजितानं तापसानं नवुतिसतसहस्सानि अहेसुम्। तेसं भगवा धम्मं देसेसि। तदा नवुतिया सतसहस्सानं दुतियाभिसमयो अहोसि। यदा पन अत्तनो पुत्तस्स अनुपमकुमारस्स धम्मं देसेसि, तदा असीतिया सतसहस्सानं ततियो अभिसमयो अहोसि। तेन वुत्तं –&lt;br&gt;&#xA;४.&lt;br&gt;&#xA;‘‘नवुतिसतसहस्सानं, दुतियाभिसमयो अहु।&lt;br&gt;&#xA;असीतिसतसहस्सानं, ततियाभिसमयो अहू’’ति॥&lt;br&gt;&#xA;ततो अपरेन समयेन कण्णकुज्जनगरे सुरक्खितो राजपुत्तो च पुरोहितपुत्तो धम्मसेनकुमारो च फुस्से सम्मासम्बुद्धे अत्तनो नगरं सम्पत्ते सट्ठिया पुरिससतसहस्सेहि सद्धिं पच्चुग्गन्त्वा वन्दित्वा निमन्तेत्वा सत्ताहं महादानं दत्वा दसबलस्स धम्मकथं सुत्वा भगवति पसीदित्वा ते सपरिवारा पब्बजित्वा अरहत्तं पापुणिंसु। तेसं सट्ठिया भिक्खुसतसहस्सानं मज्झे भगवा पातिमोक्खं उद्दिसि, सो पठमो सन्निपातो अहोसि। पुन कासिनगरे जयसेनरञ्ञो सट्ठिमत्तानं ञातीनं समागमे बुद्धवंसं देसेसि, तं सुत्वा पञ्ञाससतसहस्सानि एहिभिक्खुपब्बज्जाय पब्बजित्वा अरहत्तं पापुणिंसु। तेसं मज्झगतो भगवा पातिमोक्खं उद्दिसि, सो दुतियो सन्निपातो अहोसि। पुन महामङ्गलसमागमे मङ्गलकथं सुत्वा चत्तालीसपुरिससतसहस्सानि पब्बजित्वा अरहत्तं पापुणिंसु। तेसं मज्झगतो सुगतो पातिमोक्खं उद्दिसि, सो ततियो सन्निपातो अहोसि। तेन वुत्तं –&lt;br&gt;&#xA;५.&lt;br&gt;&#xA;‘‘सन्निपाता तयो आसुं, फुस्सस्सपि महेसिनो।&lt;br&gt;&#xA;खीणासवानं विमलानं, सन्तचित्तान तादिनं॥&lt;br&gt;&#xA;६.&lt;br&gt;&#xA;‘‘सट्ठिसतसहस्सानं , पठमो आसि समागमो।&lt;br&gt;&#xA;पञ्ञाससतसहस्सानं, दुतियो आसि समागमो॥&lt;br&gt;&#xA;७.&lt;br&gt;&#xA;‘‘चत्तालीससतसहस्सानं, ततियो आसि समागमो।&lt;br&gt;&#xA;अनुपादा विमुत्तानं, वोच्छिन्नपटिसन्धिन’’न्ति॥&lt;br&gt;&#xA;तदा अम्हाकं बोधिसत्तो अरिन्दमनगरे विजितावी नाम खत्तियो हुत्वा तस्स धम्मं सुत्वा भगवति पसीदित्वा तस्स महादानं दत्वा महारज्जं पहाय भगवतो सन्तिके पब्बजित्वा तीणि पिटकानि उग्गहेत्वा तेपिटकधरो महाजनस्स धम्मकथं कथेसि, सीलपारमिञ्च पूरेसि। सोपि नं ‘‘बुद्धो भविस्सती’’ति ब्याकासि। तेन वुत्तं –&lt;br&gt;&#xA;८.&lt;br&gt;&#xA;‘‘अहं तेन समयेन, विजितावी नाम खत्तियो।&lt;br&gt;&#xA;छड्डयित्वा महारज्जं, पब्बजिं तस्स सन्तिके॥&lt;br&gt;&#xA;९.&lt;br&gt;&#xA;‘‘सोपि मं बुद्धो ब्याकासि, फुस्सो लोकग्गनायको।&lt;br&gt;&#xA;द्वेनवुते इतो कप्पे, अयं बुद्धो भविस्सति॥&lt;br&gt;&#xA;१०.&lt;br&gt;&#xA;‘‘पधानं पदहित्वान…पे॰… दसपारमिपूरिया॥&lt;br&gt;&#xA;१२.&lt;br&gt;&#xA;‘‘सुत्तन्तं विनयञ्चापि, नवङ्गं सत्थुसासनम्।&lt;br&gt;&#xA;सब्बं परियापुणित्वा, सोभयिं जिनसासनं॥&lt;br&gt;&#xA;१३.&lt;br&gt;&#xA;‘‘तत्थप्पमत्तो विहरन्तो, ब्रह्मं भावेत्व भावनम्।&lt;br&gt;&#xA;अभिञ्ञापारमिं गन्त्वा, ब्रह्मलोकमगञ्छह’’न्ति॥&lt;br&gt;&#xA;तस्स पन भगवतो कासिकं नाम नगरं अहोसि। जयसेनो नाम राजा पिता, सिरिमा नाम माता, सुरक्खितो च धम्मसेनो च द्वे अग्गसावका, सभियो नामुपट्ठाको, चाला च उपचाला च द्वे अग्गसाविका, आमलकरुक्खो बोधि, सरीरं अट्ठपण्णासहत्थुब्बेधं अहोसि , आयु नवुतिवस्ससहस्सानि, किसागोतमी नाम अग्गमहेसी, अनुपमो नामस्स पुत्तो, हत्थियानेन निक्खमि। तेन वुत्तं –&lt;br&gt;&#xA;१४.&lt;br&gt;&#xA;‘‘कासिकं नाम नगरं, जयसेनो नाम खत्तियो।&lt;br&gt;&#xA;सिरिमा नाम जनिका, फुस्सस्सापि महेसिनो…पे॰ …।&lt;br&gt;&#xA;बोधि तस्स भगवतो, आमण्डोति पवुच्चति…पे॰…॥&lt;br&gt;&#xA;२२.&lt;br&gt;&#xA;‘‘अट्ठपण्णासरतनं, सोपि अच्चुग्गतो मुनि।&lt;br&gt;&#xA;सोभते सतरंसीव, उळुराजाव पूरितो॥&lt;br&gt;&#xA;२३.&lt;br&gt;&#xA;‘‘नवुतिवस्ससहस्सानि, आयु विज्जति तावदे।&lt;br&gt;&#xA;तावता तिट्ठमानो सो, तारेसि जनतं बहुं॥&lt;br&gt;&#xA;२४.&lt;br&gt;&#xA;‘‘ओवदित्वा बहू सत्ते, सन्तारेत्वा बहू जने।&lt;br&gt;&#xA;सोपि सत्था अतुलयसो, निब्बुतो सो ससावको’’ति॥&lt;br&gt;&#xA;तत्थ आमण्डोति आमलकरुक्खो। ओवदित्वाति ओवादं दत्वा, अनुसासित्वाति अत्थो। सोपि सत्था अतुलयसोति सोपि सत्था अमितयसोति अत्थो। ‘‘सो जहित्वा अमितयसो’’तिपि पाठो, तस्स सो सब्बमेव वुत्तप्पकारं विसेसं हित्वाति अत्थो।&lt;br&gt;&#xA;फुस्सो किर सम्मासम्बुद्धो कुसिनारायं सेनारामे परिनिब्बायि। धातुयो किरस्स वित्थारिका अहेसुम्। सेसगाथासु सब्बत्थ पाकटमेवाति।&lt;br&gt;&#xA;फुस्सबुद्धवंसवण्णना निट्ठिता।&lt;br&gt;&#xA;निट्ठितो अट्ठारसमो बुद्धवंसो।&lt;/p&gt;</description>
    </item>
    <item>
      <title>२१. विपस्सीबुद्धवंसवण्णना</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/21_vipassIbuddhavaMsavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/21_vipassIbuddhavaMsavaNNanA/</guid>
      <description>&lt;p&gt;२१. विपस्सीबुद्धवंसवण्णना&lt;br&gt;&#xA;फुस्सस्स बुद्धस्स अपरभागे सान्तरकप्पे तस्मिञ्च कप्पे वीतिवत्ते इतो एकनवुतिकप्पे विजितसब्बकप्पो परहितनिरतसङ्कप्पो सब्बत्थ विपस्सी विपस्सी नाम सत्था लोके उदपादि। सो पारमियो पूरेत्वा अनेकरतनमणिविसरसमुज्जोतितभवने तुसितभवने निब्बत्तित्वा ततो चवित्वा बन्धुमतीनगरे अनेकबन्धुमतो बन्धुमतो रञ्ञो बन्धुमतिया नाम अग्गमहेसिया कुच्छिस्मिं पटिसन्धिं अग्गहेसि। सो दसन्नं मासानं अच्चयेन खेमे मिगदाये मातुदरतो असितनीरदराजितो पुण्णचन्दो विय निक्खमि। नामग्गहणदिवसे पनस्स लक्खणपाठका ञातका च दिवा च रत्तिञ्च अन्तरन्तरा निम्मिससञ्जनितन्धकारविरहेन विसुद्धं पस्सन्ति, विवटेहि वा अक्खीहि पस्सतीति ‘‘विपस्सी’’ति नाममकंसु। ‘‘विचेय्य विचेय्य पस्सतीति विपस्सी’’ति वदन्ति। सो अट्ठवस्ससहस्सानि अगारं अज्झावसि। नन्द-सुनन्द-सिरिमानामका तयो चस्स पासादा अहेसुम्।&lt;br&gt;&#xA;सुदस्सनादेविप्पमुखानं इत्थीनं सतसहस्सं वीसति च सहस्सानि अहेसुम्। ‘‘सुतनू’’तिपि सुदस्सना वुच्चति। सो अट्ठवस्ससहस्सानं अच्चयेन चत्तारि निमित्तानि दिस्वा सुतनुदेविया समवट्टक्खन्धे नाम तनये जाते आजञ्ञरथेन महाभिनिक्खमनं निक्खमित्वा पब्बजि। तं पुरिसानं चतुरासीतिसतसहस्सानि अनुपब्बजिंसु। सो तेहि परिवुतो महापुरिसो अट्ठमासं पधानचरियं चरित्वा विसाखपुण्णमाय सुदस्सनसेट्ठिधीताय दिन्नं मधुपायासं परिभुञ्जित्वा कुसुमसमलङ्कते सालवने दिवाविहारं कत्वा सुजातेन नाम यवपालकेन दिन्ना अट्ठ तिणमुट्ठियो गहेत्वा पाटलिबोधिं समलङ्कतं दिस्वा दक्खिणदिसाभागेन तं उपागमि।&lt;br&gt;&#xA;तस्सा पन पाटलिया समवट्टक्खन्धो तं दिवसं पण्णासरतनो हुत्वा अब्भुग्गतो साखा पण्णासरतना उब्बेधेन रतनसतं अहोसि। तंदिवसमेव सा पाटली कण्णिकाबद्धेहि विय पुप्फेहि परमसुरभिगन्धेहि मूलतो पट्ठाय सब्बसञ्छन्ना अहोसि। दिब्बगन्धो वायति, न केवलं तदा अयमेव पुप्फितो, दससहस्सि चक्कवाळेसु सब्बे पाटलियो पुप्फिताव। न केवलं पाटलियोव, दससहस्सिचक्कवाळेसु सब्बरुक्खगुम्बलतायोपि पुप्फिंसु। महासमुद्दोपि पञ्चवण्णेहि पदुमेहि कुवलयुप्पलकुमुदेहि सञ्छन्नो सीतलमधुरसलिलो अहोसि। सब्बम्पि च दससहस्सि चक्कवाळब्भन्तरं धजमालाकुलं अहोसि। तत्थ तत्थ पटिमालागुलविप्पकिण्णं नानासुरभिकुसुमसज्जितधरणीतलं धूपचुण्णन्धकारं अहोसि। तं उपगन्त्वा तेपण्णासहत्थवित्थतं तिणसन्थरं सन्थरित्वा चतुरङ्गसमन्नागतं वीरियं अधिट्ठाय – ‘‘याव बुद्धो न होमि, ताव इतो न उट्ठहामी’’ति पटिञ्ञं कत्वा निसीदि। एवं निसीदित्वा समारं मारबलं विधमित्वा मग्गानुक्कमेन चत्तारि मग्गञाणानि मग्गानन्तरं चत्तारि फलञाणानि चतस्सो पटिसम्भिदा चतुयोनिपरिच्छेदकञाणं पञ्चगतिपरिच्छेदकञाणं चतुवेसारज्जञाणानि छ असाधारणञाणानि च सकले च बुद्धगुणे हत्थगते कत्वा परिपुण्णसङ्कप्पो बोधिपल्लङ्के निसिन्नोव –&lt;br&gt;&#xA;‘‘अनेकजातिसंसारं…पे॰… तण्हानं खयमज्झगा॥ (ध॰ प॰ १५३-१५४)।&lt;br&gt;&#xA;‘‘अयोघनहतस्सेव, जलतो जातवेदसो।&lt;br&gt;&#xA;अनुपुब्बूपसन्तस्स, यथा न ञायते गति॥&lt;br&gt;&#xA;‘‘एवं सम्मा विमुत्तानं, कामबन्धोघतारिनम्।&lt;br&gt;&#xA;पञ्ञापेतुं गती नत्थि, पत्तानं अचलं सुख’’न्ति॥ (उदा॰ ८०) –&lt;br&gt;&#xA;एवं उदानं उदानेत्वा बोधिसमीपेयेव सत्तसत्ताहं वीतिनामेत्वा ब्रह्मायाचनं सम्पटिच्छित्वा अत्तनो वेमातिकस्स भातिकस्स खण्डकुमारस्स च पुरोहितपुत्तस्स तिस्सकुमारस्स च उपनिस्सयसम्पत्तिं ओलोकेत्वा आकासेन गन्त्वा खेमे मिगदाये ओतरित्वा उभोपि ते उय्यानपालेन पक्कोसापेत्वा तेसं परिवारानं मज्झे धम्मचक्कं पवत्तेसि। तदा अपरिमितानं देवतानं धम्माभिसमयो अहोसि। तेन वुत्तं –&lt;br&gt;&#xA;१.&lt;br&gt;&#xA;‘‘फुस्सस्स च अपरेन, सम्बुद्धो द्विपदुत्तमो।&lt;br&gt;&#xA;विपस्सी नाम नामेन, लोके उप्पज्जि चक्खुमा॥&lt;br&gt;&#xA;२.&lt;br&gt;&#xA;‘‘अविज्जं सब्बं पदालेत्वा, पत्तो सम्बोधिमुत्तमम्।&lt;br&gt;&#xA;धम्मचक्कं पवत्तेतुं, पक्कामि बन्धुमतीपुरं॥&lt;br&gt;&#xA;३.&lt;br&gt;&#xA;‘‘धम्मचक्कं पवत्तेत्वा, उभो बोधेसि नायको।&lt;br&gt;&#xA;गणनाय न वत्तब्बो, पठमाभिसमयो अहू’’ति॥&lt;br&gt;&#xA;तत्थ पदालेत्वाति भिन्दित्वा, अविज्जन्धकारं भिन्दित्वाति अत्थो। ‘‘वत्तेत्वा चक्कमारामे’’तिपि पाठो, तस्स आरामेति खेमे मिगदायेति अत्थो। उभो बोधेसीति अत्तनो कनिट्ठभातिकं खण्डं राजपुत्तं तिस्सञ्च पुरोहितपुत्तन्ति उभो बोधेसि। गणनाय न वत्तब्बोति देवतानं अभिसमयवसेन गणनपरिच्छेदो नत्थीति अत्थो।&lt;br&gt;&#xA;अथापरेन समयेन खण्डं राजपुत्तं तिस्सञ्च पुरोहितपुत्तं अनुपब्बजितानि चतुरासीतिभिक्खुसहस्सानि धम्मामतं पायेसि। सो दुतियो अभिसमयो अहोसि। तेन वुत्तं –&lt;br&gt;&#xA;४.&lt;br&gt;&#xA;‘‘पुनापरं अमितयसो, तत्थ सच्चं पकासयि।&lt;br&gt;&#xA;चतुरासीतिसहस्सानं, दुतियाभिसमयो अहू’’ति॥&lt;br&gt;&#xA;तत्थ तत्थाति खेमे मिगदायेति अत्थो। ‘‘चतुरासीतिसहस्सानि, सम्बुद्धमनुपब्बजु’’न्ति एत्थ एते पन चतुरासीतिसहस्ससङ्खाता पुरिसा विपस्सिस्स कुमारस्स उपट्ठाकपुरिसायेव। ते पातोव विपस्सिकुमारस्स उपट्ठानं आगन्त्वा कुमारमदिस्वा पातरासत्थाय गन्त्वा भुत्तपातरासा ‘‘कुहिं कुमारो’’ति पुच्छित्वा ततो ‘‘उय्यानभूमिं गतो’’ति सुत्वा ‘‘तत्थेव नं दक्खिस्सामा’’ति निक्खन्ता निवत्तमानं तस्स सारथिं दिस्वा ‘‘कुमारो पब्बजितो’’ति सुत्वा सुतट्ठानेयेव सब्बाभरणानि मुञ्चित्वा अन्तरापणतो कासायानि वत्थानि आहरापेत्वा केसमस्सुं ओहारेत्वा पब्बजिंसु। पब्बजित्वा च ते गन्त्वा महापुरिसं परिवारयिंसु।&lt;br&gt;&#xA;ततो विपस्सी बोधिसत्तो ‘‘पधानचरियं चरन्तो आकिण्णो विहरामि, न खो पनमेतं पातिरूपं यथेव मं इमे गिहिभूता पुब्बे परिवारेत्वा चरन्ति, इदानिपि तथेव किं इमिना गणेना’’ति गणसङ्गणिकाय उक्कण्ठित्वा ‘‘अज्जेव गच्छामी’’ति चिन्तेत्वा पुन – ‘‘अज्ज अवेला, सचे पनाहं अज्ज गमिस्सामि, सब्बेपिमे जानिस्सन्ति, स्वेव गमिस्सामी’’ति चिन्तेसि। तंदिवसञ्च उरुवेलगामसदिसे एकस्मिं गामे गामवासिनो मनुस्सा स्वातनाय सद्धिं परिसाय महापुरिसं निमन्तयिंसु। ते तेसं चतुरासीतिसहस्सानं महापुरिसस्स च पायासमेव पटियादयिंसु। अथ विपस्सी महापुरिसो पुनदिवसे विसाखपुण्णमाय तस्मिं गामे तेहि पब्बजितजनेहि सद्धिं भत्तकिच्चं कत्वा वसनट्ठानमेव अगमासि। तत्र ते पब्बजिता महापुरिसस्स वत्तं दस्सेत्वा अत्तनो अत्तनो रत्तिट्ठानदिवाट्ठानानि पविसिंसु।&lt;br&gt;&#xA;बोधिसत्तोपि पण्णसालं पविसित्वा निसिन्नो चिन्तेसि – ‘‘अयं कालो निक्खमितु’’न्ति निक्खमित्वा पण्णसालद्वारं पिदहित्वा बोधिमण्डाभिमुखो पायासि। ते किर पब्बजिता सायं बोधिसत्तस्स उपट्ठानं गन्त्वा पण्णसालं परिवारेत्वा निसिन्ना – ‘‘अतिविकालो जातो उपधारेथा’’ति वत्वा पण्णसालद्वारं विवरित्वा तं अपस्सन्तापि ‘‘कुहिं नु गतो महापुरिसो’’ति नानुबन्धिंसु। ‘‘गणवासे निब्बिन्नो एको विहरितुकामो मञ्ञे महापुरिसो बुद्धभूतंयेव तं पस्सिस्सामा’’ति अन्तोजम्बुदीपाभिमुखा चारिकं पक्कमिंसु। अथ ते – ‘‘विपस्सिना किर बुद्धत्तं पत्वा धम्मचक्कं पवत्तित’’न्ति सुत्वा अनुक्कमेन सब्बे ते पब्बजिता बन्धुमतिया राजधानिया खेमे मिगदाये सन्निपतिंसु। ततो तेसं भगवा धम्मं देसेसि, तदा चतुरासीतिया भिक्खुसहस्सानं धम्माभिसमयो अहोसि। सो ततियो अभिसमयो अहोसि। तेन वुत्तं –&lt;br&gt;&#xA;५.&lt;br&gt;&#xA;‘‘चतुरासीतिसहस्सानि, सम्बुद्धं अनुपब्बजुम्।&lt;br&gt;&#xA;तेसमारामपत्तानं, धम्मं देसेसि चक्खुमा॥&lt;br&gt;&#xA;६.&lt;br&gt;&#xA;‘‘सब्बाकारेन भासतो, सुत्वा उपनिसादिनो।&lt;br&gt;&#xA;तेपि धम्मवरं गन्त्वा, ततियाभिसमयो अहू’’ति॥&lt;br&gt;&#xA;तत्थ चतुरासीतिसहस्सानि, सम्बुद्धं अनुपब्बजुन्ति एत्थ अनुना योगतो सम्बुद्धन्ति उपयोगवचनं कतन्ति वेदितब्बं, सम्बुद्धस्स पच्छा पब्बजिंसूति अत्थो। लक्खणं सद्दसत्थतो गहेतब्बम्। ‘‘तत्थ आरामपत्तान’’न्तिपि पाठो। भासतोति वदतो। उपनिसादिनोति गन्त्वा उपनिस्साय धम्मदानं ददतोति अत्थो। तेपीति ते चतुरासीतिसहस्ससङ्खाता पब्बजिता विपस्सिस्स उपट्ठाकभूता। गन्त्वाति तस्स धम्मं ञत्वा। एवं तेसं ततियो अभिसमयो अहोसि। खेमे मिगदाये विपस्सीसम्मासम्बुद्धं द्वे च अग्गसावके अनुपब्बजितानं भिक्खूनं अट्ठसट्ठिसतसहस्सानं मज्झे निसिन्नो विपस्सी भगवा –&lt;br&gt;&#xA;‘‘खन्तीपरमं तपो तितिक्खा, निब्बानं परमं वदन्ति बुद्धा।&lt;br&gt;&#xA;न हि पब्बजितो परूपघाती, न समणो होति परं विहेठयन्तो॥&lt;br&gt;&#xA;‘‘सब्बपापस्स अकरणं, कुसलस्स उपसम्पदा।&lt;br&gt;&#xA;सचित्तपरियोदपनं, एतं बुद्धान सासनं॥&lt;br&gt;&#xA;‘‘अनूपवादो अनूपघातो, पातिमोक्खे च संवरो।&lt;br&gt;&#xA;मत्तञ्ञुता च भत्तस्मिं, पन्तञ्च सयनासनम्।&lt;br&gt;&#xA;अधिचित्ते च आयोगो, एतं बुद्धान सासन’’न्ति॥ (दी॰ नि॰ २.९०; ध॰ प॰ १८३, १८४, १८५) –&lt;br&gt;&#xA;इमं पातिमोक्खं उद्दिसि। इमा पन सब्बबुद्धानं पातिमोक्खुद्देसगाथायो होन्तीति वेदितब्बम्। सो पठमो सन्निपातो अहोसि। पुन यमकपाटिहारियं दिस्वा पब्बजितानं भिक्खूनं सतसहस्सानं दुतियो सन्निपातो अहोसि। यदा पन विपस्सिस्स वेमातिका तयो भातरो पच्चन्तं वूपसमेत्वा भगवतो उपट्ठानकिरियाय लद्धवरा हुत्वा अत्तनो नगरं नेत्वा उपट्ठहन्ता तस्स धम्मं सुत्वा पब्बजिंसु। तेसं असीतिसतसहस्सानं मज्झे निसीदित्वा भगवा खेमे मिगदाये पातिमोक्खं उद्दिसि, सो ततियो सन्निपातो अहोसि। तेन वुत्तं –&lt;br&gt;&#xA;७.&lt;br&gt;&#xA;‘‘सन्निपाता तयो आसुं, विपस्सिस्स महेसिनो।&lt;br&gt;&#xA;खीणासवानं विमलानं, सन्तचित्तान तादिनं॥&lt;br&gt;&#xA;८.&lt;br&gt;&#xA;‘‘अट्ठसट्ठिसतसहस्सानं, पठमो आसि समागमो।&lt;br&gt;&#xA;भिक्खुसतसहस्सानं, दुतियो आसि समागमो॥&lt;br&gt;&#xA;९.&lt;br&gt;&#xA;‘‘असीतिभिक्खुसहस्सानं, ततियो आसि समागमो।&lt;br&gt;&#xA;तत्थ भिक्खुगणमज्झे, सम्बुद्धो अतिरोचती’’ति॥&lt;br&gt;&#xA;तत्थ अट्ठसट्ठिसतसहस्सानन्ति अट्ठसट्ठिसहस्साधिकानं सतसहस्सभिक्खूनन्ति अत्थो। तत्थाति तत्थ खेमे मिगदाये। भिक्खुगणमज्झेति भिक्खुगणस्स मज्झे। ‘‘तस्स भिक्खुगणमज्झे’’तिपि पाठो, तस्स भिक्खुगणस्स मज्झेति अत्थो।&lt;br&gt;&#xA;तदा अम्हाकं बोधिसत्तो महिद्धिको महानुभावो अतुलो नाम नागराजा हुत्वा अनेकनागकोटिसतसहस्सपरिवारो हुत्वा सपरिवारस्स दसबलस्स असमबलसीलस्स करुणासीतलहदयस्स सक्कारकरणत्थं सत्तरतनमयं चन्दमण्डलसङ्कासं दट्ठब्बसारमण्डं मण्डपं कारेत्वा तत्थ निसीदापेत्वा सत्ताहं दिब्बविभवानुरूपं महादानं दत्वा सत्तरतनखचितं महारहं सुवण्णमयं नानामणिजुतिविसरसमुज्जलं पीठं भगवतो अदासि। तदा नं पीठानुमोदनावसाने ‘‘इतो अयं एकनवुतिकप्पे बुद्धो भविस्सती’’ति ब्याकासि। तेन वुत्तं –&lt;br&gt;&#xA;१०.&lt;br&gt;&#xA;‘‘अहं तेन समयेन, नागराजा महिद्धिको।&lt;br&gt;&#xA;अतुलो नाम नामेन, पुञ्ञवन्तो जुतिन्धरो॥&lt;br&gt;&#xA;११.&lt;br&gt;&#xA;‘‘नेकानं नागकोटीनं, परिवारेत्वानहं तदा।&lt;br&gt;&#xA;वज्जन्तो दिब्बतुरियेहि, लोकजेट्ठं उपागमिं॥&lt;br&gt;&#xA;१२.&lt;br&gt;&#xA;‘‘उपसङ्कमित्वा सम्बुद्धं, विपस्सिं लोकनायकम्।&lt;br&gt;&#xA;मणिमुत्तरतनखचितं, सब्बाभरणभूसितम्।&lt;br&gt;&#xA;निमन्तेत्वा धम्मराजस्स, सुवण्णपीठमदासहं॥&lt;br&gt;&#xA;१३.&lt;br&gt;&#xA;‘‘सोपि मं बुद्धो ब्याकासि, सङ्घमज्झे निसीदिय।&lt;br&gt;&#xA;एकनवुतितो कप्पे, अयं बुद्धो भविस्सति॥&lt;br&gt;&#xA;१४.&lt;br&gt;&#xA;‘‘अहु कपिलव्हया रम्मा, निक्खमित्वा तथागतो।&lt;br&gt;&#xA;पधानं पदहित्वान, कत्वा दुक्करकारिकं॥&lt;br&gt;&#xA;१५.&lt;br&gt;&#xA;‘‘अजपालरुक्खमूलस्मिं, निसीदित्वा तथागतो।&lt;br&gt;&#xA;तत्थ पायासं पग्गय्ह, नेरञ्जरमुपेहिति॥&lt;br&gt;&#xA;१६.&lt;br&gt;&#xA;‘‘नेरञ्जराय तीरम्हि, पायासं अद सो जिनो।&lt;br&gt;&#xA;पटियत्तवरमग्गेन, बोधिमूलमुपेहिति॥&lt;br&gt;&#xA;१७.&lt;br&gt;&#xA;‘‘ततो पदक्खिणं कत्वा, बोधिमण्डं अनुत्तरो।&lt;br&gt;&#xA;अस्सत्थमूले सम्बोधिं, बुज्झिस्सति महायसो॥&lt;br&gt;&#xA;१८.&lt;br&gt;&#xA;‘‘इमस्स जनिका माता, माया नाम भविस्सति।&lt;br&gt;&#xA;पिता सुद्धोदनो नाम, अयं हेस्सति गोतमो॥&lt;br&gt;&#xA;१९.&lt;br&gt;&#xA;‘‘अनासवा वीतरागा, सन्तचित्ता समाहिता।&lt;br&gt;&#xA;कोलितो उपतिस्सो च, अग्गा हेस्सन्ति सावका।&lt;br&gt;&#xA;आनन्दो नामुपट्ठाको, उपट्ठिस्सतिमं जिनं॥&lt;br&gt;&#xA;२०.&lt;br&gt;&#xA;‘‘खेमा उप्पलवण्णा च, अग्गा हेस्सन्ति साविका।&lt;br&gt;&#xA;अनासवा वीतरागा, सन्तचित्ता समाहिता।&lt;br&gt;&#xA;बोधि तस्स भगवतो, अस्सत्थोति पवुच्चति…पे॰…॥&lt;br&gt;&#xA;२३.&lt;br&gt;&#xA;‘‘तस्साहं वचनं सुत्वा, भिय्यो चित्तं पसादयिम्।&lt;br&gt;&#xA;उत्तरिं वतमधिट्ठासिं, दसपारमिपूरिया’’ति॥&lt;br&gt;&#xA;तत्थ पुञ्ञवन्तोति पुञ्ञवा, समुपचितपुञ्ञसञ्चयोति अत्थो। जुतिन्धरोति पभायुत्तो। नेकानं नागकोटीनन्ति अनेकाहि नागकोटीहि, करणत्थे सामिवचनं दट्ठब्बम्। परिवारेत्वानाति भगवन्तं परिवारेत्वा। अहन्ति अत्तानं निद्दिसति। वज्जन्तोति वादेन्तो ताळेन्तो। मणिमुत्तरतनखचितन्ति मणिमुत्तादीहि विविधेहि रतनेहि खचितन्ति अत्थो। सब्बाभरणभूसितन्ति सब्बाभरणेहि वाळरूपादीहि रतनमयेहि मण्डितन्ति अत्थो। सुवण्णपीठन्ति सुवण्णमयं पीठम्। अदासहन्ति अदासिं अहम्।&lt;br&gt;&#xA;तस्स पन विपस्सिस्स भगवतो बन्धुमती नाम नगरं अहोसि। बन्धुमा नाम राजा पिता, बन्धुमती नाम माता, खण्डो च तिस्सो च द्वे अग्गसावका, असोको नामुपट्ठाको, चन्दा च चन्दमित्ता च द्वे अग्गसाविका, पाटलिरुक्खो बोधि, सरीरं असीतिहत्थुब्बेधं अहोसि, सरीरप्पभा सब्बकालं सत्त योजनानि फरित्वा अट्ठासि असीतिवस्ससहस्सानि आयु, सुतनु नामस्स अग्गमहेसी, समवट्टक्खन्धो नामस्स पुत्तो, आजञ्ञरथेन निक्खमि। तेन वुत्तं –&lt;br&gt;&#xA;२४.&lt;br&gt;&#xA;‘‘नगरं बन्धुमती नाम, बन्धुमा नाम खत्तियो।&lt;br&gt;&#xA;माता बन्धुमती नाम, विपस्सिस्स महेसिनो॥&lt;br&gt;&#xA;२९.&lt;br&gt;&#xA;‘‘खण्डो च तिस्सनामो च, अहेसुं अग्गसावका।&lt;br&gt;&#xA;असोको नामुपट्ठाको, विपस्सिस्स महेसिनो॥&lt;br&gt;&#xA;३०.&lt;br&gt;&#xA;‘‘चन्दा च चन्दमित्ता च, अहेसुं अग्गसाविका।&lt;br&gt;&#xA;बोधि तस्स भगवतो, पाटलीति पवुच्चति॥&lt;br&gt;&#xA;३२.&lt;br&gt;&#xA;‘‘असीतिहत्थमुब्बेधो, विपस्सी लोकनायको।&lt;br&gt;&#xA;पभा निद्धावती तस्स, समन्ता सत्तयोजने॥&lt;br&gt;&#xA;३३.&lt;br&gt;&#xA;‘‘असीतिवस्ससहस्सानि, आयु बुद्धस्स तावदे।&lt;br&gt;&#xA;तावता तिट्ठमानो सो, तारेसि जनतं बहुं॥&lt;br&gt;&#xA;३४.&lt;br&gt;&#xA;‘‘बहुदेवमनुस्सानं, बन्धना परिमोचयि।&lt;br&gt;&#xA;मग्गामग्गञ्च आचिक्खि, अवसेसपुथुज्जने॥&lt;br&gt;&#xA;३५.&lt;br&gt;&#xA;‘‘आलोकं दस्सयित्वान, देसेत्वा अमतं पदम्।&lt;br&gt;&#xA;जलित्वा अग्गिक्खन्धोव, निब्बुतो सो ससावको॥&lt;br&gt;&#xA;३६.&lt;br&gt;&#xA;‘‘इद्धिवरं पुञ्ञवरं, लक्खणञ्च कुसुमितम्।&lt;br&gt;&#xA;सब्बं तमन्तरहितं, ननु रित्ता सब्बसङ्खारा’’ति॥&lt;br&gt;&#xA;तत्थ बन्धनाति देवमनुस्से कामरागसंयोजनादिबन्धना मोचेसि, विकासेसीति अत्थो। मग्गामग्गञ्च आचिक्खीति ‘‘अमताधिगमाय अयं मग्गो उच्छेदसस्सतदिट्ठिविरहिता मज्झिमा पटिपदा मग्गो कायकिलमथादिको नायं मग्गो’’ति सेसपुथुज्जने आचिक्खीति अत्थो। आलोकं दस्सयित्वानाति मग्गञाणालोकं विपस्सनाञाणालोकञ्च दस्सयित्वा। लक्खणञ्च कुसुमितन्ति चित्तलक्खणादीहि फुल्लितं मण्डितं भगवतो सरीरन्ति अत्थो। सेसं सब्बत्थ गाथासु उत्तानमेवाति।&lt;br&gt;&#xA;विपस्सीबुद्धवंसवण्णना निट्ठिता।&lt;br&gt;&#xA;निट्ठितो एकूनवीसतिमो बुद्धवंसो।&lt;/p&gt;</description>
    </item>
    <item>
      <title>२२. सिखीबुद्धवंसवण्णना</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/22_sikhIbuddhavaMsavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/22_sikhIbuddhavaMsavaNNanA/</guid>
      <description>&lt;p&gt;२२. सिखीबुद्धवंसवण्णना&lt;br&gt;&#xA;विपस्सिस्स अपरभागे अन्तरहिते च तस्मिं कप्पे ततो परं एकूनसट्ठिया कप्पेसु बुद्धा लोके न उप्पज्जिंसु। अपगतबुद्धालोको अहोसि। किलेसदेवपुत्तमारानं एकरज्जं अपगतकण्टकं अहोसि। इतो पन एकत्तिंसकप्पे सिनिद्धसुक्खसारदारुपचितो पहूतसप्पिसित्तो निधूमो सिखी विय सिखी च वेस्सभू चाति द्वे सम्मासम्बुद्धा लोके उप्पज्जिंसु। तत्थ सिखी पन भगवा पारमियो पूरेत्वा तुसितपुरे निब्बत्तित्वा ततो चवित्वा कुसलकरणवती अरुणवतीनगरे परमगुणवतो अरुणवतो नाम रञ्ञो अग्गमहेसिया रत्तकनकपटिबिम्बरुचिरप्पभाय पभावतिया नाम देविया कुच्छिस्मिं पटिसन्धिं गहेत्वा दस मासे वीतिनामेत्वा निसभुय्याने मातुकुच्छितो निक्खमि। नेमित्तिका पनस्स नामं करोन्ता उण्हीसस्स सिखा विय उग्गतत्ता ‘‘सिखी’’ति नाममकंसु। सो सत्तवस्ससहस्सानि अगारं अज्झावसि। सुचन्दकसिरीगिरियसनारिवसभ नामका तयो पासादा अहेसुम्। सब्बकामादेविप्पमुखानि चतुवीसति इत्थिसहस्सानि पच्चुपट्ठितानि अहेसुम्।&lt;br&gt;&#xA;सो चत्तारि निमित्तानि दिस्वा सब्बकामादेविया गुणगणातुले अतुले नाम पुत्ते उप्पन्ने हत्थियानेन हत्थिक्खन्धवरगतो महाभिनिक्खमनं निक्खमित्वा पब्बजि। तं सत्ततिपुरिससतसहस्सानि अनुपब्बजिंसु। सो तेहि परिवुतो अट्ठमासं पधानचरियं चरित्वा विसाखपुण्णमाय गणसङ्गणिकं पहाय सुदस्सननिगमे पियदस्सीसेट्ठिनो धीतुया दिन्नं मधुपायासं परिभुञ्जित्वा तरुणखदिरवने दिवाविहारं वीतिनामेत्वा अनोमदस्सिना नाम तापसेन दिन्ना अट्ठ कुसतिणमुट्ठियो गहेत्वा पुण्डरीकबोधिं उपसङ्कमि। तस्सा किर पुण्डरीकबोधियापि पाटलिया पमाणमेव पमाणं अहोसि। तंदिवसमेव सो पण्णासरतनक्खन्धो हुत्वा अब्भुग्गतो, साखापिस्स पण्णासरतनमत्ताव। सो दिब्बेहि गन्धेहि पुप्फेहि सञ्छन्नो अहोसि। न केवलं पुप्फेहेव, फलेहिपि सञ्छन्नो अहोसि। तस्स एकपस्सतो तरुणानि फलानि एकतो मज्झिमानि एकतो नातिपक्कानि एकतो पक्खित्तदिब्बोजानि विय सुरसानि वण्णगन्धरससम्पन्नानि ततो ततो ओलम्बन्ति। यथा च सो , एवं दससहस्सिचक्कवाळेसु पुप्फूपगा रुक्खा पुप्फेहि फलूपगा रुक्खा फलेहि पटिमण्डिता अहेसुम्।&lt;br&gt;&#xA;सो तत्थ चतुवीसतिहत्थवित्थतं तिणसन्थरं सन्थरित्वा पल्लङ्कं आभुजित्वा चतुरङ्गवीरियं अधिट्ठाय निसीदि। एवं निसीदित्वा छत्तिंस योजनवित्थतं समारं मारबलं विधमित्वा सम्बोधिं पापुणित्वा – ‘‘अनेकजातिसंसारं…पे॰… तण्हानं खयमज्झगा’’ति उदानं उदानेत्वा बोधिसमीपेयेव सत्तसत्ताहं वीतिनामेत्वा ब्रह्मायाचनं सम्पटिच्छित्वा अत्तना सह पब्बजितानं सत्ततिया भिक्खुसतसहस्सानं उपनिस्सयसम्पत्तिं दिस्वा सुरपथेन गन्त्वा विविधावरणवतिया अरुणवतिया राजधानिया समीपे मिगाजिनुय्याने ओतरित्वा तेहि मुनिगणेहि परिवुतो तेसं मज्झे धम्मचक्कं पवत्तेसि। तदा कोटिसतसहस्सानं पठमो अभिसमयो अहोसि। तेन वुत्तं –&lt;br&gt;&#xA;१.&lt;br&gt;&#xA;‘‘विपस्सिस्स अपरेन, सम्बुद्धो द्विपदुत्तमो।&lt;br&gt;&#xA;सिखिव्हयो आसि जिनो, असमो अप्पटिपुग्गलो॥&lt;br&gt;&#xA;२.&lt;br&gt;&#xA;‘‘मारसेनं पमद्दित्वा, पत्तो सम्बोधिमुत्तमम्।&lt;br&gt;&#xA;धम्मचक्कं पवत्तेसि, अनुकम्पाय पाणिनं॥&lt;br&gt;&#xA;३.&lt;br&gt;&#xA;‘‘धम्मचक्कं पवत्तेन्ते, सिखिम्हि जिनपुङ्गवे।&lt;br&gt;&#xA;कोटिसतसहस्सानं, पठमाभिसमयो अहू’’ति॥&lt;br&gt;&#xA;पुनपि अरुणवतिया राजधानिया समीपेयेव अभिभूराजपुत्तस्स च सम्भवराजपुत्तस्स चाति द्विन्नं सपरिवारानं धम्मं देसेत्वा नवुतिकोटिसहस्सानि धम्मामतं पायेसि। सो दुतियो अभिसमयो अहोसि। तेन वुत्तं –&lt;br&gt;&#xA;४.&lt;br&gt;&#xA;‘‘अपरम्पि धम्मं देसेन्ते, गणसेट्ठे नरुत्तमे।&lt;br&gt;&#xA;नवुत्तिकोटिसहस्सानं, दुतियाभिसमयो अहू’’ति॥&lt;br&gt;&#xA;यदा पन सूरियवतीनगरद्वारे चम्पकरुक्खमूले तित्थियमदमानभञ्जनत्थं सब्बजनबन्धनमोक्खत्थञ्च यमकपाटिहारियं करोन्तो भगवा धम्मं देसेसि , तदा असीतिकोटिसहस्सानं ततियो अभिसमयो अहोसि। तेन वुत्तं –&lt;br&gt;&#xA;५.&lt;br&gt;&#xA;‘‘यमकपाटिहारियञ्च , दस्सयन्ते सदेवके।&lt;br&gt;&#xA;असीतिकोटिसहस्सानं, ततियाभिसमयो अहू’’ति॥&lt;br&gt;&#xA;अभिभुना च सम्भवेन च राजपुत्तेन सद्धिं पब्बजितानं अरहन्तानं सतसहस्सानं मज्झे निसीदित्वा पातिमोक्खं उद्दिसि, सो पठमो सन्निपातो अहोसि, अरुणवतीनगरे ञातिसमागमे पब्बजितानं असीतिया भिक्खुसहस्सानं मज्झे निसीदित्वा पातिमोक्खं उद्दिसि, सो दुतियो सन्निपातो अहोसि। धनञ्जयनगरे धनपालकनागविनयनसमये पब्बजितानं सत्ततिया भिक्खुसहस्सानं मज्झे भगवा पातिमोक्खं उद्दिसि, सो ततियो सन्निपातो अहोसि। तेन वुत्तं –&lt;br&gt;&#xA;६.&lt;br&gt;&#xA;‘‘सन्निपाता तयो आसुं, सिखिस्सापि महेसिनो।&lt;br&gt;&#xA;खीणासवानं विमलानं, सन्तचित्तान तादिनं॥&lt;br&gt;&#xA;७.&lt;br&gt;&#xA;‘‘भिक्खुसतसहस्सानं, पठमो आसि समागमो।&lt;br&gt;&#xA;असीतिभिक्खुसहस्सानं, दुतियो आसि समागमो॥&lt;br&gt;&#xA;८.&lt;br&gt;&#xA;‘‘सत्ततिभिक्खुसहस्सानं , ततियो आसि समागमो।&lt;br&gt;&#xA;अनुपलित्तो पदुमंव, तोयम्हि सम्पवड्ढित’’न्ति॥&lt;br&gt;&#xA;तत्थ अनुपलित्तो पदुमंवाति तोये जातं तोयेव वड्ढितं पदुमं विय तोयेन अनुपलित्तं, सोपि भिक्खुसन्निपातो लोके जातोपि लोकधम्मेहि अनुपलित्तो अहोसीति अत्थो।&lt;br&gt;&#xA;तदा किर अम्हाकं बोधिसत्तो कत्थचि असंसट्ठो परिभुत्तनगरे अरिन्दमो नाम राजा हुत्वा सिखिम्हि सत्थरि परिभुत्तनगरमनुप्पत्ते सपरिवारो राजा भगवतो पच्चुग्गन्त्वा पसादवड्ढितहदयनयनसोतो दसबलस्स अमलचरणकमलयुगळेसु सपरिवारो सिरसा अभिवन्दित्वा दसबलं निमन्तेत्वा सत्ताहं इस्सरियकुलविभवसद्धानुरूपं महादानं दत्वा दुस्सभण्डागारद्वारानि विवरापेत्वा बुद्धप्पमुखस्स भिक्खुसङ्घस्स महग्घानि वत्थानि अदासि। अत्तनो च बलरूपलक्खणजवसम्पन्नहेमजालमालासमलङ्कतं नवकनकरुचिरदण्डकोसचामरयुगविराजितं विपुलमुदुकण्णं चन्दराजिविराजितवदनसोभं एरावणवारणमिव अरिवारणं वरवारणं दत्वा वारणप्पमाणमेव कत्वा कप्पियभण्डञ्च अदासि। सोपि नं सत्था – ‘‘इतो एकत्तिंसकप्पे बुद्धो भविस्सती’’ति ब्याकासि। तेन वुत्तं –&lt;br&gt;&#xA;९.&lt;br&gt;&#xA;‘‘अहं तेन समयेन, अरिन्दमो नाम खत्तियो।&lt;br&gt;&#xA;सम्बुद्धप्पमुखं सङ्घं, अन्नपानेन तप्पयिं॥&lt;br&gt;&#xA;१०.&lt;br&gt;&#xA;‘‘बहुं दुस्सवरं दत्वा, दुस्सकोटिं अनप्पकम्।&lt;br&gt;&#xA;अलङ्कतं हत्थियानं, सम्बुद्धस्स अदासहं॥&lt;br&gt;&#xA;११.&lt;br&gt;&#xA;‘‘हत्थियानं निम्मिनित्वा, कप्पियं उपनामयिम्।&lt;br&gt;&#xA;पूरयिं मानसं मय्हं, निच्चं दळ्हमुपट्ठितं॥&lt;br&gt;&#xA;१२.&lt;br&gt;&#xA;‘‘सोपि मं बुद्धो ब्याकासि, सिखी लोकग्गनायको।&lt;br&gt;&#xA;एकत्तिंसे इतो कप्पे, अयं बुद्धो भविस्सति॥&lt;br&gt;&#xA;१३.&lt;br&gt;&#xA;‘‘अहु कपिलव्हया रम्मा…पे॰… हेस्साम सम्मुखा इमं॥&lt;br&gt;&#xA;१४.&lt;br&gt;&#xA;‘‘तस्साहं वचनं सुत्वा, भिय्यो चित्तं पसादयिम्।&lt;br&gt;&#xA;उत्तरिं वतमधिट्ठासिं, दसपारमिपूरिया’’ति॥&lt;br&gt;&#xA;तत्थ निम्मिनित्वाति तस्स हत्थिनो पमाणेन तुलयित्वा। कप्पियन्ति कप्पियभण्डं, भिक्खूनं यं भण्डं कप्पति गहेतुं, तं कप्पियभण्डं नाम। पूरयिं मानसं मय्हन्ति मम चित्तं दानपीतिया पूरयिं, मय्हं हासुप्पादनसमत्थं अकासिन्ति अत्थो। निच्चं दळ्हमुपट्ठितन्ति निच्चकालं दानं दस्सामी’’ति दानवसेन दळ्हं उपट्ठितं चित्तन्ति अत्थो।&lt;br&gt;&#xA;तस्स पन भगवतो नगरं अरुणवती नाम अहोसि। अरुणवा नाम राजा पिता, पभावती नाम माता, अभिभू च सम्भवो च द्वे अग्गसावका, खेमङ्करो नामुपट्ठाको, सखिला च मदुमा च द्वे अग्गसाविका, पुण्डरीकरुक्खो बोधि, सरीरञ्चस्स सत्ततिहत्थुब्बेधं अहोसि । सरीरप्पभा निच्चकालं योजनत्तयं फरित्वा अट्ठासि। सत्ततिवस्ससहस्सानि आयु, सब्बकामा नामस्स अग्गमहेसी, अतुलो नामस्स पुत्तो, हत्थियानेन निक्खमि। तेन वुत्तं –&lt;br&gt;&#xA;१५.&lt;br&gt;&#xA;‘‘नगरं अरुणवती नाम, अरुणो नाम खत्तियो।&lt;br&gt;&#xA;पभावती नाम जनिका, सिखिस्सापि महेसिनो॥&lt;br&gt;&#xA;२०.&lt;br&gt;&#xA;‘‘अभिभू सम्भवो चेव, अहेसुं अग्गसावका।&lt;br&gt;&#xA;खेमङ्करो नामुपट्ठाको, सिखिस्सापि महेसिनो॥&lt;br&gt;&#xA;२१.&lt;br&gt;&#xA;‘‘सखिला च पदुमा च, अहेसुं अग्गसाविका।&lt;br&gt;&#xA;बोधि तस्स भगवतो, पुण्डरीकोति वुच्चति॥&lt;br&gt;&#xA;२२.&lt;br&gt;&#xA;‘‘सिरिवड्ढो च नन्दो च, अहेसुं अग्गुपट्ठका।&lt;br&gt;&#xA;चित्ता चेव सुगुत्ता च, अहेसुं अग्गुपट्ठिका॥&lt;br&gt;&#xA;२३.&lt;br&gt;&#xA;‘‘उच्चत्तनेन सो बुद्धो, सत्ततिहत्थमुग्गतो।&lt;br&gt;&#xA;कञ्चनग्घियसङ्कासो, द्वत्तिंसवरलक्खणो॥&lt;br&gt;&#xA;२४.&lt;br&gt;&#xA;‘‘तस्सापि ब्यामप्पभा काया, दिवारत्तिं निरन्तरम्।&lt;br&gt;&#xA;दिसोदिसं निच्छरन्ति, तीणि योजनसो पभा॥&lt;br&gt;&#xA;२५.&lt;br&gt;&#xA;‘‘सत्ततिवस्ससहस्सानि, आयु तस्स महेसिनो।&lt;br&gt;&#xA;तावता तिट्ठमानो सो, तारेसि जनतं बहुं॥&lt;br&gt;&#xA;२६.&lt;br&gt;&#xA;‘‘धम्ममेघं पवस्सेत्वा, तेमयित्वा सदेवके।&lt;br&gt;&#xA;खेमन्तं पापयित्वान, निब्बुतो सो ससावको॥&lt;br&gt;&#xA;२७.&lt;br&gt;&#xA;‘‘अनुब्यञ्जनसम्पन्नं, द्वत्तिंसवरलक्खणम्।&lt;br&gt;&#xA;सब्बं तमन्तरहितं, ननु रित्ता सब्बसङ्खारा’’ति॥&lt;br&gt;&#xA;तत्थ पुण्डरीकोति सेतम्बरुक्खो। तीणि योजनसो पभाति तीणि योजनानि पभा निच्छरन्तीति अत्थो। धम्ममेघन्ति धम्मवस्सं, धम्मवस्सनको बुद्धमेघो। तेमयित्वाति धम्मकथासलिलेन तेमेत्वा, सिञ्चित्वाति अत्थो। सदेवकेति सदेवके सत्ते। खेमन्तन्ति खेमन्तं निब्बानम्। अनुब्यञ्जनसम्पन्नन्ति तम्बनखतुङ्गनासवट्टङ्गुलितादीहि असीतिया अनुब्यञ्जनेहि सम्पन्नं, द्वत्तिंसमहापुरिसलक्खणपटिमण्डितं भगवतो सरीरन्ति अत्थो। सिखी किर सम्मासम्बुद्धो सीलवतीनगरे अस्सारामे परिनिब्बायि।&lt;br&gt;&#xA;‘‘सिखीव लोके तपसा जलित्वा, सिखीव मेघागमने नदित्वा।&lt;br&gt;&#xA;सिखी महेसिन्धनविप्पहीनो, सिखीव सन्तिं सुगतो गतो सो’’॥&lt;br&gt;&#xA;सिखिस्स किर भगवतो धातुयो एकग्घनाव हुत्वा अट्ठंसु न विप्पकिरिंसु। सकलजम्बुदीपवासिनो पन मनुस्सा तियोजनुब्बेधं सत्तरतनमयं हिमगिरिसदिससोभं थूपमकंसु। सेसमेत्थ गाथासु पाकटमेवाति।&lt;br&gt;&#xA;सिखीबुद्धवंसवण्णना निट्ठिता।&lt;br&gt;&#xA;निट्ठितो वीसतिमो बुद्धवंसो।&lt;/p&gt;</description>
    </item>
    <item>
      <title>२३. वेस्सभूबुद्धवंसवण्णना</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/23_vessabhUbuddhavaMsavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/23_vessabhUbuddhavaMsavaNNanA/</guid>
      <description>&lt;p&gt;२३. वेस्सभूबुद्धवंसवण्णना&lt;br&gt;&#xA;सिखिस्स पन सम्मासम्बुद्धस्स अपरभागे अन्तरहिते तस्स सासने सत्ततिवस्ससहस्सायुका मनुस्सा अनुक्कमेन परिहायित्वा दसवस्सायुका अहेसुम्। पुन वड्ढित्वा अपरिमितायुका हुत्वा अनुक्कमेन परिहायित्वा सट्ठिवस्ससहस्सायुका अहेसुम्। तदा विजितमनोभू सब्बलोकाभिभू सयम्भू वेस्सभू नाम सत्था लोके उदपादि। सो पारमियो पूरेत्वा तुसितपुरे निब्बत्तित्वा ततो चवित्वा अनोमनगरे सुप्पतीतस्स सुप्पतीतस्स नाम रञ्ञो अग्गमहेसिया सीलवतिया यसवतिया नाम कुच्छिस्मिं पटिसन्धिं अग्गहेसि। सो दसन्नं मासानं अच्चयेन अनुपमुय्याने मातुकुच्छितो निक्खमि। जायमानोव जनं तोसेन्तो वसभनादं नदि। तस्मा वसभनादहेतुत्ता तस्स नामग्गहणदिवसे ‘‘वेस्सभू’’ति नाममकंसु । सो छब्बस्ससहस्सानि अगारं अज्झावसि। रुचि-सुरुचि-रतिवड्ढननामका तयो पासादा तस्स अहेसुम्। सुचित्तादेविप्पमुखानि तिंस इत्थिसहस्सानि पच्चुपट्ठितानि अहेसुम्।&lt;br&gt;&#xA;सो चत्तारि निमित्तानि दिस्वा सुचित्ताय नाम देविया सुप्पबुद्धे नाम कुमारे उप्पन्ने सुवण्णसिविकाय उय्यानदस्सनत्थाय गन्त्वा देवदत्तानि कासायानि गहेत्वा पब्बजि। तं सत्तत्तिंससहस्सानि अनुपब्बजिंसु। अथ सो तेहि परिवुतो छ मासे पधानचरियं चरित्वा विसाखपुण्णमाय सुचित्तनिगमे सन्दिस्समानसरीराय सिरिवड्ढनाय नाम दिन्नं मधुपायासं परिभुञ्जित्वा सालवने दिवाविहारं वीतिनामेत्वा सायन्हसमये नरिन्दनागराजेन दिन्ना अट्ठ तिणमुट्ठियो गहेत्वा सालबोधिं पदक्खिणतो उपागमि। तस्सापि सालस्स तदेव पाटलिया पमाणमेव पमाणं अहोसि। तथेव पुप्फफलसिरिविभवो वेदितब्बो। सो सालमूलमुपगन्त्वा चत्तालीसहत्थवित्थतं तिणसन्थरं सन्थरित्वा पल्लङ्कं आभुजित्वा विगतनीवरणं सब्बकाममदावरणं अनावरणञाणं पटिलभित्वा – ‘‘अनेकजातिसंसारं…पे॰… तण्हानं खयमज्झगा’’ति उदानं उदानेत्वा सत्तसत्ताहं तत्थेव वीतिनामेत्वा अत्तनो कनिट्ठभातिकस्स सोणकुमारस्स उत्तरकुमारस्स च उपनिस्सयसम्पत्तिं दिस्वा देवपथेन गन्त्वा अनोमनगरसमीपे अरुणुय्याने ओतरित्वा उय्यानपालेन कुमारे पक्कोसापेत्वा तेसं सपरिवारानं मज्झे धम्मचक्कं पवत्तेसि। तदा असीतिया कोटिसहस्सानं पठमो अभिसमयो अहोसि।&lt;br&gt;&#xA;पुन जनपदचारिकं चरन्तो भगवा तत्थ तत्थ धम्मं देसेन्तो सत्ततिया कोटिसहस्सानं धम्माभिसमयो अहोसि, सो दुतियो अभिसमयो अहोसि। अनोमनगरेयेव दिट्ठिजालं भिन्दन्तो तित्थियमानद्धजं पातेन्तो मानमदं विद्धंसेन्तो धम्मद्धजं समुस्सयन्तो नवुतियोजनवित्थताय मनुस्सपरिसाय परिमाणरहिताय देवपरिसाय यमकपाटिहारियं कत्वा देवमनुस्से पसादेत्वा सट्ठिकोटियो धम्मामतेन तप्पेसि, सो ततियो अभिसमयो अहोसि। तेन वुत्तं –&lt;br&gt;&#xA;१.&lt;br&gt;&#xA;‘‘तत्थेव मण्डकप्पम्हि, असमो अप्पटिपुग्गलो।&lt;br&gt;&#xA;वेस्सभू नाम नामेन, लोके उप्पज्जि नायको॥&lt;br&gt;&#xA;२.&lt;br&gt;&#xA;‘‘आदित्तं वत रागग्गि, तण्हानं विजितं तदा।&lt;br&gt;&#xA;नागोव बन्धनं छेत्वा, पत्तो सम्बोधिमुत्तमं॥&lt;br&gt;&#xA;३.&lt;br&gt;&#xA;‘‘धम्मचक्कं पवत्तेन्ते, वेस्सभूलोकनायके।&lt;br&gt;&#xA;असीतिकोटिसहस्सानं, पठमाभिसमयो अहु॥&lt;br&gt;&#xA;४.&lt;br&gt;&#xA;‘‘पक्कन्ते चारिकं रट्ठे, लोकजेट्ठे नरासभे।&lt;br&gt;&#xA;सत्ततिकोटिसहस्सानं, दुतियाभिसमयो अहु॥&lt;br&gt;&#xA;५.&lt;br&gt;&#xA;‘‘महादिट्ठिं विनोदेन्तो, पाटिहेरं करोति सो।&lt;br&gt;&#xA;समागता नरमरू, दससहस्सी सदेवके॥&lt;br&gt;&#xA;६.&lt;br&gt;&#xA;‘‘महाअच्छरियं दिस्वा, अब्भुतं लोमहंसनम्।&lt;br&gt;&#xA;देवा चेव मनुस्सा च, बुज्झरे सट्ठिकोटियो’’ति॥&lt;br&gt;&#xA;तत्थ आदित्तन्ति सकलमिदं लोकत्तयं सम्पदित्तम्। रागग्गीति रागेन। तण्हानं विजितन्ति तण्हानं विजितं रट्ठं वसवत्तिट्ठानन्ति एवं ञत्वाति अत्थो। नागोव बन्धनं छेत्वाति हत्थी विय पूतिलताबन्धनं छिन्दित्वा सम्बोधिं पत्तो अधिगतो। दससहस्सीति दससहस्सियम्। सदेवकेति सदेवके लोके। बुज्झरेति बुज्झिंसु।&lt;br&gt;&#xA;सोणुत्तरानं पन द्विन्नं अग्गसावकानं समागमे पब्बजितानं असीतिया अरहन्तसहस्सानं मज्झे माघपुण्णमायं पातिमोक्खं उद्दिसि, सो पठमो सन्निपातो अहोसि। यदा पन वेस्सभुना सब्बलोकाभिभुना सह पब्बजिता सत्तत्तिंससहस्ससङ्खा भिक्खू गणतो ओहीनसमये पक्कन्ता, ते वेस्सभुस्स सम्मासम्बुद्धस्स धम्मचक्कप्पवत्तिं सुत्वा सोरेय्यं नाम नगरं आगन्त्वा भगवन्तं अद्दसंसु। तेसं भगवा धम्मं देसेत्वा सब्बेव ते एहिभिक्खुपब्बज्जाय पब्बाजेत्वा चतुरङ्गसमन्नागताय परिसाय पातिमोक्खं उद्दिसि, सो दुतियो सन्निपातो अहोसि।&lt;br&gt;&#xA;यदा पन नारिवाहननगरे उपसन्तो नाम राजपुत्तो रज्जं कारेसि, तस्सानुकम्पाय भगवा तत्थ अगमासि, सोपि भगवतो आगमनं सुत्वा सपरिवारो भगवतो पच्चुग्गमनं कत्वा निमन्तेत्वा महादानं दत्वा तस्स धम्मं सुत्वा पसन्नहदयो पब्बजि। तं सट्ठिसहस्ससङ्खा पुरिसा अनुपब्बजिंसु। ते तेन सद्धिं अरहत्तं पापुणिंसु। सो तेहि परिवुतो वेस्सभू भगवा पातिमोक्खं उद्दिसि, सो ततियो सन्निपातो अहोसि। तेन वुत्तं –&lt;br&gt;&#xA;७.&lt;br&gt;&#xA;‘‘सन्निपाता तयो आसुं, वेस्सभुस्स महेसिनो।&lt;br&gt;&#xA;खीणासवानं विमलानं, सन्तचित्तान तादिनं॥&lt;br&gt;&#xA;८.&lt;br&gt;&#xA;‘‘असीतिभिक्खुसहस्सानं, पठमो आसि समागमो।&lt;br&gt;&#xA;सत्ततिभिक्खुसहस्सानं, दुतियो आसि समागमो॥&lt;br&gt;&#xA;९.&lt;br&gt;&#xA;‘‘सट्ठिभिक्खुसहस्सानं , ततियो आसि समागमो।&lt;br&gt;&#xA;जरादिभयतीतानं, ओरसानं महेसिनो’’ति॥&lt;br&gt;&#xA;तदा अम्हाकं बोधिसत्तो सरभवतीनगरे परमपियदस्सनो सुदस्सनो नाम राजा हुत्वा वेस्सभुम्हि लोकनायके सरभनगरमुपगते तस्स धम्मं सुत्वा पसन्नहदयो दसनखसमोधानसमुज्जलं जलजामलाविकलकमलमकुलसदिसमञ्जलिं सिरसि कत्वा बुद्धप्पमुखस्स सङ्घस्स सचीवरं महादानं दत्वा तत्थेव भगवतो निवासत्थाय गन्धकुटिं कत्वा तं परिक्खिपित्वा विहारसहस्सं कारेत्वा सब्बञ्च विभवजातं भगवतो सासने परिच्चजित्वा तस्स सन्तिके पब्बजित्वा आचारगुणसम्पन्नो तेरसधुतगुणेसु निरतो बोधिसम्भारपरियेसनाय रतो बुद्धसासनाभिरतो विहासि। सोपि तं भगवा ब्याकासि – ‘‘अनागते इतो एकत्तिंसकप्पे अयं गोतमो नाम बुद्धो भविस्सती’’ति। तेन वुत्तं –&lt;br&gt;&#xA;१०.&lt;br&gt;&#xA;‘‘अहं तेन समयेन, सुदस्सनो नाम खत्तियो।&lt;br&gt;&#xA;निमन्तेत्वा महावीरं, दानं दत्वा महारहम्।&lt;br&gt;&#xA;अन्नपानेन वत्थेन, ससङ्घं जिनपूजयिं॥&lt;br&gt;&#xA;११.&lt;br&gt;&#xA;‘‘तस्स बुद्धस्स असमस्स, चक्कं वत्तितमुत्तमम्।&lt;br&gt;&#xA;सुत्वान पणितं धम्मं, पब्बज्जमभिरोचयिं॥&lt;br&gt;&#xA;१२.&lt;br&gt;&#xA;‘‘महादानं पवत्तेत्वा, रत्तिन्दिवमतन्दितो।&lt;br&gt;&#xA;पब्बज्जं गुणसम्पन्नं, पब्बजिं जिनसन्तिके॥&lt;br&gt;&#xA;१३.&lt;br&gt;&#xA;‘‘आचारगुणसम्पन्नो, वत्तसीलसमाहितो।&lt;br&gt;&#xA;सब्बञ्ञुतं गवेसन्तो, रमामि जिनसासने॥&lt;br&gt;&#xA;१४.&lt;br&gt;&#xA;‘‘सद्धापीतिं उपगन्त्वा, बुद्धं वन्दामि सत्थरम्।&lt;br&gt;&#xA;पीति उप्पज्जति मय्हं, बोधियायेव कारणा॥&lt;br&gt;&#xA;१५.&lt;br&gt;&#xA;‘‘अनिवत्तमानसं ञत्वा, सम्बुद्धो एतदब्रवि।&lt;br&gt;&#xA;एकत्तिंसे इतो कप्पे, अयं बुद्धो भविस्सति॥&lt;br&gt;&#xA;१६.&lt;br&gt;&#xA;‘‘अहु कपिलव्हया रम्मा…पे॰… हेस्साम सम्मुखं इमं॥&lt;br&gt;&#xA;१७.&lt;br&gt;&#xA;‘‘तस्साहं वचनं सुत्वा, भिय्यो चित्तं पसादयिम्।&lt;br&gt;&#xA;उत्तरिं वतमधिट्ठासिं, दसपारमिपूरिया’’ति॥&lt;br&gt;&#xA;तत्थ चक्कं वत्तितन्ति धम्मचक्कं पवत्तितम्। पणीतं धम्मन्ति उत्तरिमनुस्सधम्मम्। पब्बज्जं गुणसम्पन्नन्ति ञत्वा पब्बजिन्ति अत्थो। वत्तसीलसमाहितोति वत्तेसु च सीलेसु च समाहितो। तेसं तेसं पूरणे समाहितोति अत्थो। रमामीति अभिरमिम्। सद्धापीतिन्ति सद्धञ्च पीतिञ्च उपगन्त्वा। वन्दामीति अभिवन्दिं, अतीतत्थे वत्तमानवचनं दट्ठब्बम्। सत्थरन्ति सत्थारम्। अनिवत्तमानसन्ति अनोसक्कियमानमानसम्।&lt;br&gt;&#xA;तस्स पन भगवतो अनोमं नाम नगरं अहोसि। सुप्पतीतो नामस्स पिता खत्तियो, यसवती नाम माता, सोणो च उत्तरो च द्वे अग्गसावका, उपसन्तो नामुपट्ठाको, रामा च समाला च द्वे अग्गसाविका, सालरुक्खो बोधि, सरीरं सट्ठिहत्थुब्बेधं अहोसि। सट्ठिवस्ससहस्सानि आयु, सुचित्ता नामस्स भरिया, सुप्पबुद्धो नामस्स पुत्तो, सुवण्णसिविकाय निक्खमि। तेन वुत्तं –&lt;br&gt;&#xA;१८.&lt;br&gt;&#xA;‘‘अनोमं नाम नगरं, सुप्पतीतो नाम खत्तियो।&lt;br&gt;&#xA;माता यसवती नाम, वेस्सभुस्स महेसिनो॥&lt;br&gt;&#xA;२३.&lt;br&gt;&#xA;‘‘सोणो च उत्तरो चेव, अहेसुं अग्गसावका।&lt;br&gt;&#xA;उपसन्तो नामुपट्ठाको, वेस्सभुस्स महेसिनो॥&lt;br&gt;&#xA;२४.&lt;br&gt;&#xA;‘‘रामा चेव समाला च, अहेसुं अग्गसाविका।&lt;br&gt;&#xA;बोधि तस्स भगवतो, महासालोति वुच्चति॥&lt;br&gt;&#xA;२५.&lt;br&gt;&#xA;‘‘सोत्थिको चेव रम्मो च, अहेसुं अग्गुपट्ठका।&lt;br&gt;&#xA;गोतमी सिरिमा चेव, अहेसुं अग्गुपट्ठिका॥&lt;br&gt;&#xA;२६.&lt;br&gt;&#xA;‘‘सट्ठिरतनमुब्बेधो, हेमयूपसमूपमो।&lt;br&gt;&#xA;काया निच्छरती रस्मि, रत्तिंव पब्बते सिखी॥&lt;br&gt;&#xA;२७.&lt;br&gt;&#xA;‘‘सट्ठिवस्ससहस्सानि, आयु तस्स महेसिनो।&lt;br&gt;&#xA;तावता तिट्ठमानो सो, तारेसि, जनतं बहुं॥&lt;br&gt;&#xA;२८.&lt;br&gt;&#xA;‘‘धम्मं वित्थारिकं कत्वा, विभजित्वा महाजनम्।&lt;br&gt;&#xA;धम्मनावं ठपेत्वान, निब्बुतो सो ससावको॥&lt;br&gt;&#xA;२९.&lt;br&gt;&#xA;‘‘दस्सनेय्यं सब्बजनं, विहारं इरियापथम्।&lt;br&gt;&#xA;सब्बं तमन्तरहितं, ननु रित्ता सब्बसङ्खारा’’ति॥&lt;br&gt;&#xA;तत्थ हेमयूपसमूपमोति सुवण्णत्थम्भसदिसोति अत्थो। निच्छरतीति इतो चितो च सन्धावति। रस्मीति पभारस्मि। रत्तिंव पब्बते सिखीति रत्तियं पब्बतमत्थके अग्गि विय। रंसिविज्जोता तस्स कायेति अत्थो। विभजित्वाति विभागं कत्वा, उग्घटितादिवसेन सोतापन्नादिवसेन चाति अत्थो। धम्मनावन्ति अट्ठङ्गमग्गसङ्खातं धम्मनावं, चतुरोघनित्थरणत्थाय ठपेत्वाति अत्थो। दस्सनेय्यन्ति दस्सनीयो। सब्बजनन्ति सब्बो जनो, ससावकसङ्घो सम्मासम्बुद्धोति अत्थो। विहारन्ति विहारो, सब्बत्थ पच्चत्ते उपयोगवचनं दट्ठब्बम्।&lt;br&gt;&#xA;वेस्सभू किर भगवा उसभवतीनगरे खेमे मिगदाये परिनिब्बायि। धातुयो पनस्स विप्पकिरिंसु।&lt;br&gt;&#xA;‘‘उसभवतिपुरे पुरुत्तमे, जिनवसभो भगवा हि वेस्सभू।&lt;br&gt;&#xA;उपवनविहरे मनोरमे, निरुपधिसेसमुपागतो किरा’’ति॥&lt;br&gt;&#xA;सेसं सब्बत्थ गाथासु पाकटमेवाति।&lt;br&gt;&#xA;वेस्सभूबुद्धवंसवण्णना निट्ठिता।&lt;br&gt;&#xA;निट्ठितो एकवीसतिमो बुद्धवंसो।&lt;/p&gt;</description>
    </item>
    <item>
      <title>२४. ककुसन्धबुद्धवंसवण्णना</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/24_kakusandhabuddhavaMsavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/24_kakusandhabuddhavaMsavaNNanA/</guid>
      <description>&lt;p&gt;२४. ककुसन्धबुद्धवंसवण्णना&lt;br&gt;&#xA;वेस्सभुम्हि सयम्भुम्हि परिनिब्बुते तस्मिं पन कप्पे अतिक्कन्ते एकूनत्तिंसकप्पेसु जिनदिवसकरा नुप्पज्जिंसु। इमस्मिं पन भद्दकप्पे चत्तारो बुद्धा निब्बत्तिंसु। कतमे चत्तारो? ककुसन्धो कोणागमनो कस्सपो अम्हाकं बुद्धोति। मेत्तेय्यो पन भगवा उप्पज्जिस्सति। एवमयं कप्पो पञ्चहि बुद्धुप्पादेहि पटिमण्डितत्ता भद्दकप्पोति भगवता वण्णितो। तत्थ ककुसन्धो नाम भगवा पारमियो पूरेत्वा तुसितपुरे निब्बत्तित्वा ततो चवित्वा खेमवतीनगरे खेमङ्करस्स नाम रञ्ञो अत्थधम्मानुसासकस्स अग्गिदत्तस्स नाम पुरोहितस्स अग्गमहेसिया विसाखाय नाम ब्राह्मणिया कुच्छिस्मिं पटिसन्धिं अग्गहेसि। यदा पन खत्तिया ब्राह्मणे सक्करोन्ति गरुकरोन्ति मानेन्ति पूजेन्ति, तदा बोधिसत्ता ब्राह्मणकुले निब्बत्तन्ति।&lt;br&gt;&#xA;यदा पन ब्राह्मणा खत्तिये सक्करोन्ति गरुकरोन्ति मानेन्ति पूजेन्ति, तदा खत्तियकुले उप्पज्जन्ति। तदा किर ब्राह्मणा खत्तियेहि सक्करीयन्ति गरुकरीयन्ति, तस्मा सच्चसन्धो ककुसन्धो बोधिसत्तो विभवसिरिसमुदयेनाकुले अनाकुले ब्राह्मणकुले दससहस्सिलोकधातुं उन्नादेन्तो कम्पयन्तो उदपादि। हेट्ठा वुत्तप्पकारानि पाटिहारियानि निब्बत्तिंसु। ततो दसन्नं मासानं अच्चयेन खेमवतुय्याने मातुकुच्छितो सुवण्णलतातो अग्गिजालो विय निक्खमि। सो चत्तारि वस्ससहस्सानि अगारं अज्झावसि। तस्स किर कामकामवण्णकामसुद्धिनामका तयो पासादा अहेसुम्। रोचिनीब्राह्मणीपमुखानि तिंस इत्थिसहस्सानि पच्चुपट्ठितानि अहेसुम्।&lt;br&gt;&#xA;सो चत्तारि निमित्तानि दिस्वा रोचिनिया ब्राह्मणिया अनुत्तरे उत्तरे नाम कुमारे उप्पन्ने पयुत्तेन आजञ्ञरथेन महाभिनिक्खमनं निक्खमित्वा पब्बजि। तं चत्तालीससहस्सानि अनुपब्बजिंसु। सो तेहि परिवुतो अट्ठ मासे पधानचरियं चरित्वा विसाखपुण्णमाय सुचिरिन्धनिगमे वजिरिन्धब्राह्मणस्स धीताय दिन्नं मधुपायासं परिभुञ्जित्वा खदिरवने दिवाविहारं कत्वा सायन्हसमये सुभद्देन नाम यवपालकेन उपनीता अट्ठ तिणमुट्ठियो गहेत्वा सिरीसबोधिं पाटलिया वुत्तप्पमाणं दिब्बगन्धं उपवायमानं उपगन्त्वा चतुत्तिंसहत्थवित्थतं तिणसन्थरं सन्थरित्वा पल्लङ्कं आभुजित्वा सम्बोधिं पत्वा – ‘‘अनेकजातिसंसारं…पे॰… तण्हानं खयमज्झगा’’ति उदानं उदानेत्वा सत्तसत्ताहं वीतिनामेत्वा अत्तना सह पब्बजितानं चत्तालीसाय भिक्खुसहस्सानं सच्चप्पटिवेधसमत्थतं दिस्वा एकाहेनेव मकिलनगरसमीपे सम्भूतं इसिपतनं नाम मिगदायं पविसित्वा तेसं मज्झगतो भगवा धम्मचक्कं पवत्तेसि। तदा चत्तालीसाय कोटिसहस्सानं पठमो धम्माभिसमयो अहोसि।&lt;br&gt;&#xA;पुन कण्णकुज्जनगरद्वारे महासालरुक्खमूले यमकपाटिहारियं कत्वा तिंसकोटिसहस्सानं धम्मचक्खुं उप्पादेसि, सो दुतियो अभिसमयो अहोसि। यदा पन खेमवतीनगरस्साविदूरे अञ्ञतरस्मिं देवायतने अभिमतनरदेवो नरदेवो नाम यक्खो दिस्समानमनुस्ससरीरो हुत्वा कन्तारमज्झे एकस्स कमलकुवलयुप्पलसमलङ्कतसलिलसीतलस्स परममधुरसिसिरवारिनो सब्बजनसुरभिरमस्स सरस्स समीपे ठत्वा कमलकुवलयकल्लहारादीहि सत्ते उपलापेत्वा मनुस्से खादति । तस्मिं मग्गे पच्छिन्ने जनसम्पातरहिते महाअटविं पविसित्वा तत्थ सम्पत्ते सत्ते खादति। सो लोकविस्सुतो महाकन्तारमग्गो अहोसि। उभतोकन्तारद्वारे किर महाजनकायो सन्निपतित्वा कन्तारनित्थरणत्थाय अट्ठासि। अथ विगतभवबन्धो ककुसन्धो सत्था एकदिवसं पच्चूससमये महाकरुणासमापत्तितो वुट्ठाय लोकं वोलोकेन्तो ञाणजालस्स अन्तोगतं तं महेसक्खं नरदेवयक्खं तञ्च जनसमूहमद्दस। दिस्वा च पन गगनतलेन गन्त्वा तस्स जनकायस्स पस्सन्तस्सेव भगवा अनेकविहितं पाटिहारियं करोन्तो तस्स नरदेवयक्खस्स भवने ओतरित्वा तस्स मङ्गलपल्लङ्के निसीदि।&lt;br&gt;&#xA;अथ खो सो मनुस्सभक्खो यक्खो छब्बण्णरस्मियो विस्सज्जेन्तं इन्दधनुपरिवुतमिव दिवसकरं मुनिदिवसकरं पवनपथेनागच्छन्तं दिस्वा – ‘‘दसबलो ममानुकम्पाय इधागच्छती’’ति पसन्नहदयो अत्तनो परिवारयक्खेहि सद्धिं अनेकमिगगणवन्तं हिमवन्तं गन्त्वा नानावण्णगन्धानि जलजथलजानि कुसुमानि परममनोरमानि सुगन्धगन्धे समाहरित्वा अत्तनो पल्लङ्के निसिन्नं विगतरन्धं ककुसन्धं लोकनायकं मालागन्धविलेपनादीहि पूजयित्वा थुतिसङ्गीतानि पवत्तेन्तो सिरसि अञ्जलिं कत्वा नमस्समानो अट्ठासि। ततो मनुस्सा तं पाटिहारियं दिस्वा पसन्नहदया समागम्म भगवन्तं परिवारेत्वा नमस्समाना अट्ठंसु। अथ अप्पटिसन्धो ककुसन्धो भगवा अभिपूजितनरदेवयक्खं नरदेवयक्खं कम्मफलसम्बन्धदस्सनेन समुत्तेजेत्वा निरयकथाय सन्तासेत्वा चतुसच्चकथं कथेसि, तदा अपरिमितानं सत्तानं धम्माभिसमयो अहोसि, अयं ततियो अभिसमयो अहोसि। तेन वुत्तं –&lt;br&gt;&#xA;१.&lt;br&gt;&#xA;‘‘वेस्सभुस्स अपरेन, सम्बुद्धो द्विपदुत्तमो।&lt;br&gt;&#xA;ककुसन्धो नाम नामेन, अप्पमेय्यो दुरासदो॥&lt;br&gt;&#xA;२.&lt;br&gt;&#xA;‘‘उग्घाटेत्वा सब्बभवं, चरियाय पारमिं गतो।&lt;br&gt;&#xA;सीहोव पञ्जरं भेत्वा, पत्तो सम्बोधिमुत्तमं॥&lt;br&gt;&#xA;३.&lt;br&gt;&#xA;‘‘धम्मचक्कं पवत्तेन्ते, ककुसन्धे लोकनायके।&lt;br&gt;&#xA;चत्तालीसकोटिसहस्सानं, धम्माभिसमयो अहु॥&lt;br&gt;&#xA;४.&lt;br&gt;&#xA;‘‘अन्तलिक्खम्हि आकासे, यमकं कत्वा विकुब्बनम्।&lt;br&gt;&#xA;तिंसकोटिसहस्सानं, बोधेसि देवमानुसे॥&lt;br&gt;&#xA;५.&lt;br&gt;&#xA;‘‘नरदेवस्स यक्खस्स, चतुसच्चप्पकासने।&lt;br&gt;&#xA;धम्माभिसमयो तस्स, गणनातो असङ्खियो’’ति॥&lt;br&gt;&#xA;तत्थ उग्घाटेत्वाति समूहनित्वा। सब्बभवन्ति सब्बं नवविधं भवं, भवुप्पत्तिनिमित्तं कम्मन्ति अत्थो। चरियाय पारमिं गतोति सब्बपारमीनं पूरणवसेन पारं गतो। सीहोव पञ्जरं भेत्वाति सीहो विय पञ्जरं मुनिकुञ्जरो भवपञ्जरं विनासेत्वाति अत्थो। ककुसन्धस्स विद्धस्तभवबन्धनस्स एकोव सावकसन्निपातो अहोसि। कण्णकुज्जनगरे इसिपतने मिगदाये अत्तना सह पब्बजितेहि चत्तालीसाय अरहन्तसहस्सेहि परिवुतो माघपुण्णमायं भगवा पातिमोक्खं उद्दिसि। तेन वुत्तं –&lt;br&gt;&#xA;६.&lt;br&gt;&#xA;‘‘ककुसन्धस्स भगवतो, एको आसि समागमो।&lt;br&gt;&#xA;खीणासवानं विमलानं, सन्तचित्तान तादिनं॥&lt;br&gt;&#xA;७.&lt;br&gt;&#xA;‘‘चत्तालीससहस्सानं, तदा आसि समागमो।&lt;br&gt;&#xA;दन्तभूमिमनुप्पत्तानं, आसवारिगणक्खया’’ति॥&lt;br&gt;&#xA;तदा अम्हाकं बोधिसत्तो खेमो नाम राजा हुत्वा बुद्धप्पमुखस्स सङ्घस्स पत्तचीवरं महादानं दत्वा अञ्जनादीनि सब्बभेसज्जानि च अदासि। अञ्ञञ्च समणपरिक्खारं दत्वा तस्स धम्मदेसनं सुत्वा पसन्नहदयो हुत्वा भगवतो सन्तिके पब्बजि। सो पन सत्था – ‘‘अनागते इमस्मिंयेव कप्पे बुद्धो भविस्सती’’ति ब्याकासि। तेन वुत्तं –&lt;br&gt;&#xA;८.&lt;br&gt;&#xA;‘‘अहं तेन समयेन, खेमो नामासि खत्तियो।&lt;br&gt;&#xA;तथागते जिनपुत्ते, दानं दत्वा अनप्पकं॥&lt;br&gt;&#xA;९.&lt;br&gt;&#xA;‘‘पत्तञ्च चीवरं दत्वा, अञ्जनं मधुलट्ठिकम्।&lt;br&gt;&#xA;इमेतं पत्थितं सब्बं, पटियादेमि वरं वरं॥&lt;br&gt;&#xA;१०.&lt;br&gt;&#xA;‘‘सोपि मं बुद्धो ब्याकासि, ककुसन्धो विनायको।&lt;br&gt;&#xA;इमम्हि भद्दके कप्पे, अयं बुद्धो भविस्सति॥&lt;br&gt;&#xA;११.&lt;br&gt;&#xA;‘‘अहु कपिलव्हया रम्मा…पे॰… हेस्साम सम्मुखा इमं॥&lt;br&gt;&#xA;१३.&lt;br&gt;&#xA;‘‘नगरं खेमवती नाम, खेमो नामासहं तदा।&lt;br&gt;&#xA;सब्बञ्ञुतं गवेसन्तो, पब्बजिं तस्स सन्तिके’’ति॥&lt;br&gt;&#xA;तत्थ अञ्जनं पाकटमेव। मधुलट्ठिकन्ति यट्ठिमधुकम्। इमेतन्ति इमं एतम्। पत्थितन्ति इच्छितम्। पटियादेमीति दज्जामि, अदासिन्ति अत्थो। वरं वरन्ति सेट्ठं सेट्ठन्ति अत्थो। ‘‘यदेतं पत्थित’’न्तिपि पाठो, तस्स यं इच्छति, एतं सब्बं अदासिन्ति अत्थो। अयं सुन्दरतरो।&lt;br&gt;&#xA;तस्स पन अदन्धस्स ककुसन्धस्स भगवतो खेमं नाम नगरं अहोसि। अग्गिदत्तो नाम ब्राह्मणो पिता, विसाखा नाम ब्राह्मणी माता, विधुरो च सञ्जीवो च द्वे अग्गसावका, बुद्धिजो नामुपट्ठाको, सामा च चम्पा च द्वे अग्गसाविका, महासिरीसरुक्खो बोधि, सरीरं चत्तालीसहत्थुब्बेधं अहोसि, समन्ता दसयोजनानि सरीरप्पभा निच्छरति , चत्तालीसवस्ससहस्सानि आयु, भरिया पनस्स रोचिनी नाम ब्राह्मणी, उत्तरो नाम पुत्तो, आजञ्ञरथेन निक्खमि। तेन वुत्तं –&lt;br&gt;&#xA;१४.&lt;br&gt;&#xA;‘‘ब्राह्मणो अग्गिदत्तो च, आसि बुद्धस्स सो पिता।&lt;br&gt;&#xA;विसाखा नाम जनिका, ककुसन्धस्स सत्थुनो॥&lt;br&gt;&#xA;१५.&lt;br&gt;&#xA;‘‘वसते तत्थ खेमे पुरे, सम्बुद्धस्स महाकुलम्।&lt;br&gt;&#xA;नरानं पवरं सेट्ठं, जातिमन्तं महायसं॥&lt;br&gt;&#xA;२०.&lt;br&gt;&#xA;‘‘विधुरो च सञ्जीवो च, अहेसुं अग्गसावका।&lt;br&gt;&#xA;बुद्धिजो नामुपट्ठाको, ककुसन्धस्स सत्थुनो॥&lt;br&gt;&#xA;२१.&lt;br&gt;&#xA;‘‘सामा च चम्पानामा च, अहेसुं अग्गसाविका।&lt;br&gt;&#xA;बोधि तस्स भगवतो, सिरीसोति पवुच्चति॥&lt;br&gt;&#xA;२३.&lt;br&gt;&#xA;‘‘चत्तालीसरतनानि, अच्चुग्गतो महामुनि।&lt;br&gt;&#xA;कनकप्पभा निच्छरति, समन्ता दसयोजनं॥&lt;br&gt;&#xA;२४.&lt;br&gt;&#xA;‘‘चत्तालीसवस्ससहस्सानि, आयु तस्स महेसिनो।&lt;br&gt;&#xA;तावता तिट्ठमानो सो, तारेसि जनतं बहुं॥&lt;br&gt;&#xA;२५.&lt;br&gt;&#xA;‘‘धम्मापणं पसारेत्वा, नरनारीनं सदेवके।&lt;br&gt;&#xA;नदित्वा सीहनादंव, निब्बुतो सो ससावको॥&lt;br&gt;&#xA;२६.&lt;br&gt;&#xA;‘‘अट्ठङ्गवचनसम्पन्नो, अच्छिद्दानि निरन्तरम्।&lt;br&gt;&#xA;सब्बं तमन्तरहितं, ननु रित्ता सब्बसङ्खारा’’ति॥&lt;br&gt;&#xA;तत्थ वसते तत्थ खेमे पुरेति अयं गाथा ककुसन्धस्स जातनगरसन्दस्सनत्थं वुत्ताति वेदितब्बा। महाकुलन्ति उदितोदितं भगवतो पितुकुलम्। नरानं पवरं सेट्ठन्ति जातिवसेन सब्बमनुस्सानं पवरं सेट्ठन्ति अत्थो। जातिमन्तन्ति अभिजातिवन्तं, उत्तमाभिजातम्। महायसन्ति महापरिवारं, किं तं बुद्धस्स महाकुलं? तत्थ महाकुलं खेमे पुरे वसतेतिपदेन सम्बन्धो दट्ठब्बो।&lt;br&gt;&#xA;समन्ता दसयोजनन्ति समन्ततो दस योजनानि फरित्वा निच्चकालं सरीरतो निक्खमित्वा सुवण्णवण्णा पभा निच्छरतीति अत्थो। धम्मापणन्ति धम्मसङ्खातं आपणम्। पसारेत्वाति भण्डविक्किणनत्थं नानाभण्डसमिद्धमापणं विय धम्मापणं पसारेत्वाति अत्थो। नरनारीनन्ति वेनेय्यनरनारीनं झानसमापत्तिमग्गफलरतनविसेसाधिगमत्थाय। सीहनादं वाति सीहनादं विय, अभयनादं नदित्वा। अट्ठङ्गवचनसम्पन्नोति अट्ठङ्गसमन्नागतसरो सत्था। अच्छिद्दानीति छिद्दादिभावरहितानि सीलानि अच्छिद्दानि असबलानि अकम्मासानि। अथ वा अच्छिद्दानि अविवरानि सावकयुगळादीनि। निरन्तरन्ति सततं सब्बकालम्। सब्बं तमन्तरहितन्ति सत्था च सावकयुगळादीनि च तं सब्बं मुनिभावमुपगन्त्वा अदस्सनभावमुपगतन्ति अत्थो।&lt;br&gt;&#xA;‘‘अपेतबन्धो ककुसन्धबुद्धो, अदन्धपञ्ञो गतसब्बरन्धो।&lt;br&gt;&#xA;तिलोकसन्धो किर सच्चसन्धो, खेमे पने वासमकप्पयित्थ’’॥&lt;br&gt;&#xA;सेसगाथासु सब्बत्थ पाकटमेवाति।&lt;br&gt;&#xA;ककुसन्धबुद्धवंसवण्णना निट्ठिता।&lt;br&gt;&#xA;निट्ठितो बावीसतिमो बुद्धवंसो।&lt;/p&gt;</description>
    </item>
    <item>
      <title>२५. कोणागमनबुद्धवंसवण्णना</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/25_koNAgamanabuddhavaMsavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/25_koNAgamanabuddhavaMsavaNNanA/</guid>
      <description>&lt;p&gt;२५. कोणागमनबुद्धवंसवण्णना&lt;br&gt;&#xA;ककुसन्धस्स पन भगवतो अपरभागे तस्स सासने च अन्तरहिते सत्तेसु तिंसवस्ससहस्सायुकेसु जातेसु परहितकोणागमनो कोणागमनो नाम सत्था लोके उदपादि। अथ वा कनकागमनतो कोणागमनो नाम सत्था लोके उदपादि। तत्थ क-कारस्स कोआदेसं कत्वा न-कारस्स णादेसं कत्वा एकस्स क-कारस्स लोपं कत्वा निरुत्तिनयेन कनकस्स कनकादिआभरणस्स आगमनं पवस्सनं यस्स भगवतो उप्पन्नकाले सो कोणागमनो नाम। एत्थ पन आयु अनुपुब्बेन परिहीनसदिसं कतं, न एवं परिहीनं, पुन वड्ढित्वा परिहीनन्ति वेदितब्बम्। कथं? इमस्मिंयेव कप्पे ककुसन्धो भगवा चत्तालीसवस्ससहस्सायुककाले निब्बत्तो, तं पन आयु परिहायमानं दसवस्सकालं पत्वा पुन असङ्ख्येय्यं पत्वा ततो परिहायमानं तिंसवस्ससहस्सायुककाले ठितं, तदा कोणागमनो भगवा लोके उप्पन्नोति वेदितब्बो।&lt;br&gt;&#xA;सोपि पारमियो पूरेत्वा तुसितपुरे निब्बत्तित्वा ततो चवित्वा सोभवतीनगरे यञ्ञदत्तस्स ब्राह्मणस्स भरियाय रूपादीहि गुणेहि अनुत्तराय उत्तराय नाम ब्राह्मणिया कुच्छिस्मिं पटिसन्धिं गहेत्वा दसन्नं मासानं अच्चयेन सुभवतीउय्याने मातुकुच्छितो निक्खमि। जायमाने पन तस्मिं सकलजम्बुदीपे देवो कनकवस्सं वस्सि। तेनस्स कनकागमनकारणत्ता ‘‘कनकागमनो’’ति नाममकंसु। तं पनस्स नामं अनुक्कमेन परिणममानं कोणागमनो’’ति जातम्। सो पन तीणि वस्ससहस्सानि अगारं अज्झावसि। तुसित-सन्तुसित-सन्तुट्ठनामका पनस्स तयो पासादा अहेसुम्। रुचिगत्ताब्राह्मणीपमुखानि सोळस इत्थिसहस्सानि अहेसुम्।&lt;br&gt;&#xA;सो चत्तारि निमित्तानि दिस्वा रुचिगत्ताय ब्राह्मणिया सत्थवाहे नाम पुत्ते उप्पन्ने हत्थिक्खन्धवरगतो हत्थियानेन महाभिनिक्खमनं निक्खमित्वा पब्बजि। तं तिंसपुरिससहस्सानि अनुपब्बजिंसु। सो तेहि परिवुतो छ मासे पधानचरियं चरित्वा विसाखपुण्णमायं अग्गिसोनब्राह्मणस्स धीताय अग्गिसोनब्राह्मणकुमारिया दिन्नं मधुपायासं परिभुञ्जित्वा खदिरवने दिवाविहारं कत्वा सायन्हसमये जटातिन्दुकेन नाम यवपालेन दिन्ना अट्ठ तिणमुट्ठियो गहेत्वा उदुम्बरबोधिं पुण्डरीके वुत्तप्पमाणं फलविभूतिसम्पन्नं दक्खिणतो उपगन्त्वा वीसतिहत्थवित्थतं तिणसन्थरं सन्थरित्वा पल्लङ्कं आभुजित्वा मारबलं विद्धंसेत्वा दसबलञाणानि पटिलभित्वा – ‘‘अनेकजातिसंसारं…पे॰… तण्हानं खयमज्झगा’’ति उदानं उदानेत्वा सत्तसत्ताहं वीतिनामेत्वा अत्तना सह पब्बजितानं तिंसभिक्खुसहस्सानं उपनिस्सयसम्पत्तिं दिस्वा गगनपथेन गन्त्वा सुदस्सननगरसमीपे इसिपतने मिगदाये ओतरित्वा तेसं मज्झगतो धम्मचक्कं पवत्तेसि, तदा तिंसकोटिसहस्सानं पठमाभिसमयो अहोसि।&lt;br&gt;&#xA;पुन सुन्दरनगरद्वारे महासालरुक्खमूले यमकपाटिहारियं कत्वा वीसतिकोटिसहस्सानं धम्मामतं पायेसि, सो दुतियो अभिसमयो अहोसि। अत्तनो मातरं उत्तरं पमुखं कत्वा दससु चक्कवाळसहस्सेसु देवतानं समागतानं अभिधम्मपिटकं देसेन्ते भगवति दसन्नं कोटिसहस्सानं ततियो अभिसमयो अहोसि। तेन वुत्तं –&lt;br&gt;&#xA;१.&lt;br&gt;&#xA;‘‘ककुसन्धस्स अपरेन, सम्बुद्धो द्विपदुत्तमो।&lt;br&gt;&#xA;कोणागमनो नाम जिनो, लोकजेट्ठो नरासभो॥&lt;br&gt;&#xA;२.&lt;br&gt;&#xA;‘‘दस धम्मे पूरयित्वान, कन्तारं समतिक्कमि।&lt;br&gt;&#xA;पवाहिय मलं सब्बं, पत्तो सम्बोधिमुत्तमं॥&lt;br&gt;&#xA;३.&lt;br&gt;&#xA;‘‘धम्मचक्कं पवत्तेन्ते, कोणागमननायके।&lt;br&gt;&#xA;तिंसकोटिसहस्सानं, पठमाभिसमयो अहु॥&lt;br&gt;&#xA;४.&lt;br&gt;&#xA;‘‘पाटिहीरं करोन्ते च, परवादप्पमद्दने।&lt;br&gt;&#xA;वीसतिकोटिसहस्सानं, दुतियाभिसमयो अहु॥&lt;br&gt;&#xA;५.&lt;br&gt;&#xA;‘‘ततो विकुब्बनं कत्वा, जिनो देवपुरं गतो।&lt;br&gt;&#xA;वसते तत्थ सम्बुद्धो, सिलाय पण्डुकम्बले॥&lt;br&gt;&#xA;६.&lt;br&gt;&#xA;‘‘पकरणे सत्त देसेन्तो, वस्सं वसति सो मुनि।&lt;br&gt;&#xA;दसकोटिसहस्सानं, ततियाभिसमयो अहू’’ति॥&lt;br&gt;&#xA;तत्थ दस धम्मे पूरयित्वानाति दस पारमिधम्मे पूरयित्वा। कन्तारं समतिक्कमीति जातिकन्तारं समतिक्कमि। पवाहियाति पवाहेत्वा। मलं सब्बन्ति रागादिमलत्तयम्। पाटिहीरं करोन्ते च, परवादप्पमद्दनेति परवादिवादप्पमद्दने, भगवति पाटिहारियं करोन्तेति अत्थो। विकुब्बनन्ति विकुब्बनिद्धिं, सुन्दरनगरद्वारे यमकपाटिहारियं कत्वा देवपुरं गतो तत्थ पण्डुकम्बलसिलायं वसि। कथं वसीति? पकरणे सत्त देसेन्तोति तत्थ देवानं सत्तप्पकरणसङ्खातं अभिधम्मपिटकं देसेन्तो वसि। एवं तत्थ अभिधम्मं देसेन्ते भगवति दसकोटिसहस्सानं देवानं अभिसमयो अहोसीति अत्थो।&lt;br&gt;&#xA;परिसुद्धपारमिपूरणागमनस्स कोणागमनस्सपि एको सावकसन्निपातो अहोसि। सुरिन्दवतीनगरे सुरिन्दवतुय्याने विहरन्तो भिय्यसस्स राजपुत्तस्स च उत्तरस्स च राजपुत्तस्स द्विन्नम्पि तिंससहस्सपरिवारानं धम्मं देसेत्वा सब्बेव ते एहिभिक्खुपब्बज्जाय पब्बाजेत्वा तेसं मज्झगतो माघपुण्णमायं पातिमोक्खं उद्दिसि। तेन वुत्तं –&lt;br&gt;&#xA;७.&lt;br&gt;&#xA;‘‘तस्सापि देवदेवस्स, एको आसि समागमो।&lt;br&gt;&#xA;खीणासवानं विमलानं, सन्तचित्तान तादिनं॥&lt;br&gt;&#xA;८.&lt;br&gt;&#xA;‘‘तिंसभिक्खुसहस्सानं, तदा आसि समागमो।&lt;br&gt;&#xA;ओघानमतिक्कन्तानं, भिज्जितानञ्च मच्चुया’’ति॥&lt;br&gt;&#xA;तत्थ ओघानन्ति कामोघादीनं, चतुन्नमोघानमेतं अधिवचनम्। यस्स पन ते संविज्जन्ति, तं वट्टस्मिं ओहनन्ति ओसीदापेन्तीति ओघा, तेसं ओघानं, उपयोगत्थे सामिवचनं दट्ठब्बम्। चतुब्बिधे ओघे अतिक्कन्तानन्ति अत्थो। भिज्जितानन्ति एत्थापि एसेव नयो। मच्चुयाति मच्चुनो।&lt;br&gt;&#xA;तदा अम्हाकं बोधिसत्तो मिथिलनगरे पब्बतो नाम राजा अहोसि, तदा ‘‘सरणगतसब्बपाणागमनं कोणागमनं मिथिलनगरमनुप्पत्त’’न्ति सुत्वा सपरिवारो राजा पच्चुग्गन्त्वा वन्दित्वा दसबलं निमन्तेत्वा महादानं दत्वा तत्थ भगवन्तं वस्सावासत्थाय याचित्वा तेमासं ससावकसङ्घं सत्थारं उपट्ठहित्वा पत्तुण्णचीनपट्टकम्बलकोसेय्यदुकूलकप्पासिकादीनि महग्घानि चेव सुखुमवत्थानि च सुवण्णपादुका चेव अञ्ञञ्च बहुपरिक्खारमदासि। सोपि नं भगवा ब्याकासि – ‘‘इमस्मिंयेव भद्दकप्पे अयं बुद्धो भविस्सती’’ति । अथ सो महापुरिसो तस्स भगवतो ब्याकरणं सुत्वा महारज्जं परिच्चजित्वा तस्सेव भगवतो सन्तिके पब्बजि। तेन वुत्तं –&lt;br&gt;&#xA;९.&lt;br&gt;&#xA;‘‘अहं तेन समयेन, पब्बतो नाम खत्तियो।&lt;br&gt;&#xA;मित्तामच्चेहि सम्पन्नो, अनन्तबलवाहनो॥&lt;br&gt;&#xA;१०.&lt;br&gt;&#xA;‘‘सम्बुद्धदस्सनं गन्त्वा, सुत्वा धम्ममनुत्तरम्।&lt;br&gt;&#xA;निमन्तेत्वा सजिनसङ्घं, दानं दत्वा यदिच्छकं॥&lt;br&gt;&#xA;११.&lt;br&gt;&#xA;‘‘पत्तुण्णं चीनपट्टञ्च, कोसेय्यं कम्बलम्पि च।&lt;br&gt;&#xA;सुवण्णपादुकञ्चेव, अदासिं सत्थुसावके॥&lt;br&gt;&#xA;१२.&lt;br&gt;&#xA;‘‘सोपि मं बुद्धो ब्याकासि, सङ्घमज्झे निसीदिय।&lt;br&gt;&#xA;इमम्हि भद्दके कप्पे, अयं बुद्धो भविस्सति॥&lt;br&gt;&#xA;१३.&lt;br&gt;&#xA;‘‘अहु कपिलव्हया रम्मा…पे॰… हेस्साम सम्मुखा इमं॥&lt;br&gt;&#xA;१४.&lt;br&gt;&#xA;‘‘तस्सापि वचनं सुत्वा, भिय्यो चित्तं पसादयिम्।&lt;br&gt;&#xA;उत्तरिं वतमधिट्ठासिं दसपारमिपूरिया॥&lt;br&gt;&#xA;१५.&lt;br&gt;&#xA;‘‘सब्बञ्ञुतं गवेसन्तो, दानं दत्वा नरुत्तमे।&lt;br&gt;&#xA;ओहायाहं महारज्जं, पब्बजिं जिनसन्तिके’’ति॥&lt;br&gt;&#xA;तत्थ अनन्तबलवाहनोति बहुकं अनन्तं मय्हं बलं अस्सहत्थिआदिकं वाहनञ्चाति अत्थो। सम्बुद्धदस्सनन्ति सम्बुद्धदस्सनत्थाय। यदिच्छकन्ति यावदिच्छकं बुद्धप्पमुखं सङ्घं चतुब्बिधेन आहारेन ‘‘अलमल’’न्ति पवारापेत्वा, हत्थेन पिदहापेत्वाति अत्थो। सत्थुसावकेति सत्थुनो चेव सावकानञ्च अदासिम्। नरुत्तमेति नरुत्तमस्स। ओहायाति पहाय परिच्चजित्वा।&lt;br&gt;&#xA;तस्स पन कोणागमनस्स भगवतो सोभवती नाम नगरं अहोसि, यञ्ञदत्तो नाम ब्राह्मणो पिता, उत्तरा नाम ब्राह्मणी माता, भिय्यसो च उत्तरो चाति द्वे अग्गसावका, सोत्थिजो नामुपट्ठाको, समुद्दा च उत्तरा च द्वे अग्गसाविका, उदुम्बररुक्खो बोधि, सरीरं तिंसहत्थुब्बेधं अहोसि, तिंसवस्ससहस्सानि आयु, भरिया पनस्स रुचिगत्ता नाम ब्राह्मणी, सत्थवाहो नाम पुत्तो, हत्थियानेन निक्खमि। तेन वुत्तं –&lt;br&gt;&#xA;१६.&lt;br&gt;&#xA;‘‘नगरं सोभवती नाम, सोभो नामासि खत्तियो।&lt;br&gt;&#xA;वसते तत्थ नगरे, सम्बुद्धस्स महाकुलं॥&lt;br&gt;&#xA;१७.&lt;br&gt;&#xA;‘‘ब्राह्मणो यञ्ञदत्तो च, आसि बुद्धस्स सो पिता।&lt;br&gt;&#xA;उत्तरा नाम जनिका, कोणागमनस्स सत्थुनो।&lt;br&gt;&#xA;२२.&lt;br&gt;&#xA;‘‘भिय्यसो उत्तरो नाम, अहेसुं अग्गसावका।&lt;br&gt;&#xA;सोत्थिजो नामुपट्ठाको, कोणागमनस्स सत्थुनो॥&lt;br&gt;&#xA;२३.&lt;br&gt;&#xA;‘‘समुद्दा उत्तरा चेव, अहेसुं अग्गसाविका।&lt;br&gt;&#xA;बोधि तस्स भगवतो, उदुम्बरोति पवुच्चति॥&lt;br&gt;&#xA;२५.&lt;br&gt;&#xA;‘‘उच्चत्तनेन सो बुद्धो, तिंसहत्थसमुग्गतो।&lt;br&gt;&#xA;उक्कामुखे यथा कम्बु, एवं रंसीहि मण्डितो॥&lt;br&gt;&#xA;२६.&lt;br&gt;&#xA;‘‘तिंसवस्ससहस्सानि, आयु बुद्धस्स तावदे।&lt;br&gt;&#xA;तावता तिट्ठमानो सो, तारेसि जनतं बहुं॥&lt;br&gt;&#xA;२७.&lt;br&gt;&#xA;‘‘धम्मचेतिं समुस्सेत्वा, धम्मदुस्सविभूसितम्।&lt;br&gt;&#xA;धम्मपुप्फगुळं कत्वा, निब्बुतो सो ससावको॥&lt;br&gt;&#xA;२८.&lt;br&gt;&#xA;‘‘महाविलासो तस्स जनो, सिरिधम्मप्पकासनो।&lt;br&gt;&#xA;सब्बं तमन्तरहितं, ननु रित्ता सब्बसङ्खारा’’ति॥&lt;br&gt;&#xA;तत्थ उक्कामुखेति कम्मारुद्धने। यथा कम्बूति सुवण्णनिक्खं विय। एवं रंसीहि मण्डितोति एवं रस्मीहि पटिमण्डितो समलङ्कतो। धम्मचेतिं समुस्सेत्वाति सत्तत्तिंसबोधिपक्खियधम्ममयं चेतियं पतिट्ठापेत्वा। धम्मदुस्सविभूसितन्ति चतुसच्चधम्मपटाकविभूसितम्। धम्मपुप्फगुळं कत्वाति धम्ममयपुप्फमालागुळं कत्वा। महाजनस्स विपस्सनाचेतियङ्गणे ठितस्स नमस्सनत्थाय धम्मचेतियं पतिट्ठापेत्वा ससावकसङ्घो सत्था परिनिब्बायीति अत्थो। महाविलासोति महाइद्धिविलासप्पत्तो। तस्साति तस्स भगवतो। जनोति सावकजनो। सिरिधम्मप्पकासनोति लोकुत्तरधम्मप्पकासनो सो भगवा च सब्बं तमन्तरहितन्ति अत्थो।&lt;br&gt;&#xA;‘‘सुखेन कोणागमनो गतासवो, विकामपाणागमनो महेसी।&lt;br&gt;&#xA;वने विवेके सिरिनामधेय्ये, विसुद्धवंसागमनो वसित्थ’’॥&lt;br&gt;&#xA;सेसगाथासु सब्बत्थ पाकटमेवाति।&lt;br&gt;&#xA;कोणागमनबुद्धवंसवण्णना निट्ठिता।&lt;br&gt;&#xA;निट्ठितो तेवीसतिमो बुद्धवंसो।&lt;/p&gt;</description>
    </item>
    <item>
      <title>२६. कस्सपबुद्धवंसवण्णना</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/26_kassapabuddhavaMsavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/26_kassapabuddhavaMsavaNNanA/</guid>
      <description>&lt;p&gt;२६. कस्सपबुद्धवंसवण्णना&lt;br&gt;&#xA;कोणागमनस्स पन भगवतो अपरभागे तस्स सासने च अन्तरहिते तिंसवस्ससहस्सायुका सत्ता अनुपुब्बेन परिहायित्वा दसवस्सायुका हुत्वा पुन वड्ढित्वा अपरिमितायुका हुत्वा पुन अनुपुब्बेन परिहायित्वा वीसतिवस्ससहस्सायुकेसु सत्तेसु जातेसु अनेकमनुस्सपो कस्सपो नाम सत्था लोके उदपादि (सु॰ नि॰ अट्ठ॰ आमकगन्धसुत्तवण्णना)। सो पारमियो पूरेत्वा तुसितपुरे निब्बत्तित्वा ततो चवित्वा बाराणसीनगरे ब्रह्मदत्तस्स नाम ब्राह्मणस्स विपुलगुणवतिया धनवतिया नाम ब्राह्मणिया कुच्छिस्मिं पटिसन्धिं गहेत्वा दसन्नं मासानं अच्चयेन इसिपतने मिगदाये मातुकुच्छितो निक्खमि। गोत्तवसेन पनस्स ‘‘कस्सपकुमारो’’ति नाममकंसु। सो द्वे वस्ससहस्सानि अगारं अज्झावसि। हंसवा यसवा सिरिनन्दोति तस्स तयो पासादा अहेसुम्। सुनन्दा नाम ब्राह्मणिप्पमुखानि अट्ठचत्तालीस इत्थिसहस्सानि पच्चुपट्ठितानि अहेसुम्।&lt;br&gt;&#xA;सो चत्तारि निमित्तानि दिस्वा सुनन्दाय ब्राह्मणिया विजितसेने नाम पुत्ते उप्पन्ने उप्पन्नसंवेगो ‘‘महाभिनिक्खमनं निक्खमिस्सामी’’ति चिन्तेसि। अथस्स परिवितक्कसमनन्तरमेव पासादो कुलालचक्कमिव भमित्वा गगनतलमब्भुग्गन्त्वा परमरुचिरकरनिकरो सरदसमयरजनिकरो विय तारागणपरिवुतो अनेकनरसतपरिवुतो गगनतलमलङ्करोन्तो विय पुञ्ञानुभावं पकासेन्तो विय जननयनहदयानि आकड्ढेन्तो विय रुक्खग्गानि परं सोभयमानो विय च गन्त्वा निग्रोधबोधिं मज्झेकत्वा भूमियं पतिट्ठहि। अथ बोधिसत्तो महासत्तो पथवियं पतिट्ठहित्वा देवदत्तं अरहत्तद्धजमादाय पब्बजि। तस्स नाटकित्थियो पासादा ओतरित्वा अड्ढगावुतं मग्गं गन्त्वा सपरिवारा सेनासन्निवेसं कत्वा निसीदिंसु। ततो इत्थिपरिचारिके ठपेत्वा सहागता सब्बे पब्बजिंसु।&lt;br&gt;&#xA;महापुरिसो किर सत्ताहं तेहि परिवुतो पधानचरियं चरित्वा विसाखपुण्णमाय सुनन्दाय नाम ब्राह्मणिया दिन्नं मधुपायासं परिभुञ्जित्वा खदिरवने दिवाविहारं कत्वा सायन्हसमये सोमेन नाम यवपालकेन उपनीता अट्ठ तिणमुट्ठियो गहेत्वा निग्रोधबोधिं उपगन्त्वा पञ्चदसहत्थायामवित्थतं तिणसन्थरं सन्थरित्वा तत्थ निसीदित्वा अभिसम्बोधिं पापुणित्वा – ‘‘अनेकजातिसंसारं…पे॰… तण्हानं खयमज्झगा’’ति उदानं उदानेत्वा सत्तसत्ताहं वीतिनामेत्वा अत्तना सह पब्बजितानं भिक्खूनं कोटिया उपनिस्सयसम्पत्तिं दिस्वा गगनतलेन गन्त्वा बाराणसियं इसिपतने मिगदाये ओतरित्वा तेहि परिवुतो तत्थ धम्मचक्कं पवत्तेसि । तदा वीसतिया कोटिसहस्सानं पठमो धम्माभिसमयो अहोसि। तेन वुत्तं –&lt;br&gt;&#xA;१.&lt;br&gt;&#xA;‘‘कोणागमनस्स अपरेन, सम्बुद्धो द्विपदुत्तमो।&lt;br&gt;&#xA;कस्सपो नाम गोत्तेन, धम्मराजा पभङ्करो॥&lt;br&gt;&#xA;२.&lt;br&gt;&#xA;‘‘सञ्छड्डितं कुलमूलं, बह्वन्नपानभोजनम्।&lt;br&gt;&#xA;दत्वान याचके दानं, पूरयित्वान मानसम्।&lt;br&gt;&#xA;उसभोव आळकं भेत्वा, पत्तो सम्बोधिमुत्तमं॥&lt;br&gt;&#xA;३.&lt;br&gt;&#xA;‘‘धम्मचक्कं पवत्तेन्ते, कस्सपे लोकनायके।&lt;br&gt;&#xA;वीसकोटिसहस्सानं, पठमाभिसमयो अहू’’ति॥&lt;br&gt;&#xA;तत्थ सञ्छड्डितन्ति छड्डितं उज्झितं परिच्चत्तम्। कुलमूलन्ति कुलघरं, अपरिमितभोगक्खन्धं अनेककोटिसहस्सधनसञ्चयं दससतनयनभवनसदिसभोगं अतिदुच्चजं तिणमिव छड्डितन्ति अत्थो। याचकेति याचकानं दत्वा। आळकन्ति गोट्ठं, यथा उसभो गोट्ठं भिन्दित्वा यथासुखं इच्छितट्ठानं पापुणाति, एवं महापुरिसोपि गेहबन्धनं भिन्दित्वा अभिसम्बोधिं पापुणीति अत्थो।&lt;br&gt;&#xA;पुन चतुमासं जनपदचारिकं चरमाने सत्थरि दसकोटिसहस्सानं दुतियो अभिसमयो अहोसि। यदा पन सुन्दरनगरद्वारे असनरुक्खमूले यमकपाटिहारियं करोन्तो धम्मं देसेसि, तदा पञ्चन्नं कोटिसहस्सानं ततियो अभिसमयो अहोसि। पुन यमकपाटिहारियं कत्वा सुररिपुदुरभिभवने तावतिंसभवने सुधम्मा नाम देवसभा अत्थि, तत्थ निसीदित्वा अत्तनो मातरं धनवतीदेविं पमुखं कत्वा दससहस्सिलोकधातुया देवतानं अनुग्गहकरणत्थं सत्तप्पकरणं अभिधम्मपिटकं देसेन्तो तीणि देवताकोटिसहस्सानि धम्मामतं पायेसि। तेन वुत्तं –&lt;br&gt;&#xA;४.&lt;br&gt;&#xA;‘‘चतुमासं यदा बुद्धो, लोके चरति चारिकम्।&lt;br&gt;&#xA;दसकोटिसहस्सानं, दुतियाभिसमयो अहु॥&lt;br&gt;&#xA;५.&lt;br&gt;&#xA;‘‘यमकं विकुब्बनं कत्वा, ञाणधातुं पकित्तयि।&lt;br&gt;&#xA;पञ्चकोटिसहस्सानं, ततियाभिसमयो अहु॥&lt;br&gt;&#xA;६.&lt;br&gt;&#xA;‘‘सुधम्मा देवपुरे रम्मे, तत्थ धम्मं पकित्तयि।&lt;br&gt;&#xA;तीणिकोटिसहस्सानं, देवानं बोधयी जिनो॥&lt;br&gt;&#xA;७.&lt;br&gt;&#xA;‘‘नरदेवस्स यक्खस्स, अपरे धम्मदेसने।&lt;br&gt;&#xA;एतेसानं अभिसमया, गणनातो असङ्खिया’’ति॥&lt;br&gt;&#xA;तत्थ चतुमासन्ति चातुमासे। अयमेव वा पाठो। चरतीति अचरि। यमकं विकुब्बनं कत्वाति यमकपाटिहारियं कत्वा। ञाणधातुन्ति सब्बञ्ञुतञ्ञाणसभावम्। ‘‘सब्बञाणधातु’’न्तिपि वदन्ति। पकित्तयीति महाजनस्स पकासेसि। सुधम्माति तावतिंसभवने सुधम्मा नाम सभा अत्थि, तत्थ निसीदित्वाति अत्थो। धम्मन्ति अभिधम्मम्।&lt;br&gt;&#xA;तदा किर आनुभावविजितनरदेवो नरदेवो नाम महेसक्खो हेट्ठा वुत्तनरदेवयक्खो विय महिद्धिको यक्खो अहोसि। सो जम्बुदीपे एकस्मिं नगरे रञ्ञो यादिसं रूपं, तादिसं रूपसण्ठानं सरकुत्तिं निम्मिनित्वा तं राजानं मारेत्वा खादित्वा सहअन्तेपुरं रज्जं पटिपज्जित्वा अपरिमितमंसभोजनो अहोसि। सो किर इत्थिधुत्तो च अहोसि। यदा पन तं कुसला छेका इत्थियो – ‘‘नायं अम्हाकं राजा, अमनुस्सो एसो’’ति जानन्ति, तदा सो लज्जितो हुत्वा ता सब्बा खादित्वा अञ्ञं नगरं पटिपज्जति। एवमेव सो नरदेवयक्खो मनुस्से भक्खयन्तो यदा सुन्दरनगराभिमुखो अगमासि, तदा तं दिस्वा नगरवासिनो मनुस्सा मरणभयतज्जितसन्तासा सकनगरतो निक्खमित्वा ततो ततो पलायिंसु। अथ ते मनुस्से पलायमाने दिस्वा कस्सपदसबलो तस्स नरदेवस्स यक्खस्स पुरतो अट्ठासि। नरदेवो एवं देवदेवं ठितं दिस्वा विस्सरं घोरं नादं नदित्वा भगवतो भयं उप्पादेतुं असक्कोन्तो तं सरणं गन्त्वा पञ्हं पुच्छि। पञ्हं विस्सज्जेत्वा तं दमेत्वा धम्मे देसियमाने सम्पत्तानं नरमरानं गणनपथातीतानं अभिसमयो अहोसि। तेन वुत्तं – ‘‘नरदेवस्स यक्खस्सा’’तिआदि । तत्थ अपरे धम्मदेसनेति अपरस्मिं धम्मदेसने। एतेसानन्ति एतेसम्। अयमेव वा पाठो।&lt;br&gt;&#xA;तस्स पन कस्सपभगवतो एकोव सावकसन्निपातो अहोसि। बाराणसीनगरे पुरोहितपुत्तो तिस्सो नाम अहोसि। सो कस्सपस्स बोधिसत्तस्स सरीरे लक्खणसम्पत्तिं दिस्वा पितुनो भासतो सुत्वा – ‘‘निस्संसयं एसो महाभिनिक्खमनं निक्खमित्वा बुद्धो भविस्सति, एतस्साहं सन्तिके पब्बजित्वा संसारदुक्खतो मुच्चिस्सामी’’ति चिन्तेत्वा सुद्धमुनिगणवन्तं हिमवन्तं गन्त्वा तापसपब्बज्जं पब्बजि। तस्स परिवारभूतानि वीसतितापससहस्सानि अहेसुम्। सो अपरभागे ‘‘कस्सपकुमारो निक्खमित्वा अभिसम्बोधिं अनुप्पत्तो’’ति सुत्वा सपरिवारो आगन्त्वा कस्सपस्स भगवतो सन्तिके सपरिवारो एहिभिक्खुपब्बज्जाय पब्बजित्वा अरहत्तं पापुणि। तस्मिं समागमे कस्सपो भगवा माघपुण्णमायं पातिमोक्खं उद्दिसि। तेन वुत्तं –&lt;br&gt;&#xA;८.&lt;br&gt;&#xA;‘‘तस्सापि देवदेवस्स, एको आसि समागमो।&lt;br&gt;&#xA;खीणासवानं विमलानं, सन्तचित्तान तादिनं॥&lt;br&gt;&#xA;९.&lt;br&gt;&#xA;‘‘वीसभिक्खुसहस्सानं, तदा आसि समागमो।&lt;br&gt;&#xA;अतिक्कन्तभवन्तानं, हिरिसीलेन तादिन’’न्ति॥&lt;br&gt;&#xA;तत्थ अतिक्कन्तभवन्तानन्ति अतिक्कन्तपुथुज्जनसोतापन्नादीनं, सब्बेसं खीणासवानमेवाति अत्थो। हिरिसीलेन तादिनन्ति हिरिया च सीलेन च सदिसानम्।&lt;br&gt;&#xA;तदा अम्हाकं बोधिसत्तो जोतिपालो नाम माणवो तिण्णं वेदानं पारगू भूमियञ्चेव अन्तलिक्खे च पाकटो घटिकारस्स कुम्भकारस्स सहायो अहोसि। सो तेन सद्धिं सत्थारं उपसङ्कमित्वा तस्स धम्मकथं सुत्वा तस्स सन्तिके पब्बजि। सो आरद्धवीरियो तीणि पिटकानि उग्गहेत्वा वत्तपटिपत्तिया बुद्धसासनं सोभेसि। सोपि तं सत्था ब्याकासि। तेन वुत्तं –&lt;br&gt;&#xA;१०.&lt;br&gt;&#xA;‘‘अहं तदा माणवको, जोतिपालोति विस्सुतो।&lt;br&gt;&#xA;अज्झायको मन्तधरो, तिण्णं वेदान पारगू॥&lt;br&gt;&#xA;११.&lt;br&gt;&#xA;‘‘लक्खणे इतिहासे च, सधम्मे पारमिं गतो।&lt;br&gt;&#xA;भूमन्तलिक्खकुसलो, कतविज्जो अनवयो॥&lt;br&gt;&#xA;१२.&lt;br&gt;&#xA;‘‘कस्सपस्स भगवतो, घटिकारो नामुपट्ठको।&lt;br&gt;&#xA;सगारवो सप्पतिस्सो, निब्बुतो ततिये फले॥&lt;br&gt;&#xA;१३.&lt;br&gt;&#xA;‘‘आदाय मं घटीकारो, उपगञ्छि कस्सपं जिनम्।&lt;br&gt;&#xA;तस्स धम्मं सुणित्वान, पब्बजिं तस्स सन्तिके॥&lt;br&gt;&#xA;१४.&lt;br&gt;&#xA;‘‘आरद्धवीरियो हुत्वा, वत्तावत्तेसु कोविदो।&lt;br&gt;&#xA;न क्वचि परिहायामि, पूरेसिं जिनसासनं॥&lt;br&gt;&#xA;१५.&lt;br&gt;&#xA;‘‘यावता बुद्धभणितं, नवङ्गं जिनसासनम्।&lt;br&gt;&#xA;सब्बं परियापुणित्वान, सोभयिं जिनसासनं॥&lt;br&gt;&#xA;१६.&lt;br&gt;&#xA;‘‘मम अच्छरियं दिस्वा, सोपि बुद्धो वियाकरि।&lt;br&gt;&#xA;इमम्हि भद्दके कप्पे, अयं बुद्धो भविस्सति॥&lt;br&gt;&#xA;१७.&lt;br&gt;&#xA;‘‘अहु कपिलव्हया रम्मा…पे॰… हेस्साम सम्मुखा इमं॥&lt;br&gt;&#xA;३०.&lt;br&gt;&#xA;‘‘तस्सापि वचनं सुत्वा, भिय्यो चित्तं पसादयिम्।&lt;br&gt;&#xA;उत्तरिं वतमधिट्ठासिं, दसपारमिपूरिया॥&lt;br&gt;&#xA;३१.&lt;br&gt;&#xA;‘‘एवमहं संसरित्वा, परिवज्जेन्तो अनाचरम्।&lt;br&gt;&#xA;दुक्करञ्च कतं मय्हं, बोधियायेव कारणा’’ति॥&lt;br&gt;&#xA;तत्थ भूमन्तलिक्खकुसलोति भूमिसिक्खासु च अन्तलिक्खेसु च जोतिचक्काचारे जोतिविज्जाय च कुसलोति अत्थो। उपट्ठकोति उपट्ठायको। सप्पतिस्सोति सप्पतिस्सयो। निब्बुतोति विनीतो, विस्सुतो वा। ततिये फलेति निमित्तसत्तमी, ततियफलाधिगमहेतु निब्बुतोति अत्थो। आदायाति मं गहेत्वा। वत्तावत्तेसूति खुद्दकवत्तमहावत्तेसु। कोविदोति तेसं पूरणे कुसलो। न क्वचि परिहायामीति क्वचिपि सीलेसु वा समाधिसमापत्तिआदीसु वा कत्थचि कुतोपि न परिहायामि, सब्बत्थ मे परिहानि नाम न विज्जतीति दीपेति। ‘‘न कोचि परिहायामी’’तिपि पाठो, सोयेवत्थो।&lt;br&gt;&#xA;यावताति परिच्छेदवचनमेतं, यावतकन्ति अत्थो। बुद्धभणितन्ति बुद्धवचनम्। सोभयिन्ति सोभेसिं पकासेसिम्। मम अच्छरियन्ति मम सम्मापटिपत्तिं अञ्ञेहि असाधारणं अच्छरियं अब्भुतं कस्सपो भगवा दिस्वाति अत्थो। संसरित्वाति संसारे संसरित्वा। अनाचरन्ति अनाचारं अकत्तब्बं, अकरणीयन्ति अत्थो।&lt;br&gt;&#xA;तस्स पन कस्सपस्स भगवतो जातनगरं बाराणसी नाम अहोसि, ब्रह्मदत्तो नाम ब्राह्मणो पिता, परमगुणवती धनवती नाम ब्राह्मणी माता, तिस्सो च भारद्वाजो च द्वे अग्गसावका, सब्बमित्तो नामुपट्ठाको, अनुळा च उरुवेळा च द्वे अग्गसाविका, निग्रोधरुक्खो बोधि, सरीरं वीसतिहत्थुब्बेधं अहोसि, वीसतिवस्ससहस्सानि आयु, सुनन्दा नामस्स अग्गमहेसी, विजितसेनो नाम पुत्तो, पासादयानेन निक्खमि। तेन वुत्तं –&lt;br&gt;&#xA;३२.&lt;br&gt;&#xA;‘‘नगरं बाराणसी नाम, किकी नामासि खत्तियो।&lt;br&gt;&#xA;वसते तत्थ नगरे, सम्बुद्धस्स महाकुलं॥&lt;br&gt;&#xA;३३.&lt;br&gt;&#xA;‘‘ब्राह्मणो ब्रह्मदत्तोव, आसि बुद्धस्स सो पिता।&lt;br&gt;&#xA;धनवती नाम जनिका, कस्सपस्स महेसिनो॥&lt;br&gt;&#xA;३८.&lt;br&gt;&#xA;‘‘तिस्सो च भारद्वाजो च, अहेसुं अग्गसावका।&lt;br&gt;&#xA;सब्बमित्तो नामुपट्ठाको, कस्सपस्स महेसिनो॥&lt;br&gt;&#xA;३९.&lt;br&gt;&#xA;‘‘अनुळा उरुवेळा च, अहेसुं अग्गसाविका।&lt;br&gt;&#xA;बोधि तस्स भगवतो, निग्रोधोति पवुच्चति॥&lt;br&gt;&#xA;४१.&lt;br&gt;&#xA;‘‘उच्चत्तनेन सो बुद्धो, वीसतिरतनुग्गतो।&lt;br&gt;&#xA;विज्जुलट्ठीव आकासे, चन्दोव गहपूरितो॥&lt;br&gt;&#xA;४२.&lt;br&gt;&#xA;‘‘वीसतिवस्ससहस्सानि , आयु तस्स महेसिनो।&lt;br&gt;&#xA;तावता तिट्ठमानो सो, तारेसि जनतं बहुं॥&lt;br&gt;&#xA;४३.&lt;br&gt;&#xA;‘‘धम्मतळाकं मापयित्वा, सीलं दत्वा विलेपनम्।&lt;br&gt;&#xA;धम्मदुस्सं निवासेत्वा, धम्ममालं विभज्जिय॥&lt;br&gt;&#xA;४४.&lt;br&gt;&#xA;‘‘धम्मविमलमादासं , ठपयित्वा महाजने।&lt;br&gt;&#xA;केचि निब्बानं पत्थेन्ता, पस्सन्तु मे अलङ्करं॥&lt;br&gt;&#xA;४५.&lt;br&gt;&#xA;‘‘सीलकञ्चुकं दत्वान, झानकवचवम्मितम्।&lt;br&gt;&#xA;धम्मचम्मं पारुपित्वा, दत्वा सन्नाहमुत्तमं॥&lt;br&gt;&#xA;४६.&lt;br&gt;&#xA;‘‘सतिफलकं दत्वान, तिखिणं ञाणकुन्तिमम्।&lt;br&gt;&#xA;धम्मखग्गवरं दत्वा, सीलसंसग्गमद्दनं॥&lt;br&gt;&#xA;४७.&lt;br&gt;&#xA;‘‘तेविज्जाभूसनं दत्वान, आवेळं चतुरो फले।&lt;br&gt;&#xA;छळभिञ्ञाभरणं दत्वा, धम्मपुप्फपिळन्धनं॥&lt;br&gt;&#xA;४८.&lt;br&gt;&#xA;‘‘सद्धम्मपण्डरच्छत्तं , दत्वा पापनिवारणम्।&lt;br&gt;&#xA;मापयित्वाभयं पुप्फं, निब्बुतो सो ससावको॥&lt;br&gt;&#xA;४९.&lt;br&gt;&#xA;‘‘एसो हि सम्मासम्बुद्धो, अप्पमेय्यो दुरासदो।&lt;br&gt;&#xA;एसो हि धम्मरतनो, स्वाक्खातो एहिपस्सिको॥&lt;br&gt;&#xA;५०.&lt;br&gt;&#xA;‘‘एसो हि सङ्घरतनो, सुप्पटिपन्नो अनुत्तरो।&lt;br&gt;&#xA;सब्बं तमन्तरहितं, ननु रित्ता सब्बसङ्खारा’’ति॥&lt;br&gt;&#xA;तत्थ विज्जुलट्ठीवाति घनभावेन सण्ठिता विज्जुलता विय। चन्दोव गहपूरितोति परिवेसगहपरिक्खितो पुण्णचन्दो विय। धम्मतळाकं मापयित्वाति परियत्तिधम्मतळाकं मापयित्वा। सीलं दत्वा विलेपनन्ति चतुपारिसुद्धिसीलसङ्खातं चित्तसन्ततिविभूसनत्थं विलेपनं दत्वा । धम्मदुस्सं निवासेत्वाति हिरोत्तप्पधम्मसङ्खातं साटकयुगं निवासेत्वा। धम्ममालं विभज्जियाति सत्तत्तिंसबोधिपक्खियधम्मकुसुममालं विभजित्वा। विदहित्वाति अत्थो।&lt;br&gt;&#xA;धम्मविमलमादासन्ति विमलं सोतापत्तिमग्गसङ्खातं आदासं सावज्जानवज्जकुसलाकुसलधम्मसल्लक्खणत्थं महाजनस्स धम्मतळाकतीरे धम्मादासं ठपेत्वाति अत्थो। महाजनेति महाजनस्स। केचीति ये केचि। निब्बानं पत्थेन्ताति सब्बाकुसलमलविलयकरं अमतमसङ्खतमनीतिकं परमसन्तं अच्चुतिरसं निब्बानं पत्थेन्ता विचरन्ति। ते इमं अलङ्कारं वुत्तप्पकारं मया दस्सितं पस्सन्तूति अत्थो। ‘‘निब्बानमभिपत्थेन्ता, पस्सन्तु मं अलङ्कर’’न्तिपि पाठो, सोयेवत्थो। अलङ्करन्ति रस्सं कत्वा वुत्तम्।&lt;br&gt;&#xA;सीलकञ्चुकं दत्वानाति पञ्चसीलदससीलचतुपारिसुद्धिसीलमयं कञ्चुकं दत्वा। झानकवचवम्मितन्ति चतुक्कपञ्चकज्झानकवचबन्धं बन्धित्वा। धम्मचम्मं पारुपित्वाति सतिसम्पजञ्ञसङ्खातधम्मचम्मं पारुपित्वा। दत्वा सन्नाहमुत्तमन्ति उत्तमं चतुरङ्गसमन्नागतं वीरियसन्नाहं दत्वाति अत्थो। सतिफलकं दत्वानाति रागादिदोसारिपापनिवारणत्थं चतुसतिपट्ठानफलकनिवारणं दत्वा। तिखिणं ञाणकुन्तिमन्ति पटिवेधसमत्थं तिखिणविपस्सनाञाणकुन्तवन्तं, विपस्सनाञाणनिसितकुन्तवरन्ति अत्थो, किलेसबलनिधनकरसमत्थं वा योगावचरयोधवरं ठपेत्वाति अत्थो। धम्मखग्गवरं दत्वाति तस्स योगावचरस्स वीरियुपलतलनिसितधारं मग्गपञ्ञावरखग्गं दत्वा। सीलसंसग्गमद्दनन्ति अरियं लोकुत्तरसीलं किलेससंसग्गमद्दनत्थाय, किलेसनिघातनत्थायाति अत्थो।&lt;br&gt;&#xA;तेविज्जाभूसनं दत्वाति तेविज्जामयं विभूसनं दत्वा। आवेळं चतुरो फलेति चत्तारि फलानि वटंसकं कत्वा। छळभिञ्ञाभरणन्ति आभरणत्थाय अलङ्कारकरणत्थाय छ अभिञ्ञायो दत्वा। धम्मपुप्फपिळन्धनन्ति नवलोकुत्तरधम्मसङ्खातं कुसुममालं कत्वा। सद्धम्मपण्डरच्छत्तं, दत्वा पापनिवारणन्ति अच्चन्तविसुद्धं विमुत्तिसेतच्छत्तं सब्बाकुसलातपनिवारणं दत्वा। मापयित्वाभयं पुप्फन्ति अभयपुरगामिनं अट्ठङ्गिकमग्गं पुप्फं कत्वाति अत्थो।&lt;br&gt;&#xA;कस्सपो किर भगवा कासिरट्ठे सेतब्यनगरे सेतब्युय्याने परिनिब्बायि। धातुयो किरस्स न विकिरिंसु। सकलजम्बुदीपवासिनो मनुस्सा सन्निपतित्वा एकेकं सुवण्णिट्ठकं कोटिअग्घनकं रतनविचित्तं बहिचिननत्थं एकेकं अड्ढकोटिअग्घनकं अब्भन्तरपूरणत्थं मनोसिलाय मत्तिकाकिच्चं तेलेन उदककिच्चं करोन्तो योजनुब्बेधं थूपमकंसु।&lt;br&gt;&#xA;‘‘कस्सपोपि भगवा कतकिच्चो, सब्बसत्तहितमेव करोन्तो।&lt;br&gt;&#xA;कासिराजनगरे मिगदाये, लोकनन्दनकरो निवसी’’ति॥&lt;br&gt;&#xA;सेसगाथासु सब्बत्थ पाकटमेवाति।&lt;br&gt;&#xA;इति मधुरत्थविलासिनिया बुद्धवंस-अट्ठकथाय&lt;br&gt;&#xA;कस्सपबुद्धवंसवण्णना निट्ठिता।&lt;br&gt;&#xA;एत्तावता चतुवीसतिया बुद्धानं बुद्धवंसवण्णना&lt;br&gt;&#xA;सब्बाकारेन निट्ठिता।&lt;/p&gt;</description>
    </item>
    <item>
      <title>२७. गोतमबुद्धवंसवण्णना</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/27_gotamabuddhavaMsavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/27_gotamabuddhavaMsavaNNanA/</guid>
      <description>&lt;p&gt;२७. गोतमबुद्धवंसवण्णना&lt;/p&gt;&#xA;&lt;h2 id=&#34;दरनदनकथ&#34;&gt;दूरेनिदानकथा&lt;/h2&gt;&#xA;&lt;p&gt;‘‘इदानि यस्मा अम्हाकं, बुद्धवंसस्स वण्णना।&lt;br&gt;&#xA;अनुक्कमेन सम्पत्ता, तस्मायं तस्स वण्णना’’॥&lt;br&gt;&#xA;तत्थ अम्हाकं बोधिसत्तो दीपङ्करादीनं चतुवीसतिया बुद्धानं सन्तिके अधिकारं करोन्तो कप्पसतसहस्साधिकानि चत्तारि असङ्ख्येय्यानि आगतो। कस्सपस्स पन भगवतो ओरभागे ठपेत्वा इमं सम्मासम्बुद्धं अञ्ञो बुद्धो नाम नत्थि। इति दीपङ्करादीनं चतुवीसतिया बुद्धानं सन्तिके लद्धब्याकरणो पन बोधिसत्तो येनेन –&lt;br&gt;&#xA;‘‘मनुस्सत्तं लिङ्गसम्पत्ति, हेतु सत्थारदस्सनम्।&lt;br&gt;&#xA;पब्बज्जा गुणसम्पत्ति, अधिकारो च छन्दता।&lt;br&gt;&#xA;अट्ठधम्मसमोधाना, अभिनीहारो समिज्झती’’ति॥ (बु॰ वं॰ २.५९) –&lt;br&gt;&#xA;इमे अट्ठ धम्मे समोधानेत्वा दीपङ्करपादमूले कताभिनीहारेन ‘‘हन्द, बुद्धकरे धम्मे, विचिनामि इतो चितो’’ति उस्साहं कत्वा ‘‘विचिनन्तो तदादक्खिं, पठमं दानपारमि’’न्ति दानपारमितादयो बुद्धकारकधम्मा दिट्ठा, ते पूरेन्तो याव वेस्सन्तरत्तभावा आगमि, आगच्छन्तो च ये ते कताभिनीहारानं बोधिसत्तानं आनिसंसा संवण्णिता –&lt;br&gt;&#xA;‘‘एवं सब्बङ्गसम्पन्ना, बोधिया नियता नरा।&lt;br&gt;&#xA;संसरं दीघमद्धानं, कप्पकोटिसतेहिपि॥&lt;br&gt;&#xA;‘‘अवीचिम्हि नुप्पज्जन्ति, तथा लोकन्तरेसु च।&lt;br&gt;&#xA;निज्झामतण्हा खुप्पिपासा, न होन्ति काळकञ्जिका॥&lt;br&gt;&#xA;‘‘न होन्ति खुद्दका पाणा, उप्पज्जन्तापि दुग्गतिम्।&lt;br&gt;&#xA;जायमाना मनुस्सेसु, जच्चन्धा न भवन्ति ते॥&lt;br&gt;&#xA;‘‘सोतवेकल्लता नत्थि, न भवन्ति मूगपक्खिका।&lt;br&gt;&#xA;इत्थिभावं न गच्छन्ति, उभतोब्यञ्जनपण्डका॥&lt;br&gt;&#xA;‘‘न भवन्ति परियापन्ना, बोधिया नियता नरा।&lt;br&gt;&#xA;मुत्ता आनन्तरिकेहि, सब्बत्थ सुद्धगोचरा॥&lt;br&gt;&#xA;‘‘मिच्छादिट्ठिं न सेवन्ति, कम्मकिरियदस्सना।&lt;br&gt;&#xA;वसमानापि सग्गेसु, असञ्ञं नूपपज्जरे॥&lt;br&gt;&#xA;‘‘सुद्धावासेसु देवेसु, हेतु नाम न विज्जति।&lt;br&gt;&#xA;नेक्खम्मनिन्ना सप्पुरिसा, विसंयुत्ता भवाभवे।&lt;br&gt;&#xA;चरन्ति लोकत्थचरियायो, पूरेन्ति सब्बपारमी’’ति॥ (ध॰ स॰ अट्ठ॰ निदानकथा; अप॰ अट्ठ॰ १.दूरेनिदानकथा; जा॰ अट्ठ॰ १.दूरेनिदानकथा; चरिया॰ अट्ठ॰ पकिण्णककथा)।&lt;br&gt;&#xA;ते आनिसंसे अधिगन्त्वाव आगतो। एवं आगच्छन्तो वेस्सन्तरत्तभावे ठितो –&lt;br&gt;&#xA;‘‘अचेतनायं पथवी, अविञ्ञाय सुखं दुखम्।&lt;br&gt;&#xA;सापि दानबला मय्हं, सत्तक्खत्तुं पकम्पथा’’ति॥ (चरिया॰ १.१२४) –&lt;br&gt;&#xA;एवं महापथविकम्पनादीनि महापुञ्ञानि कत्वा आयुपरियोसाने ततो चवित्वा तुसितपुरे निब्बत्ति।&lt;/p&gt;</description>
    </item>
    <item>
      <title>२८. बुद्धपकिण्णककथा</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/28_buddhapakiNNakakathA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/12_buddhavaMsa-aTThakathA/28_buddhapakiNNakakathA/</guid>
      <description>&lt;p&gt;२८. बुद्धपकिण्णककथा&lt;br&gt;&#xA;१-१८.&lt;br&gt;&#xA;‘‘अपरिमेय्यितो कप्पे, चतुरो आसुं विनायका’’तिआदिका अट्ठारसगाथा सङ्गीतिकारकेहि ठपिता निगमनगाथाति वेदितब्बा। सेसगाथासु सब्बत्थ पाकटमेवाति।&lt;/p&gt;&#xA;&lt;h2 id=&#34;वमततकथ&#34;&gt;वेमत्तकथा&lt;/h2&gt;&#xA;&lt;p&gt;इमस्मिं पन सकलेपि बुद्धवंसे निद्दिट्ठानं पञ्चवीसतिया बुद्धानं अट्ठ वेमत्तानि वेदितब्बानि। कतमानि अट्ठ? आयुवेमत्तं, पमाणवेमत्तं, कुलवेमत्तं, पधानवेमत्तं, रस्मिवेमत्तं, यानवेमत्तं, बोधिवेमत्तं, पल्लङ्कवेमत्तन्ति।&lt;br&gt;&#xA;तत्थ आयुवेमत्तं नाम केचि दीघायुका होन्ति केचि अप्पायुका। तथा हि दीपङ्करो कोण्डञ्ञो अनोमदस्सी पदुमो पदुमुत्तरो अत्थदस्सी धम्मदस्सी सिद्धत्थो तिस्सोति इमे नव बुद्धा वस्ससतसहस्सायुका अहेसुम्। मङ्गलो सुमनो सोभितो नारदो सुमेधो सुजातो पियदस्सी फुस्सोति इमे अट्ठ बुद्धा नवुतिवस्ससहस्सायुका अहेसुम्। रेवतो वेस्सभू चाति इमे द्वे बुद्धा सट्ठिवस्ससहस्सायुका अहेसुम्। विपस्सी भगवा असीतिवस्ससहस्सायुका अहोसि। सिखी ककुसन्धो कोणागमनो कस्सपोति इमे चत्तारो बुद्धा यथाक्कमेन सत्ततिचत्तालीसतिंसवीसवस्ससहस्सायुका अहेसुम्। अम्हाकं पन भगवतो वस्ससतं आयुप्पमाणं अहोसि। उपचितपुञ्ञसम्भारानं दीघायुकसंवत्तनियकम्मसमुपेतानम्पि बुद्धानं युगवसेन आयुप्पमाणं अप्पमाणं अहोसि। अयं पञ्चवीसतिया बुद्धानं आयुवेमत्तं नाम।&lt;br&gt;&#xA;पमाणवेमत्तं नाम केचि दीघा होन्ति केचि रस्सा। तथा हि दीपङ्कर-रेवत-पियदस्सी-अत्थदस्सी-धम्मदस्सी-विपस्सीबुद्धानं असीतिहत्थुब्बेधं सरीरप्पमाणं अहोसि। कोण्डञ्ञ-मङ्गल-नारद-सुमेधानं अट्ठासीतिहत्थुब्बेधो कायो अहोसि। सुमनस्स नवुतिहत्थुब्बेधं सरीरं अहोसि। सोभित-अनोमदस्सी-पदुम-पदुमुत्तर-फुस्सबुद्धानं अट्ठपण्णासहत्थुब्बेधं सरीरं अहोसि। सुजातो पण्णासहत्थुब्बेधसरीरो अहोसि। सिद्धत्थ-तिस्स-वेस्सभुनो सट्ठिहत्थुब्बेधा अहेसुम्। सिखी सत्ततिहत्थुब्बेधो अहोसि। ककुसन्ध-कोणागमन-कस्सपा यथाक्कमेन चत्तालीसतिंसवीसतिहत्थुब्बेधा अहेसुम्। अम्हाकं भगवा अट्ठारसहत्थुब्बेधो अहोसि। अयं पञ्चवीसतिया बुद्धानं पमाणवेमत्तं नाम।&lt;br&gt;&#xA;कुलवेमत्तं नाम केचि खत्तियकुले निब्बत्तिंसु केचि ब्राह्मणकुले। तथा हि ककुसन्धकोणागमनकस्सपसम्मासम्बुद्धा ब्राह्मणकुले निब्बत्तिंसु। दीपङ्करादिगोतमबुद्धपरियन्ता द्वावीसति बुद्धा खत्तियकुलेयेव निब्बत्तिंसु। अयं पञ्चवीसतिया बुद्धानं कुलवेमत्तं नाम।&lt;br&gt;&#xA;पधानवेमत्तं नाम दीपङ्कर-कोण्डञ्ञ-सुमन-अनोमदस्सी-सुजातसिद्धत्थ-ककुसन्धानं दसमासिका पधानचरिया। मङ्गल-सुमेधतिस्स सिखीनं अट्ठमासिका। रेवतस्स सत्तमासिका। सोभितस्स चत्तारो मासा। पदुमअत्थदस्सी विपस्सीनं अड्ढमासिका। नारद-पदुमुत्तर-धम्मदस्सी-कस्सपानं सत्ताहानि । पियदस्सी-फुस्स-वेस्सभू कोणागमनानं छमासिका। अम्हाकं बुद्धस्स छब्बस्सानि पधानचरिया अहोसि। अयं पधानवेमत्तं नाम।&lt;br&gt;&#xA;रस्मिवेमत्तं नाम मङ्गलस्स किर सम्मासम्बुद्धस्स सरीरस्मि दससहस्सिलोकधातुं फरित्वा अट्ठासि। पदुमुत्तरबुद्धस्स द्वादसयोजनिका अहोसि। विपस्सिस्स भगवतो सत्तयोजनिका अहोसि। सिखिस्स तियोजनप्पमाणा। ककुसन्धस्स दसयोजनिका। अम्हाकं भगवतो समन्ततो ब्यामप्पमाणा। सेसानं अनियता अहोसि। अयं रस्मिवेमत्तं नाम अज्झासयपटिबद्धं, यो यत्तकं इच्छति, तस्स सरीरप्पभा तत्तकं फरति, पटिविद्धगुणे पन कस्सचि वेमत्तं नाम नत्थि। अयं रस्मिवेमत्तं नाम।&lt;br&gt;&#xA;यानवेमत्तं नाम केचि हत्थियानेन केचि अस्सयानेन केचि रथपद-पासाद-सिविकादीसु अञ्ञतरेन निक्खमन्ति। तथा हि दीपङ्कर-सुमन-सुमेध-फुस्स-सिखी-कोणागमना हत्थियानेन निक्खमिंसु। कोण्डञ्ञ-रेवत-पदुम-पियदस्सी-विपस्सी-ककुसन्धा रथयानेन। मङ्गल-सुजात-अत्थदस्सी-तिस्स-गोतमा अस्सयानेन। अनोमदस्सीसिद्धत्थवेस्सभुनो सिविकायानेन। नारदो पदसा निक्खमि। सोभित-पदुमुत्तर-धम्मदस्सी-कस्सपा पासादेन निक्खमिंसु। अयं यानवेमत्तं नाम।&lt;br&gt;&#xA;बोधिवेमत्तं नाम दीपङ्करस्स भगवतो कपीतनरुक्खो बोधि; कोण्डञ्ञस्स भगवतो सालकल्याणिरुक्खो , मङ्गल-सुमन-रेवत-सोभितानं नागरुक्खो, अनोमदस्सिस्स अज्जुनरुक्खो, पदुमनारदानं महासोणरुक्खो, पदुमुत्तरस्स सललरुक्खो, सुमेधस्स नीपो, सुजातस्स वेळु, पियदस्सिनो ककुधो, अत्थदस्सिस्स चम्पकरुक्खो, धम्मदस्सिस्स रत्तकुरवकरुक्खो, सिद्धत्थस्स कणिकाररुक्खो, तिस्सस्स असनरुक्खो, फुस्सस्स आमलकरुक्खो, विपस्सिस्स पाटलिरुक्खो, सिखिस्स पुण्डरीकरुक्खो, वेस्सभुस्स सालरुक्खो, ककुसन्धस्स सिरीसरुक्खो, कोणागमनस्स उदुम्बररुक्खो, कस्सपस्स निग्रोधो, गोतमस्स अस्सत्थोति अयं बोधिवेमत्तं नाम।&lt;br&gt;&#xA;पल्लङ्कवेमत्तं नाम दीपङ्कर-रेवत-पियदस्सी-अत्थदस्सी-धम्मदस्सी-विपस्सीनं तेपण्णासहत्थपल्लङ्का अहेसुं; कोण्डञ्ञ-मङ्गल-नारद-सुमेधानं सत्तपण्णासहत्था; सुमनस्स सट्ठिहत्थो पल्लङ्को अहोसि; सोभित-अनोमदस्सी-पदुम-पदुमुत्तर-फुस्सानं अट्ठत्तिंसहत्था, सुजातस्स द्वत्तिंसहत्थो, सिद्धत्थ-तिस्स-वेस्सभूनं चत्तालीसहत्था, सिखिस्स द्वत्तिंसहत्थो , ककुसन्धस्स छब्बीसतिहत्थो, कोणागमनस्स वीसतिहत्थो, कस्सपस्स पन्नरसहत्थो, गोतमस्स चुद्दसहत्थो पल्लङ्को अहोसि। अयं पल्लङ्कवेमत्तं नाम। इमानि अट्ठ वेमत्तानि नाम।&lt;/p&gt;</description>
    </item>
  </channel>
</rss>
