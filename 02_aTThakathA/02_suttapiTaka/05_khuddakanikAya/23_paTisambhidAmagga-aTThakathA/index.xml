<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;२३ पटिसम्भिदामग्ग-अट्ठकथा on पाळिषु विश्वासटिप्पणयो</title>
    <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/</link>
    <description>Recent content in &#43;२३ पटिसम्भिदामग्ग-अट्ठकथा on पाळिषु विश्वासटिप्पणयो</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/index.xml" rel="self" type="application/rss+xml" />
    <item>
      <title>०० गन्थारम्भकथा</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/00_ganthArambhakathA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/00_ganthArambhakathA/</guid>
      <description>&lt;p&gt;॥ नमो तस्स भगवतो अरहतो सम्मासम्बुद्धस्स॥&lt;br&gt;&#xA;खुद्दकनिकाये&lt;br&gt;&#xA;पटिसम्भिदामग्ग-अट्ठकथा&lt;br&gt;&#xA;(पठमो भागो)&lt;br&gt;&#xA;गन्थारम्भकथा&lt;br&gt;&#xA;यो सब्बलोकातिगसब्बसोभा-&lt;br&gt;&#xA;युत्तेहि सब्बेहि गुणेहि युत्तो।&lt;br&gt;&#xA;दोसेहि सब्बेहि सवासनेहि,&lt;br&gt;&#xA;मुत्तो विमुत्तिं परमञ्च दाता॥&lt;br&gt;&#xA;निच्चं दयाचन्दनसीतचित्तो,&lt;br&gt;&#xA;पञ्ञारविज्जोतितसब्बनेय्यो।&lt;br&gt;&#xA;सब्बेसु भूतेसु तमग्गभूतं,&lt;br&gt;&#xA;भूतत्थनाथं सिरसा नमित्वा॥&lt;br&gt;&#xA;यो सब्बभूतेसु मुनीव अग्गो, अनन्तसङ्खेसु जिनत्तजेसु।&lt;br&gt;&#xA;अहू दयाञाणगुणेहि सत्थुलीलानुकारी जनताहितेसु॥&lt;br&gt;&#xA;तं सारिपुत्तं मुनिराजपुत्तं, थेरं थिरानेकगुणाभिरामम्।&lt;br&gt;&#xA;पञ्ञापभावुग्गतचारुकित्तिं, सुसन्तवुत्तिञ्च अथो नमित्वा॥&lt;br&gt;&#xA;सद्धम्मचक्कानुपवत्तकेन , सद्धम्मसेनापतिसावकेन।&lt;br&gt;&#xA;सुत्तेसु वुत्तेसु तथागतेन, भूतत्थवेदित्तमुपागतेन॥&lt;br&gt;&#xA;यो भासितो भासितकोविदेन, धम्मप्पदीपुज्जलनायकेन।&lt;br&gt;&#xA;पाठो विसिट्ठो पटिसम्भिदानं, मग्गोति तन्नामविसेसितो च॥&lt;br&gt;&#xA;विचित्तनानत्तनयोपगूळ्हो, गम्भीरपञ्ञेहि सदावगाळ्हो।&lt;br&gt;&#xA;अत्तत्थलोकत्थपरायणेहि, संसेवनीयो सुजनेहि निच्चं॥&lt;br&gt;&#xA;ञाणप्पभेदावहनस्स तस्स, योगीहिनेकेहि निसेवितस्स।&lt;br&gt;&#xA;अत्थं अपुब्बं अनुवण्णयन्तो, सुत्तञ्च युत्तिञ्च अनुक्कमन्तो॥&lt;br&gt;&#xA;अवोक्कमन्तो समया सका च, अनामसन्तो समयं परञ्च।&lt;br&gt;&#xA;पुब्बोपदेसट्ठकथानयञ्च, यथानुरूपं उपसंहरन्तो॥&lt;br&gt;&#xA;वक्खामहं अट्ठकथं जनस्स, हिताय सद्धम्मचिरट्ठितत्थम्।&lt;br&gt;&#xA;सक्कच्च सद्धम्मपकासिनिं तं, सुणाथ धारेथ च साधु सन्तोति॥&lt;br&gt;&#xA;तत्थ पटिसम्भिदानं मग्गोति तन्नामविसेसितो चाति वुत्तत्ता पटिसम्भिदामग्गस्स पटिसम्भिदामग्गता ताव वत्तब्बा। चतस्सो हि पटिसम्भिदा – अत्थपटिसम्भिदा, धम्मपटिसम्भिदा, निरुत्तिपटिसम्भिदा, पटिभानपटिसम्भिदाति। तासं पटिसम्भिदानं मग्गो अधिगमूपायोति पटिसम्भिदामग्गो, पटिसम्भिदापटिलाभहेतूति वुत्तं होति। कथमयं तासं मग्गो होतीति चे? पभेदतो देसिताय देसनाय पटिसम्भिदाञाणावहत्ता। नानाभेदभिन्नानञ्हि धम्मानं नानाभेदभिन्ना देसना सोतूनं अरियपुग्गलानं पटिसम्भिदाञाणप्पभेदञ्च सञ्जनेति, पुथुज्जनानं आयतिं पटिसम्भिदाञाणप्पभेदाय च पच्चयो होति। वुत्तञ्च – ‘‘पभेदतो हि देसना घनविनिब्भोगपटिसम्भिदाञाणावहा होती’’ति (ध॰ स॰ अट्ठ॰ १.कामावचरकुसलपदभाजनीय)। अयञ्च नानाभेदभिन्ना देसना, तेनस्सा पटिसम्भिदानं मग्गत्तसिद्धि।&lt;br&gt;&#xA;तत्थ चतस्सोति गणनपरिच्छेदो। पटिसम्भिदाति पभेदा। ‘‘अत्थे ञाणं अत्थपटिसम्भिदा, धम्मे ञाणं धम्मपटिसम्भिदा, तत्र धम्मनिरुत्ताभिलापे ञाणं निरुत्तिपटिसम्भिदा, ञाणेसु ञाणं पटिभानपटिसम्भिदा’’ति (विभ॰ ७१८) वुत्तत्ता न अञ्ञस्स कस्सचि पभेदा, ञाणस्सेव पभेदा। तस्मा ‘‘चतस्सो पटिसम्भिदा’’ति चत्तारो ञाणप्पभेदाति अत्थो। अत्थप्पभेदस्स सल्लक्खणविभावनववत्थानकरणसमत्थं अत्थे पभेदगतं ञाणं अत्थपटिसम्भिदा। धम्मप्पभेदस्स सल्लक्खणविभावनववत्थानकरणसमत्थं धम्मे पभेदगतं ञाणं धम्मपटिसम्भिदा। निरुत्तिप्पभेदस्स सल्लक्खणविभावनववत्थानकरणसमत्थं निरुत्ताभिलापे पभेदगतं ञाणं निरुत्तिपटिसम्भिदा। पटिभानप्पभेदस्स सल्लक्खणविभावनववत्थानकरणसमत्थं पटिभाने पभेदगतं ञाणं पटिभानपटिसम्भिदा।&lt;br&gt;&#xA;तत्थ अत्थोति सङ्खेपतो हेतुफलम्। तञ्हि यस्मा हेतुअनुसारेन अरीयति अधिगमीयति पापुणीयति, तस्मा अत्थोति वुच्चति। पभेदतो पन यंकिञ्चि पच्चयसमुप्पन्नं, निब्बानं, भासितत्थो, विपाको, किरियाति इमे पञ्च धम्मा अत्थोति वेदितब्बा। तं अत्थं पच्चवेक्खन्तस्स तस्मिं अत्थे पभेदगतं ञाणं अत्थपटिसम्भिदा।&lt;br&gt;&#xA;धम्मोति सङ्खेपतो पच्चयो। सो हि यस्मा तं तं विदहति पवत्तेति चेव पापेति च, तस्मा धम्मोति वुच्चति। पभेदतो पन यो कोचि फलनिब्बत्तको हेतु, अरियमग्गो, भासितं, कुसलं, अकुसलन्ति इमे पञ्च धम्मा धम्मोति वेदितब्बा। तं धम्मं पच्चवेक्खन्तस्स तस्मिं धम्मे पभेदगतं ञाणं धम्मपटिसम्भिदा। अयमेव हि अत्थो अभिधम्मे (विभ॰ ७१९-७२५) –&lt;br&gt;&#xA;‘‘दुक्खे ञाणं अत्थपटिसम्भिदा, दुक्खसमुदये ञाणं धम्मपटिसम्भिदा, दुक्खनिरोधे ञाणं अत्थपटिसम्भिदा, दुक्खनिरोधगामिनिया पटिपदाय ञाणं धम्मपटिसम्भिदा। हेतुम्हि ञाणं धम्मपटिसम्भिदा, हेतुफले ञाणं अत्थपटिसम्भिदा।&lt;br&gt;&#xA;‘‘ये धम्मा जाता भूता सञ्जाता निब्बत्ता अभिनिब्बत्ता पातुभूता, इमेसु धम्मेसु ञाणं अत्थपटिसम्भिदा, यम्हा धम्मा ते धम्मा जाता भूता सञ्जाता निब्बत्ता अभिनिब्बत्ता पातुभूता, तेसु धम्मेसु ञाणं धम्मपटिसम्भिदा।&lt;br&gt;&#xA;‘‘जरामरणे ञाणं अत्थपटिसम्भिदा, जरामरणसमुदये ञाणं धम्मपटिसम्भिदा, जरामरणनिरोधे ञाणं अत्थपटिसम्भिदा, जरामरणनिरोधगामिनिया पटिपदाय ञाणं धम्मपटिसम्भिदा।&lt;br&gt;&#xA;‘‘जातिया ञाणं…पे॰… भवे ञाणं…पे॰… उपादाने ञाणं…पे॰… तण्हाय ञाणं…पे॰… वेदनाय ञाणं…पे॰… फस्से ञाणं….पे॰… सळायतने ञाणं….पे॰… नामरूपे ञाणं…पे॰… विञ्ञाणे ञाणं…पे॰… सङ्खारेसु ञाणं अत्थपटिसम्भिदा, सङ्खारसमुदये ञाणं धम्मपटिसम्भिदा, सङ्खारनिरोधे ञाणं अत्थपटिसम्भिदा, सङ्खारनिरोधगामिनिया पटिपदाय ञाणं धम्मपटिसम्भिदा।&lt;br&gt;&#xA;‘‘इध भिक्खु धम्मं जानाति – सुत्तं गेय्यं वेय्याकरणं गाथं उदानं इतिवुत्तकं जातकं अब्भुतधम्मं वेदल्लम्। अयं वुच्चति धम्मपटिसम्भिदा। सो तस्स तस्सेव भासितस्स अत्थं जानाति ‘अयं इमस्स भासितस्स अत्थो, अयं इमस्स भासितस्स अत्थो’ति। अयं वुच्चति अत्थपटिसम्भिदा।&lt;br&gt;&#xA;‘‘कतमे धम्मा कुसला? यस्मिं समये कामावचरं कुसलं चित्तं उप्पन्नं होति सोमनस्ससहगतं ञाणसम्पयुत्तं रूपारम्मणं वा…पे॰… धम्मारम्मणं वा यं यं वा पनारब्भ तस्मिं समये फस्सो होति…पे॰… अविक्खेपो होति। इमे धम्मा कुसला। इमेसु धम्मेसु ञाणं धम्मपटिसम्भिदा, तेसं विपाके ञाणं अत्थपटिसम्भिदा’’तिआदिना नयेन विभजित्वा विभजित्वा दस्सितो।&lt;br&gt;&#xA;तत्र धम्मनिरुत्ताभिलापे ञाणन्ति तस्मिं अत्थे च धम्मे च या सभावनिरुत्ति अब्यभिचारिवोहारो, तस्स अभिलापे भासने उदीरणे तं लपितं भासितं उदीरितं सभावनिरुत्तिसद्दं आरम्मणं कत्वा पच्चवेक्खन्तस्स तस्मिं सभावनिरुत्ताभिलापे ‘‘अयं सभावनिरुत्ति, अयं न सभावनिरुत्ती’’ति एवं तस्सा धम्मनिरुत्तिसञ्ञिताय सभावनिरुत्तिया मागधिकाय सब्बसत्तानं मूलभासाय पभेदगतं ञाणं निरुत्तिपटिसम्भिदा। एवमयं निरुत्तिपटिसम्भिदा सद्दारम्मणा नाम जाता, न पञ्ञत्तिआरम्मणा। कस्मा? यस्मा सद्दं सुत्वा ‘‘अयं सभावनिरुत्ति, अयं न सभावनिरुत्ती’’ति जानाति। पटिसम्भिदाप्पत्तो हि ‘‘फस्सो’’ति वुत्ते ‘‘अयं सभावनिरुत्ती’’ति जानाति, ‘‘फस्सा’’ति वा ‘‘फस्स’’न्ति वा वुत्ते पन ‘‘अयं न सभावनिरुत्ती’’ति जानाति। वेदनादीसुपि एसेव नयो। अञ्ञं पनेस नामाख्यातउपसग्गनिपातब्यञ्जनसद्दं जानाति न जानातीति? यदग्गेन सद्दं सुत्वा ‘‘अयं सभावनिरुत्ति, अयं न सभावनिरुत्ती’’ति जानाति, तदग्गेन तम्पि जानिस्सति। तं पन नयिदं पटिसम्भिदाकिच्चन्ति पटिक्खिपित्वा ‘‘भासं नाम सत्ता उग्गण्हन्ती’’ति वत्वा इदं कथितं – मातापितरो हि दहरकाले कुमारके मञ्चे वा पीठे वा निपज्जापेत्वा तं तं कथयमाना तानि तानि किच्चानि करोन्ति, दारका तेसं तं तं भासं ववत्थापेन्ति ‘‘इमिना इदं वुत्तं, इमिना इदं वुत्त’’न्ति। गच्छन्ते गच्छन्ते काले सब्बम्पि भासं जानन्ति। माता दमिळी, पिता अन्धको। तेसं जातदारको सचे मातु कथं पठमं सुणाति , दमिळभासं भासिस्सति। सचे पितु कथं पठमं सुणाति, अन्धकभासं भासिस्सति। उभिन्नम्पि पन कथं असुणन्तो मागधिकभासं भासिस्सति।&lt;br&gt;&#xA;योपि अगामके महाअरञ्ञे निब्बत्तो, तत्थ अञ्ञो कथेन्तो नाम नत्थि, सोपि अत्तनो धम्मताय वचनं समुट्ठापेन्तो मागधिकभासमेव भासिस्सति। निरये तिरच्छानयोनियं पेत्तिविसये मनुस्सलोके देवलोकेति सब्बत्थ मागधिकभासाव उस्सन्ना। तत्थ सेसा ओट्टकिरातअन्धकयोनकदमिळभासादिका भासा परिवत्तन्ति। अयमेवेका यथाभुच्चब्रह्मवोहारअरियवोहारसङ्खाता मागधिकभासा न परिवत्तति। सम्मासम्बुद्धोपि तेपिटकं बुद्धवचनं तन्तिं आरोपेन्तो मागधिकभासाय एव आरोपेसि। कस्मा? एवञ्हि अत्थं आहरितुं सुखं होति। मागधिकभासाय हि तन्तिं आरुळ्हस्स बुद्धवचनस्स पटिसम्भिदाप्पत्तानं सोतपथागमनमेव पपञ्चो । सोते पन सङ्घट्टितमत्तेयेव नयसतेन नयसहस्सेन अत्थो उपट्ठाति। अञ्ञाय पन भासाय तन्तिं आरुळ्हकं पोथेत्वा पोथेत्वा उग्गहेतब्बं होति। बहुम्पि उग्गहेत्वा पन पुथुज्जनस्स पटिसम्भिदाप्पत्ति नाम नत्थि, अरियसावको नो पटिसम्भिदाप्पत्तो नाम नत्थि।&lt;br&gt;&#xA;ञाणेसु ञाणन्ति सब्बत्थकञाणमारम्मणं कत्वा पच्चवेक्खन्तस्स तस्मिं ञाणे पभेदगतं ञाणं, यथावुत्तेसु वा तेसु तीसु ञाणेसु गोचरकिच्चादिवसेन वित्थारगतं ञाणं पटिभानपटिसम्भिदा।&lt;br&gt;&#xA;इमा पन चतस्सो पटिसम्भिदा द्वीसु ठानेसु पभेदं गच्छन्ति, पञ्चहि कारणेहि विसदा होन्तीति वेदितब्बा। कतमेसु द्वीसु ठानेसु पभेदं गच्छन्ति? सेक्खभूमियञ्च असेक्खभूमियञ्च। तत्थ सारिपुत्तत्थेरस्स महामोग्गल्लानत्थेरस्स महाकस्सपत्थेरस्स महाकच्चायनत्थेरस्स महाकोट्ठितत्थेरस्साति एवमादीनं असीतियापि महाथेरानं पटिसम्भिदा असेक्खभूमियं पभेदं गता, आनन्दत्थेरस्स, चित्तस्स गहपतिनो, धम्मिकस्स उपासकस्स, उपालिस्स गहपतिनो, खुज्जुत्तराय उपासिकायातिएवमादीनं पटिसम्भिदा सेक्खभूमियं पभेदं गताति इमासु द्वीसु भूमीसु पभेदं गच्छन्ति।&lt;br&gt;&#xA;कतमेहि पञ्चहि कारणेहि विसदा होन्ति? अधिगमेन, परियत्तिया, सवनेन, परिपुच्छाय, पुब्बयोगेन। तत्थ अधिगमो नाम अरहत्तप्पत्ति। अरहत्तञ्हि पत्तस्स पटिसम्भिदा विसदा होन्ति। परियत्ति नाम बुद्धवचनम्। तञ्हि उग्गण्हन्तस्स पटिसम्भिदा विसदा होन्ति। सवनं नाम सद्धम्मस्सवनम्। सक्कच्चं अट्ठिं कत्वा धम्मं सुणन्तस्स हि पटिसम्भिदा विसदा होन्ति। परिपुच्छा नाम पाळिअट्ठकथादीसु गण्ठिपदअत्थपदविनिच्छयकथा। उग्गहितपाळिआदीसु हि अत्थं परिपुच्छन्तस्स पटिसम्भिदा विसदा होन्ति। पुब्बयोगो नाम पुब्बबुद्धानं सासने योगावचरता गतपच्चागतिकभावेन याव अनुलोमगोत्रभुसमीपं पत्तविपस्सनानुयोगो। पुब्बयोगावचरस्स हि पटिसम्भिदा विसदा होन्ति। इमेहि पञ्चहि कारणेहि विसदा होन्तीति।&lt;br&gt;&#xA;एतेसु पन कारणेसु परियत्ति सवनं परिपुच्छाति इमानि तीणि पभेदस्सेव बलवकारणानि। पुब्बयोगो अधिगमस्स बलवपच्चयो, पभेदस्स होति न होतीति? होति, न पन तथा। परियत्तिसवनपरिपुच्छा हि पुब्बे होन्तु वा मा वा, पुब्बयोगेन पन पुब्बे चेव एतरहि च सङ्खारसम्मसनं विना पटिसम्भिदा नाम नत्थि। इमे पन द्वेपि एकतो हुत्वा पटिसम्भिदा उपत्थम्भेत्वा विसदा करोन्तीति। अपरे आहु –&lt;br&gt;&#xA;‘‘पुब्बयोगो बाहुसच्चं, देसभासा च आगमो।&lt;br&gt;&#xA;परिपुच्छा अधिगमो, गरुसन्निस्सयो तथा।&lt;br&gt;&#xA;मित्तसम्पत्ति चेवाति, पटिसम्भिदपच्चया’’ति॥&lt;br&gt;&#xA;तत्थ पुब्बयोगो वुत्तनयोव। बाहुसच्चं नाम तेसु तेसु सत्थेसु च सिप्पायतनेसु च कुसलता। देसभासा नाम एकसतवोहारकुसलता, विसेसेन पन मागधिके कोसल्लम्। आगमो नाम अन्तमसो ओपम्मवग्गमत्तस्सपि बुद्धवचनस्स परियापुणनम्। परिपुच्छा नाम एकगाथायपि अत्थविनिच्छयपुच्छनम्। अधिगमो नाम सोतापन्नता वा सकदागामिता वा अनागामिता वा अरहत्तं वा। गरुसन्निस्सयो नाम सुतपटिभानबहुलानं गरूनं सन्तिके वासो। मित्तसम्पत्ति नाम तथारूपानंयेव मित्तानं पटिलाभोति।&lt;br&gt;&#xA;तत्थ बुद्धा च पच्चेकबुद्धा च पुब्बयोगञ्चेव अधिगमञ्च निस्साय पटिसम्भिदा पापुणन्ति, सावका सब्बानिपि एतानि कारणानि। पटिसम्भिदाप्पत्तिया च पाटियेक्को कम्मट्ठानभावनानुयोगो नाम नत्थि, सेक्खानं पन सेक्खफलविमोक्खन्तिका, असेक्खानं असेक्खफलविमोक्खन्तिका च पटिसम्भिदाप्पत्ति होति। तथागतानञ्हि दस बलानि विय अरियानं अरियफलेहेव पटिसम्भिदा इज्झन्तीति। इमासं चतस्सन्नं पटिसम्भिदानं मग्गोति पटिसम्भिदामग्गो, पटिसम्भिदामग्गो एव पकरणं पटिसम्भिदामग्गप्पकरणं, पकारेन करीयन्ते वुच्चन्ते एत्थ नानाभेदभिन्ना गम्भीरा अत्था इति पकरणम्।&lt;br&gt;&#xA;तदेतं पटिसम्भिदामग्गप्पकरणं अत्थसम्पन्नं ब्यञ्जनसम्पन्नं गम्भीरं गम्भीरत्थं लोकुत्तरप्पकासनं सुञ्ञतापटिसञ्ञुत्तं पटिपत्तिफलविसेससाधनं पटिपत्तिपटिपक्खपटिसेधनं योगावचरानं ञाणवररतनाकरभूतं धम्मकथिकानं धम्मकथाविलासविसेसहेतुभूतं संसारभीरुकानं दुक्खनिस्सरणं तदुपायदस्सनेन अस्सासजननत्थं तप्पटिपक्खनासनत्थञ्च गम्भीरत्थानञ्च अनेकेसं सुत्तन्तपदानं अत्थविवरणेन सुजनहदयपरितोसजननत्थं तथागतेन अरहता सम्मासम्बुद्धेन सब्बत्थ अप्पटिहतसब्बञ्ञुतञ्ञाणमहापदीपावभासेन सकलजनवित्थतमहाकरुणासिनेहसिनिद्धहदयेन वेनेय्यजनहदयगतकिलेसन्धकारविधमनत्थमुज्जलितस्स सद्धम्ममहापदीपस्स तदधिप्पायविकासनसिनेहपरिसेकेन पञ्चवस्ससहस्समविरतमुज्जलनमिच्छता लोकानुकम्पकेन सत्थुकप्पेन धम्मराजस्स धम्मसेनापतिना आयस्मता सारिपुत्तत्थेरेन भासितं सुत्वा आयस्मता आनन्देन पठममहासङ्गीतिकाले यथासुतमेव सङ्गीतिं आरोपितम्।&lt;br&gt;&#xA;तदेतं विनयपिटकं सुत्तन्तपिटकं अभिधम्मपिटकन्ति तीसु पिटकेसु सुत्तन्तपिटकपरियापन्नम्। दीघनिकायो मज्झिमनिकायो संयुत्तनिकायो अङ्गुत्तरनिकायो खुद्दकनिकायोति पञ्चसु महानिकायेसु खुद्दकमहानिकायपरियापन्नम्। सुत्तं गेय्यं वेय्याकरणं गाथा उदानं इतिवुत्तकं जातकं अब्भुतधम्मं वेदल्लन्ति नवसु सत्थु सासनङ्गेसु यथासम्भवं गेय्यवेय्याकरणङ्गद्वयसङ्गहितम्।&lt;br&gt;&#xA;‘‘द्वासीति बुद्धतो गण्हिं, द्वे सहस्सानि भिक्खुतो।&lt;br&gt;&#xA;चतुरासीति सहस्सानि, ये मे धम्मा पवत्तिनो’’ति॥ (थेरगा॰ १०२७) –&lt;br&gt;&#xA;धम्मभण्डागारिकत्थेरेन पन पञ्चसु ठानेसु एतदग्गं आरोपितेन पटिञ्ञातानं चतुरासीतिया धम्मक्खन्धसहस्सानं भिक्खुतो गहितेसु द्वीसु धम्मक्खन्धसहस्सेसु अनेकसतधम्मक्खन्धसङ्गहितम्। तस्स तयो वग्गा – महावग्गो, मज्झिमवग्गो, चूळवग्गोति। एकेकस्मिं वग्गस्मिं दसदसकं कत्वा ञाणकथादिका मातिकाकथापरियोसाना समतिंस कथा। एवमनेकधा ववत्थापितस्स इमस्स पटिसम्भिदामग्गप्पकरणस्स अनुपुब्बं अपुब्बपदत्थवण्णनं करिस्साम। इमञ्हि पकरणं पाठतो अत्थतो उद्दिसन्तेन च निद्दिसन्तेन च सक्कच्चं उद्दिसितब्बं निद्दिसितब्बञ्च, उग्गण्हन्तेनापि सक्कच्चं उग्गहेतब्बं धारेतब्बञ्च। तं किस्सहेतु? गम्भीरत्ता इमस्स पकरणस्स लोकहिताय लोके चिरट्ठितत्थम्।&lt;br&gt;&#xA;तत्थ समतिंसाय कथासु ञाणकथा कस्मा आदितो कथिताति चे? ञाणस्स पटिपत्तिमलविसोधकत्तेन पटिपत्तिया आदिभूतत्ता। वुत्तञ्हि भगवता –&lt;br&gt;&#xA;‘‘तस्मातिह त्वं भिक्खु, आदिमेव विसोधेहि कुसलानं धम्मानम्। को चादि कुसलानं धम्मानं, सीलञ्च सुविसुद्धं दिट्ठि च उजुका’’ति (सं॰ नि॰ ५.३६९)?&lt;br&gt;&#xA;उजुका दिट्ठीति हि सम्मादिट्ठिसङ्खातं ञाणं वुत्तम्। तस्मापि ञाणकथा आदितो कथिता।&lt;br&gt;&#xA;अपरम्पि वुत्तं –&lt;br&gt;&#xA;‘‘तत्र, भिक्खवे, सम्मादिट्ठि पुब्बङ्गमा होति। कथञ्च, भिक्खवे, सम्मादिट्ठि पुब्बङ्गमा होति? सम्मादिट्ठिं ‘सम्मादिट्ठी’ति पजानाति, मिच्छादिट्ठिं ‘मिच्छादिट्ठी’ति पजानाति। सास्स होति सम्मादिट्ठि। सम्मासङ्कप्पं ‘सम्मासङ्कप्पो’ति पजानाति, मिच्छासङ्कप्पं ‘मिच्छासङ्कप्पो’ति पजानाति। सम्मावाचं ‘सम्मावाचा’ति पजानाति, मिच्छावाचं ‘मिच्छावाचा’ति पजानाति। सम्माकम्मन्तं ‘सम्माकम्मन्तो’ति पजानाति, मिच्छाकम्मन्तं ‘मिच्छाकम्मन्तो’ति पजानाति। सम्माआजीवं ‘सम्माआजीवो’ति पजानाति, मिच्छाआजीवं ‘मिच्छाआजीवो’ति पजानाति। सम्मावायामं ‘सम्मावायामो’ति पजानाति, मिच्छावायामं ‘मिच्छावायामो’ति पजानाति। सम्मासतिं ‘सम्मासती’ति पजानाति, मिच्छासतिं ‘मिच्छासती’ति पजानाति। सम्मासमाधिं ‘सम्मासमाधी’ति पजानाति, मिच्छासमाधिं ‘मिच्छासमाधी’ति पजानाति। सास्स होति सम्मादिट्ठी’’ति (म॰ नि॰ ३.१३६ आदयो)।&lt;br&gt;&#xA;पुब्बङ्गमभूताय हि सम्मादिट्ठिया सिद्धाय मिच्छादिट्ठीनम्पि मिच्छादिट्ठिभावं जानिस्सतीति सम्मादिट्ठिसङ्खातं ञाणं ताव सोधेतुं ञाणकथा आदितो कथिता।&lt;br&gt;&#xA;‘‘अपिचुदायि , तिट्ठतु पुब्बन्तो, तिट्ठतु अपरन्तो, धम्मं ते देसेस्सामि – इमस्मिं सति इदं होति, इमस्सुप्पादा इदं उप्पज्जति, इमस्मिं असति इदं न होति, इमस्स निरोधा इदं निरुज्झती’’ति (म॰ नि॰ २.२७१) च –&lt;br&gt;&#xA;पुब्बन्तापरन्तदिट्ठियो ठपेत्वा ञाणस्सेव वुत्तत्ता ञाणकथा आदितो कथिता।&lt;br&gt;&#xA;‘‘अलं, सुभद्द, तिट्ठतेतं ‘सब्बे ते सकाय पटिञ्ञाय अब्भञ्ञिंसु, सब्बेव न अब्भञ्ञिंसु, उदाहु एकच्चे अब्भञ्ञिंसु, एकच्चे न अब्भञ्ञिंसू’ति। धम्मं ते, सुभद्द, देसेस्सामि, तं सुणाहि साधुकं मनसिकरोहि, भासिस्सामी’’ति (दी॰ नि॰ २.२१३) च –&lt;br&gt;&#xA;पुथुसमणब्राह्मणपरप्पवादानं वादे ठपेत्वा अरियस्स अट्ठङ्गिकस्स मग्गस्स देसितत्ता, अट्ठङ्गिके च मग्गे सम्मादिट्ठिसङ्खातस्स ञाणस्स पधानत्ता ञाणकथा आदितो कथिता।&lt;br&gt;&#xA;‘‘चत्तारिमानि, भिक्खवे, सोतापत्तियङ्गानि सप्पुरिससंसेवो, सद्धम्मस्सवनं, योनिसो मनसिकारो, धम्मानुधम्मपटिपत्ती’’ति (सं॰ नि॰ ५.१०४६; दी॰ नि॰ ३.३११) च –&lt;br&gt;&#xA;‘‘सद्धाजातो उपसङ्कमति, उपसङ्कमन्तो पयिरुपासति, पयिरुपासन्तो सोतं ओदहति, ओहितसोतो धम्मं सुणाति, सुत्वा धम्मं धारेति, धातानं धम्मानं पञ्ञाय अत्थं उपपरिक्खति, अत्थं उपपरिक्खतो धम्मा निज्झानं खमन्ति, धम्मनिज्झानक्खन्तिया छन्दो जायति, छन्दजातो उस्सहति, उस्सहित्वा तुलेति, तुलयित्वा पदहति, पहितत्तो कायेन चेव परमत्थसच्चं सच्छिकरोति, पञ्ञाय च नं पटिविज्झ पस्सती’’ति (म॰ नि॰ २.१८३, ४३२) च –&lt;br&gt;&#xA;‘‘इध तथागतो लोके उप्पज्जति…पे॰… सो धम्मं देसेति आदिकल्याण’’न्ति आदीनि (दी॰ नि॰ १.१९०) च –&lt;br&gt;&#xA;अनेकानि सुत्तन्तपदानि अनुलोमेन्तेन सुतमये ञाणं आदिं कत्वा यथाक्कमेन ञाणकथा आदितो कथिता।&lt;br&gt;&#xA;सा पनायं ञाणकथा उद्देसनिद्देसवसेन द्विधा ठिता। उद्देसे ‘‘सोतावधाने पञ्ञा सुतमये ञाण’’न्तिआदिना नयेन तेसत्तति ञाणानि मातिकावसेन उद्दिट्ठानि। निद्देसे ‘‘कथं सोतावधाने पञ्ञा सुतमये ञाणम्। ‘इमे धम्मा अभिञ्ञेय्या’ति सोतावधानं, तंपजानना पञ्ञा सुतमये ञाण’’न्तिआदिना नयेन तानियेव तेसत्तति ञाणानि वित्थारवसेन निद्दिट्ठानीति।&lt;br&gt;&#xA;गन्थारम्भकथा निट्ठिता।&lt;/p&gt;</description>
    </item>
    <item>
      <title>०१ (१) महावग्गो</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/01_1_mahAvaggo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/01_1_mahAvaggo/</guid>
      <description>&lt;p&gt;(१) महावग्गो&lt;/p&gt;</description>
    </item>
    <item>
      <title>०१. ञाणकथा</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/01_~nANakathA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/01_~nANakathA/</guid>
      <description>&lt;p&gt;१. ञाणकथा&lt;/p&gt;&#xA;&lt;h2 id=&#34;मतकवणणन&#34;&gt;मातिकावण्णना&lt;/h2&gt;&#xA;&lt;p&gt;१. तत्थ उद्देसे ताव सोतावधाने पञ्ञा सुतमये ञाणन्ति एत्थ सोतसद्दो अनेकत्थप्पभेदो। तथा हेस –&lt;br&gt;&#xA;मंसविञ्ञाणञाणेसु, तण्हादीसु च दिस्सति।&lt;br&gt;&#xA;धारायं अरियमग्गे, चित्तसन्ततियम्पि च॥&lt;br&gt;&#xA;‘‘सोतायतनं सोतधातु सोतिन्द्रिय’’न्तिआदीसु (विभ॰ १५७) हि अयं सोतसद्दो मंससोते दिस्सति। ‘‘सोतेन सद्दं सुत्वा’’तिआदीसु (म॰ नि॰ १.२९५) सोतविञ्ञाणे। ‘‘दिब्बाय सोतधातुया’’तिआदीसु (दी॰ नि॰ ३.३५६) ञाणसोते। ‘‘यानि सोतानि लोकस्मिन्ति यानि एतानि सोतानि मया कित्तितानि पकित्तितानि आचिक्खितानि देसितानि पञ्ञपितानि पट्ठपितानि विवरितानि विभत्तानि उत्तानीकतानि पकासितानि। सेय्यथिदं – तण्हासोतो दिट्ठिसोतो किलेससोतो दुच्चरितसोतो अविज्जासोतो’’तिआदीसु (चूळनि॰ अजितमाणवपुच्छानिद्देस ४) तण्हादीसु पञ्चसु धम्मेसु। ‘‘अद्दसा खो भगवा महन्तं दारुक्खन्धं गङ्गाय नदिया सोतेन वुय्हमान’’न्तिआदीसु (सं॰ नि॰ ४.२४१) उदकधारायम्। ‘‘अरियस्सेतं, आवुसो, अट्ठङ्गिकस्स मग्गस्स अधिवचनं, यदिदं सोतो’’तिआदीसु अरियमग्गे। ‘‘पुरिसस्स च विञ्ञाणसोतं पजानाति उभयतो अब्बोच्छिन्नं इध लोके पतिट्ठितञ्च परलोके पतिट्ठितञ्चा’’तिआदीसु (दी॰ नि॰ ३.१४९) चित्तसन्ततियम्। इध पनायं मंससोते दट्ठब्बो। तेन सोतेन हेतुभूतेन, करणभूतेन वा अवधीयति अवत्थापीयति अप्पीयतीति सोतावधानम्। किं तं? सुतम्। सुतञ्च नाम ‘‘बहुस्सुतो होति सुतधरो सुतसन्निचयो’’तिआदीसु (म॰ नि॰ १.३३९) विय सोतद्वारानुसारेन विञ्ञातं अवधारितं धम्मजातं, तं इध सोतावधानन्ति वुत्तम्। तस्मिं सोतावधानसङ्खाते सुते पवत्ता पञ्ञा सोतावधाने पञ्ञा। पञ्ञाति च तस्स तस्स अत्थस्स पाकटकरणसङ्खातेन पञ्ञापनट्ठेन पञ्ञा, तेन तेन वा अनिच्चादिना पकारेन धम्मे जानातीतिपि पञ्ञा।&lt;br&gt;&#xA;सुतमये ञाणन्ति एत्थ सुतसद्दो ताव सउपसग्गो अनुपसग्गो च –&lt;br&gt;&#xA;गमने विस्सुते तिन्तेनुयोगोपचितेपि च।&lt;br&gt;&#xA;सद्दे च सोतद्वारानुसारञाते च दिस्सति॥&lt;br&gt;&#xA;तथा हिस्स ‘‘सेनाय पसुतो’’तिआदीसु गच्छन्तोति अत्थो। ‘‘सुतधम्मस्स पस्सतो’’तिआदीसु (उदा॰ ११; महाव॰ ५) विस्सुतधम्मस्साति अत्थो। ‘‘अवस्सुता अवस्सुतस्स पुरिसपुग्गलस्सा’’तिआदीसु (पाचि॰ ६५७) तिन्ता तिन्तस्साति अत्थो। ‘‘ये झानपसुता धीरा’’तिआदीसु (ध॰ प॰ १८१) अनुयुत्ताति अत्थो। ‘‘तुम्हेहि पुञ्ञं पसुतं अनप्पक’’न्तिआदीसु (खु॰ पा॰ ७.१२; पे॰ व॰ २५) उपचितन्ति अत्थो। ‘‘दिट्ठं सुतं मुतं विञ्ञात’’न्तिआदीसु (म॰ नि॰ १.२४१) सद्दोति अत्थो। ‘‘बहुस्सुतो होति सुतधरो सुतसन्निचयो’’तिआदीसु (म॰ नि॰ १.३३९) सोतद्वारानुसारविञ्ञातधरोति अत्थो। इध पनस्स सोतद्वारानुसारेन विञ्ञातं उपधारितन्ति अत्थो। सुतमये ञाणन्ति या एसा एतं सुतं विञ्ञातं अवधारितं सद्धम्मं आरब्भ आरम्मणं कत्वा सब्बपठमञ्च अपरापरञ्च पवत्ता पञ्ञा, तं ‘‘सुतमये ञाण’’न्ति वुत्तं होति, सुतमयं ञाणन्ति अत्थो। सुतमयेति च पच्चत्तवचनमेतं, यथा ‘‘न हेवं वत्तब्बे’’ (कथा॰ १, १५-१८)। ‘‘वनप्पगुम्बे यथा फुस्सितग्गे’’ (खु॰ पा॰ ६.१३; सु॰ नि॰ २३६)। ‘‘नत्थि अत्तकारे नत्थि परकारे नत्थि पुरिसकारे’’तिआदीसु (दी॰ नि॰ १.१६८) पच्चत्तवचनं, एवमिधापि दट्ठब्बम्। तेन वुत्तं – ‘‘सुतमयं ञाणन्ति अत्थो’’ति।&lt;br&gt;&#xA;अथ वा सुतेन पकतो फस्सादिको धम्मपुञ्जो सुतमयो, तस्मिं सुतमये धम्मपुञ्जे पवत्तं तंसम्पयुत्तं ञाणं सुतमये ञाणम्। सभावसामञ्ञलक्खणवसेन धम्मे जानातीति ञाणम्। तंयेव ञाणं परियायवचनेन अधिप्पायपकासनत्थं अनियमेन ‘‘पञ्ञा’’ति वत्वा पच्छा अधिप्पेतं ‘‘ञाण’’न्ति नियमेत्वा वुत्तन्ति वेदितब्बम्। ञाणञ्च नाम सभावपटिवेधलक्खणं, अक्खलितपटिवेधलक्खणं वा कुसलिस्सासखित्तउसुपटिवेधो विय, विसयोभासनरसं पदीपो विय, असम्मोहपच्चुपट्ठानं अरञ्ञगतसुदेसको विय। ‘‘समाहितो, भिक्खवे, भिक्खु यथाभूतं पजानाती’’ति (सं॰ नि॰ ५.१०७१) वचनतो समाधिपदट्ठानम्। लक्खणादीसु हि सभावो वा सामञ्ञं वा लक्खणं नाम, किच्चं वा सम्पत्ति वा रसो नाम, उपट्ठानाकारो वा फलं वा पच्चुपट्ठानं नाम, आसन्नकारणं पदट्ठानं नामाति वेदितब्बम्।&lt;br&gt;&#xA;२. सुत्वान संवरे पञ्ञाति –&lt;br&gt;&#xA;पातिमोक्खो सती चेव, ञाणं खन्ति तथेव च।&lt;br&gt;&#xA;वीरियं पञ्चिमे धम्मा, संवराति पकासिता॥&lt;br&gt;&#xA;‘‘इमिना पातिमोक्खसंवरेन उपेतो होति समुपेतो उपागतो समुपागतो उपपन्नो सम्पन्नो समन्नागतो’’ति (विभ॰ ५११) आगतो पातिमोक्खसंवरो। ‘‘चक्खुना रूपं दिस्वा न निमित्तग्गाही होति नानुब्यञ्जनग्गाही। यत्वाधिकरणमेनं चक्खुन्द्रियं असंवुतं विहरन्तं अभिज्झादोमनस्सा पापका अकुसला धम्मा अन्वास्सवेय्युं, तस्स संवराय पटिपज्जति, रक्खति चक्खुन्द्रियं, चक्खुन्द्रिये संवरं आपज्जती’’तिआदिना (दी॰ नि॰ १.२१३; म॰ नि॰ १.२९५; सं॰ नि॰ ४.२३९; अ॰ नि॰ ३.१६) नयेन आगतो सतिसंवरो।&lt;br&gt;&#xA;‘‘यानि सोतानि लोकस्मिं (अजिताति भगवा),&lt;br&gt;&#xA;सति तेसं निवारणम्।&lt;br&gt;&#xA;सोतानं संवरं ब्रूमि, पञ्ञायेते पिधीयरे’’ति ॥ (चूळनि॰ अजितमाणवपुच्छा ६०; सु॰ नि॰ १०४१) –&lt;br&gt;&#xA;आगतो ञाणसंवरो। ‘‘कतमे च, भिक्खवे, आसवा पटिसेवना पहातब्बा? इध, भिक्खवे, भिक्खु पटिसङ्खा योनिसो चीवरं पटिसेवती’’तिआदिना (म॰ नि॰ १.२३; अ॰ नि॰ ६.५८) नयेन आगतो पच्चयपटिसेवनासंवरो, सोपि ञाणसंवरेनेव सङ्गहितो। ‘‘खमो होति सीतस्स उण्हस्स जिघच्छाय पिपासाय डंसमकसवातातपसरिसपसम्फस्सानं दुरुत्तानं दुरागतानं वचनपथानं उप्पन्नानं सारीरिकानं वेदनानं दुक्खानं तिब्बानं खरानं कटुकानं असातानं अमनापानं पाणहरानं अधिवासकजातिको होती’’ति (म॰ नि॰ १.२४; अ॰ नि॰ ४.११४; ६.५८) आगतो खन्तिसंवरो। ‘‘उप्पन्नं कामवितक्कं नाधिवासेति पजहति विनोदेति ब्यन्तीकरोति अनभावं गमेती’’तिआदिना (म॰ नि॰ १.२६; अ॰ नि॰ ४.११४; ६.५८) नयेन आगतो वीरियसंवरो। ‘‘इध अरियसावको मिच्छाआजीवं पहाय सम्माआजीवेन जीविकं कप्पेती’’ति (सं॰ नि॰ ५.८) आगतो आजीवपारिसुद्धिसंवरो, सोपि वीरियसंवरेनेव सङ्गहितो। तेसु सत्तसु संवरेसु पातिमोक्खसंवरइन्द्रियसंवरआजीवपारिसुद्धिपच्चयपटिसेवनसङ्खाता चत्तारो संवरा इधाधिप्पेता, तेसु च विसेसेन पातिमोक्खसंवरो। सब्बोपि चायं संवरो यथासकं संवरितब्बानं कायदुच्चरितादीनं संवरणतो संवरोति वुच्चति। सुतमयञाणे वुत्तं धम्मं सुत्वा संवरन्तस्स संवरं करोन्तस्स तस्मिं संवरे पवत्ता तंसम्पयुत्ता पञ्ञा ‘‘सुत्वान संवरे पञ्ञा’’ति वुत्ता। अथ वा हेतुअत्थे सुत्वाति वचनस्स सम्भवतो सुतहेतुना संवरे पञ्ञातिपि अत्थो।&lt;br&gt;&#xA;सीलमये ञाणन्ति एत्थ सीलन्ति सीलनट्ठेन सीलम्। किमिदं सीलनं नाम? समाधानं वा, कायकम्मादीनं सुसील्यवसेन अविप्पकिण्णताति अत्थो। उपधारणं वा, कुसलानं धम्मानं पतिट्ठावसेन आधारभावोति अत्थो। एतदेव हि एत्थ अत्थद्वयं सद्दलक्खणविदू अनुजानन्ति। अञ्ञे पन ‘‘अधिसेवनट्ठेन आचारट्ठेन तस्सीलट्ठेन सिरट्ठेन सीतलट्ठेन सिवट्ठेन सील’’न्ति वण्णयन्ति।&lt;br&gt;&#xA;सीलनं लक्खणं तस्स, भिन्नस्सापि अनेकधा।&lt;br&gt;&#xA;सनिदस्सनत्तं रूपस्स, यथा भिन्नस्स नेकधा॥&lt;br&gt;&#xA;यथा हि नीलपीतादिभेदेन अनेकधा भिन्नस्सापि रूपायतनस्स सनिदस्सनत्तं लक्खणं नीलादिभेदेन भिन्नस्सापि सनिदस्सनभावानतिक्कमनतो, तथा सीलस्स चेतनादिभेदेन अनेकधा भिन्नस्सापि यदेतं कायकम्मादीनं समाधानवसेन कुसलानञ्च धम्मानं पतिट्ठानवसेन वुत्तं सीलनं, तदेव लक्खणं चेतनादिभेदेन भिन्नस्सापि समाधानपतिट्ठानभावानतिक्कमनतो। एवंलक्खणस्स पनस्स –&lt;br&gt;&#xA;‘‘दुस्सील्यविद्धंसनता, अनवज्जगुणो तथा।&lt;br&gt;&#xA;किच्चसम्पत्ति अत्थेन, रसो नाम पवुच्चति’’॥&lt;br&gt;&#xA;तस्मा इदं सीलं नाम किच्चट्ठेन रसेन दुस्सील्यविद्धंसनरसं, सम्पत्तिअत्थेन रसेन अनवज्जरसन्ति वेदितब्बम्।&lt;br&gt;&#xA;सोचेय्यपच्चुपट्ठानं , तयिदं तस्स विञ्ञुहि।&lt;br&gt;&#xA;ओत्तप्पञ्च हिरी चेव, पदट्ठानन्ति वण्णितं॥ –&lt;br&gt;&#xA;तयिदं सीलं ‘‘कायसोचेय्यं वचीसोचेय्यं मनोसोचेय्य’’न्ति (इतिवु॰ ६६) एवं वुत्तसोचेय्यपच्चुपट्ठानं, सुचिभावेन पच्चुपट्ठाति गहणभावं गच्छति। हिरोत्तप्पञ्च पन तस्स विञ्ञूहि पदट्ठानन्ति वण्णितं, आसन्नकारणन्ति अत्थो। हिरोत्तप्पे हि सति सीलं उप्पज्जति चेव तिट्ठति च, असति नेव उप्पज्जति न तिट्ठतीति एवंविधेन सीलेन सहगतं तंसम्पयुत्तं ञाणं सीलमये ञाणम्। अथ वा सीलमेव पकतं सीलमयं, तस्मिं सीलमये तंसम्पयुत्तं ञाणम्। असंवरे आदीनवपच्चवेक्खणा च, संवरे आनिसंसपच्चवेक्खणा च, संवरपारिसुद्धिपच्चवेक्खणा च, संवरसंकिलेसवोदानपच्चवेक्खणा च सीलमयञाणेनेव सङ्गहिता।&lt;br&gt;&#xA;३. संवरित्वा समादहने पञ्ञाति सीलमयञाणे वुत्तसीलसंवरेन संवरित्वा संवरं कत्वा सीले पतिट्ठाय समादहन्तस्स उपचारप्पनावसेन चित्तेकग्गतं करोन्तस्स तस्मिं समादहने पवत्ता तंसम्पयुत्ता पञ्ञा। समं सम्मा च आदहनं ठपनन्ति च समादहनं, समाधिस्सेवेतं परियायवचनम्।&lt;br&gt;&#xA;समाधिभावनामये ञाणन्ति एत्थ कुसलचित्तेकग्गता समाधि। केनट्ठेन समाधि? समाधानट्ठेन समाधि। किमिदं समाधानं नाम? एकारम्मणे चित्तचेतसिकानं समं सम्मा च आधानं, ठपनन्ति वुत्तं होति। तस्मा यस्स धम्मस्सानुभावेन एकारम्मणे चित्तचेतसिका समं सम्मा च अविक्खिपमाना अविप्पकिण्णा च हुत्वा तिट्ठन्ति, इदं समाधानन्ति वेदितब्बम्। तस्स खो पन समाधिस्स –&lt;br&gt;&#xA;लक्खणं तु अविक्खेपो, विक्खेपविद्धंसनं रसो।&lt;br&gt;&#xA;अकम्पनमुपट्ठानं, पदट्ठानं सुखं पन॥&lt;br&gt;&#xA;भावीयति वड्ढीयतीति भावना, समाधि एव भावना समाधिभावना, समाधिस्स वा भावना वड्ढना समाधिभावना। समाधिभावनावचनेन अञ्ञं भावनं पटिक्खिपति। पुब्बे विय उपचारप्पनावसेन समाधिभावनामये ञाणम्।&lt;br&gt;&#xA;४. पच्चयपरिग्गहे पञ्ञाति एत्थ पटिच्च फलमेतीति पच्चयो। पटिच्चाति न विना तेन, अपच्चक्खित्वाति अत्थो। एतीति उप्पज्जति चेव पवत्तति चाति अत्थो। अपिच उपकारकत्थो पच्चयत्थो, तस्स पच्चयस्स बहुविधत्ता पच्चयानं परिग्गहे ववत्थापने च पञ्ञा पच्चयपरिग्गहे पञ्ञा।&lt;br&gt;&#xA;धम्मट्ठितिञाणन्ति एत्थ धम्मसद्दो ताव सभावपञ्ञापुञ्ञपञ्ञत्तिआपत्तिपरियत्तिनिस्सत्तताविकारगुणपच्चयपच्चयुप्पन्नादीसु दिस्सति। अयञ्हि ‘‘कुसला धम्मा अकुसला धम्मा अब्याकता धम्मा’’तिआदीसु (ध॰ स॰ तिकमातिका १) सभावे दिस्सति।&lt;br&gt;&#xA;‘‘यस्सेते चतुरो धम्मा, सद्धस्स घरमेसिनो।&lt;br&gt;&#xA;सच्चं धम्मो धिति चागो, स वे पेच्च न सोचती’’ति॥ (सु॰ नि॰ १९०) –&lt;br&gt;&#xA;आदीसु पञ्ञायम्।&lt;br&gt;&#xA;‘‘न हि धम्मो अधम्मो च, उभो समविपाकिनो।&lt;br&gt;&#xA;अधम्मो निरयं नेति, धम्मो पापेति सुग्गति’’न्ति॥ (थेरगा॰ ३०४) –&lt;br&gt;&#xA;आदीसु पुञ्ञे। ‘‘पञ्ञत्तिधम्मा निरुत्तिधम्मा अधिवचनधम्मा’’तिआदीसु (ध॰ स॰ दुकमातिका १०६-१०८) पञ्ञत्तियम्। ‘‘पाराजिका धम्मा सङ्घादिसेसा धम्मा’’तिआदीसु (पारा॰ २३३-२३४) आपत्तियम्। ‘‘इध भिक्खु धम्मं जानाति सुत्तं गेय्यं वेय्याकरण’’न्तिआदीसु (अ॰ नि॰ ५.७३) परियत्तियम्। ‘‘तस्मिं खो पन समये धम्मा होन्ति (ध॰ स॰ १२१)। धम्मेसु धम्मानुपस्सी विहरती’’तिआदीसु (दी॰ नि॰ २.३७३; म॰ नि॰ १.११५) निस्सत्ततायम्। ‘‘जातिधम्मा जराधम्मा मरणधम्मा’’तिआदीसु (अ॰ नि॰ १०.१०७) विकारे। ‘‘छन्नं बुद्धधम्मान’’न्तिआदीसु (महानि॰ ५०) गुणे। ‘‘हेतुम्हि ञाणं धम्मपटिसम्भिदा’’तिआदीसु (विभ॰ ७२०) पच्चये। ‘‘ठिताव सा धातु धम्मट्ठितता धम्मनियामता’’तिआदीसु (सं॰ नि॰ २.२०; अ॰ नि॰ ३.१३७) पच्चयुप्पन्ने। स्वायमिधापि पच्चयुप्पन्ने दट्ठब्बो। अत्थतो पन अत्तनो सभावं धारेन्तीति वा, पच्चयेहि धारीयन्तीति वा, अत्तनो फलं धारेन्तीति वा, अत्तनो परिपूरकं अपायेसु अपतमानं धारेन्तीति वा, सकसकलक्खणे धारेन्तीति वा, चित्तेन अवधारीयन्तीति वा यथायोगं धम्माति वुच्चन्ति। इध पन अत्तनो पच्चयेहि धारीयन्तीति धम्मा, पच्चयसमुप्पन्ना धम्मा तिट्ठन्ति उप्पज्जन्ति चेव पवत्तन्ति च एतायाति धम्मट्ठिति, पच्चयधम्मानमेतं अधिवचनम्। तस्सं धम्मट्ठितियं ञाणं धम्मट्ठितिञाणम्। इदञ्हि समाधिभावनामयञाणे वुत्तसमाधिना समाहितेन चित्तेन यथाभूतञाणदस्सनत्थाय योगमारभित्वा ववत्थापितनामरूपस्स तेसं नामरूपानं पच्चयपरिग्गहपरियायं धम्मट्ठितिञाणं उप्पज्जति। ‘‘नामरूपववत्थाने ञाण’’न्ति अवत्वा एव कस्मा ‘‘धम्मट्ठितिञाण’’न्ति वुत्तन्ति चे? पच्चयपरिग्गहेनेव पच्चयसमुप्पन्नपरिग्गहस्स सिद्धत्ता। पच्चयसमुप्पन्ने हि अपरिग्गहिते पच्चयपरिग्गहो न सक्का होति कातुम्। तस्मा धम्मट्ठितिञाणगहणेनेव तस्स हेतुभूतं पुब्बे सिद्धं नामरूपववत्थानञाणं वुत्तमेव होतीति वेदितब्बम्। कस्मा दुतियततियञाणं विय ‘‘समादहित्वा पच्चयपरिग्गहे पञ्ञा’’ति न वुत्तन्ति चे? समथविपस्सनानं युगनद्धत्ता।&lt;br&gt;&#xA;‘‘समादहित्वा यथा चे विपस्सति, विपस्समानो तथा चे समादहे।&lt;br&gt;&#xA;विपस्सना च समथो तदा अहु, समानभागा युगनद्धा वत्तरे’’ति॥ –&lt;br&gt;&#xA;हि वुत्तम्। तस्मा समाधिं अविस्सज्जेत्वा समाधिञ्च ञाणञ्च युगनद्धं कत्वा याव अरियमग्गो, ताव उस्सुक्कापेतब्बन्ति ञापनत्थं ‘‘पच्चयपरिग्गहे पञ्ञा धम्मट्ठितिञाण’’मिच्चेव वुत्तन्ति वेदितब्बम्।&lt;br&gt;&#xA;५. अतीतानागतपच्चुप्पन्नानं धम्मानं सङ्खिपित्वा ववत्थाने पञ्ञाति एत्थ अत्तनो सभावं, उप्पादादिक्खणं वा पत्वा अति इता अतिक्कन्ताति अतीता, तदुभयम्पि न आगता न सम्पत्ताति अनागता, तं तं कारणं पटिच्च उप्पादादिउद्धं पन्ना गता पवत्ताति पच्चुप्पन्ना। अद्धा सन्ततिखणपच्चुप्पन्नेसु सन्ततिपच्चुप्पन्नं इधाधिप्पेतम्। तेसं अतीतानागतपच्चुप्पन्नानं पञ्चक्खन्धधम्मानं एकेकक्खन्धलक्खणे सङ्खिपित्वा कलापवसेन रासिं कत्वा ववत्थाने निच्छयने सन्निट्ठापने पञ्ञा।&lt;br&gt;&#xA;सम्मसने ञाणन्ति सम्मा आमसने अनुमज्जने पेक्खणे ञाणं, कलापसम्मसनञाणन्ति अत्थो। इदञ्हि नामरूपववत्थानञाणानन्तरं नामरूपपच्चयपरिग्गहे धम्मट्ठितिञाणे ठितस्स ‘‘यंकिञ्चि रूपं अतीतानागतपच्चुप्पन्नं अज्झत्तं वा बहिद्धा वा ओळारिकं वा सुखुमं वा हीनं वा पणीतं वा यं दूरे सन्तिके वा, सब्बं तं रूपं अनिच्चतो ववत्थपेति, एकं सम्मसनं, दुक्खतो ववत्थपेति, एकं सम्मसनं, अनत्ततो ववत्थपेति, एकं सम्मसन’’न्तिआदिना (पटि॰ म॰ १.४८) नयेन वुत्तसम्मसनवसेन पुब्बे ववत्थापिते एकेकस्मिं खन्धे तिलक्खणं आरोपेत्वा अनिच्चतो दुक्खतो अनत्ततो विपस्सन्तस्स कलापसम्मसनञाणं उप्पज्जति।&lt;br&gt;&#xA;६. पच्चुप्पन्नानं धम्मानं विपरिणामानुपस्सने पञ्ञाति सन्ततिवसेन पच्चुप्पन्नानं अज्झत्तं पञ्चक्खन्धधम्मानं विपरिणामदस्सने भङ्गदस्सने पञ्ञा। यस्मा ‘‘इमे धम्मा उप्पज्जित्वा भिज्जन्ती’’ति उदयं गहेत्वापि भेदेयेव चित्तं ठपेति, तस्मा अवुत्तोपि उदयो वुत्तोयेव होतीति वेदितब्बो। पच्चुप्पन्नानं धम्मानं दस्सनेन वा उदयदस्सनस्स सिद्धत्ता उदयो वुत्तोयेव होति। न हि उदयं विना धम्मानं उप्पन्नत्तं सिज्झति, तस्मा ‘‘पच्चुप्पन्नानं धम्मानं उप्पादविपरिणामानुपस्सने पञ्ञा’’ति अवुत्तेपि वुत्तमेव होतीति वेदितब्बम्। ‘‘उदयब्बयानुपस्सने ञाण’’न्ति नियमितत्ता च उदयदस्सनं सिद्धमेव होतीति अनन्तरं वुत्तस्स सम्मसनञाणस्स पारं गन्त्वा तंसम्मसनेयेव पाकटीभूते उदयब्बये परिग्गण्हित्वा सङ्खारानं परिच्छेदकरणत्थं उदयब्बयानुपस्सनं आरभन्तस्स उप्पज्जति उदयब्बयानुपस्सनाञाणम्। तञ्हि उदयब्बये अनुपस्सनतो उदयब्बयानुपस्सनाति वुच्चति।&lt;br&gt;&#xA;७. आरम्मणं पटिसङ्खाति रूपक्खन्धादिआरम्मणं भङ्गतो पटिसङ्खाय जानित्वा पस्सित्वा। भङ्गानुपस्सने पञ्ञा विपस्सने ञाणन्ति तस्स आरम्मणं भङ्गतो पटिसङ्खाय उप्पन्नस्स ञाणस्स भङ्गं अनुपस्सने या पञ्ञा, तं ‘‘विपस्सने ञाण’’न्ति वुत्तं होति। विपस्सनाति च विविधा पस्सना विपस्सना। आरम्मणपटिसङ्खातिपि पाठो। तस्सत्थो – आरम्मणस्स पटिसङ्खा जानना पस्सनाति वुत्तनयेनेव आरम्मणपटिसङ्खा ‘‘भङ्गानुपस्सने पञ्ञा विपस्सने ञाण’’न्ति वुत्तं होति। यस्मा पन भङ्गानुपस्सनाय एव विपस्सना सिखं पापुणाति, तस्मा विसेसेत्वा इदमेव ‘‘विपस्सने ञाण’’न्ति वुत्तम्। यस्मा उदयब्बयानुपस्सनाय ठितस्स मग्गामग्गञाणदस्सनं उप्पज्जति, तस्मा तस्सा सिद्धाय तं सिद्धमेव होतीति तं अवत्वाव भङ्गानुपस्सनाय एव विपस्सनासिखं ञाणं वुत्तन्ति वेदितब्बम्। उदयब्बयानुपस्सनाय सुपरिदिट्ठउदयब्बयस्स सुपरिच्छिन्नेसु सङ्खारेसु लहुं लहुं उपट्ठहन्तेसु ञाणे तिक्खे वहन्ते उदयं पहाय भङ्गे एव सति सन्तिट्ठति, तस्स ‘‘एवं उप्पज्जित्वा एवं नाम सङ्खारा भिज्जन्ती’’ति पस्सतो एतस्मिं ठाने भङ्गानुपस्सनाञाणं उप्पज्जति।&lt;br&gt;&#xA;८. भयतुपट्ठाने पञ्ञाति उप्पादपवत्तनिमित्तआयूहनापटिसन्धीनं भयतो उपट्ठाने पीळायोगतो सप्पटिभयवसेन गहणूपगमने पञ्ञाति अत्थो। भयतो उपट्ठातीति भयतुपट्ठानं आरम्मणं , तस्मिं भयतुपट्ठाने। अथ वा भयतो उपतिट्ठतीति भयतुपट्ठानं, पञ्ञा, तं ‘‘भयतुपट्ठान’’न्ति वुत्तं होति।&lt;br&gt;&#xA;आदीनवे ञाणन्ति भुम्मवचनमेव। ‘‘या च भयतुपट्ठाने पञ्ञा, यञ्च आदीनवे ञाणं, या च निब्बिदा, इमे धम्मा एकट्ठा, ब्यञ्जनमेव नान’’न्ति (पटि॰ म॰ १.२२७) वुत्तत्ता एकमिव वुच्चमानम्पि अवत्थाभेदेन मुञ्चितुकम्यतादि विय तिविधमेव होति। तस्मा भयतुपट्ठानआदीनवानुपस्सनासु सिद्धासु निब्बिदानुपस्सना सिद्धा होतीति कत्वा अवुत्तापि वुत्ताव होतीति वेदितब्बा।&lt;br&gt;&#xA;सब्बसङ्खारानं भङ्गारम्मणं भङ्गानुपस्सनं आसेवन्तस्स भावेन्तस्स बहुलीकरोन्तस्स तिभवचतुयोनिपञ्चगतिसत्तविञ्ञाणट्ठितिनवसत्तावासेसु पभेदका सङ्खारा सुखेन जीवितुकामस्स भीरुकपुरिसस्स सीहब्यग्घदीपिअच्छतरच्छयक्खरक्खसचण्डगोणचण्डकुक्कुरपभिन्न- मदचण्डहत्थिघोरआसिविसअसनिविचक्कसुसानरणभूमिजलितअङ्गारकासुआदयो विय महाभयं हुत्वा उपट्ठहन्ति, तस्स ‘‘अतीता सङ्खारा निरुद्धा, पच्चुप्पन्ना निरुज्झन्ति, अनागतापि एवमेव निरुज्झिस्सन्ती’’ति पस्सतो एतस्मिं ठाने भयतुपट्ठानं ञाणं उप्पज्जति। तस्स तं भयतुपट्ठानञाणं आसेवन्तस्स भावेन्तस्स बहुलीकरोन्तस्स सब्बभवयोनिगतिठितिसत्तावासेसु नेव ताणं न लेणं न गति न पटिसरणं पञ्ञायति, सब्बभवयोनिगतिठितिनिवासगतेसु सङ्खारेसु एकसङ्खारेपि पत्थना वा परामासो वा न होति, तयो भवा वीतच्चितङ्गारपुण्णा अङ्गारकासुयो विय, चत्तारो महाभूता घोरविसा आसिविसा विय, पञ्चक्खन्धा उक्खित्तासिका वधका विय, छ अज्झत्तिकायतनानि सुञ्ञगामो विय, छ बाहिरायतनानि गामघातकचोरा विय, सत्तविञ्ञाणट्ठितियो नव च सत्तावासा एकादसहि अग्गीहि आदित्ता सम्पज्जलिता सजोतिभूता विय च, सब्बे सङ्खारा गण्डभूता रोगभूता सल्लभूता अघभूता आबाधभूता विय च निरस्सादा निरसा महाआदीनवरासिभूता हुत्वा उपट्ठहन्ति, सुखेन जीवितुकामस्स भीरुकपुरिसस्स रमणीयाकारसण्ठितम्पि सवाळकमिव वनगहनं, ससद्दूला विय गुहा, सगाहरक्खसं विय उदकं, समुस्सितखग्गा विय पच्चत्थिका, सविसं विय भोजनं, सचोरो विय मग्गो, आदित्तमिव अगारं, उय्युत्तसेना विय रणभूमि। यथा हि सो पुरिसो एतानि सवाळकवनगहनादीनि आगम्म भीतो संविग्गो लोमहट्ठजातो समन्ततो आदीनवमेव पस्सति, एवमेव सो योगावचरो भङ्गानुपस्सनावसेन सब्बसङ्खारेसु भयतो उपट्ठितेसु समन्ततो निरसं निरस्सादं आदीनवमेव पस्सति। तस्सेवं पस्सतो आदीनवानुपस्सनाञाणं उप्पज्जति।&lt;br&gt;&#xA;सो एवं सब्बसङ्खारे आदीनवतो सम्पस्सन्तो सब्बभवयोनिगतिविञ्ञाणट्ठितिसत्तावासगते सभेदके सङ्खारगते निब्बिन्दति उक्कण्ठति नाभिरमति। सेय्यथापि नाम चित्तकूटपब्बतपादाभिरतो सुवण्णराजहंसो असुचिम्हि चण्डालगामद्वारआवाटे नाभिरमति, सत्तसु महासरेसुयेव अभिरमति, एवमेव अयं योगीराजहंसो सुपरिदिट्ठादीनवे सभेदके सङ्खारगते नाभिरमति, भावनारामताय पन भावनारतिया समन्नागतत्ता सत्तसु अनुपस्सनासुयेव अभिरमति। यथा च सुवण्णपञ्जरेपि पक्खित्तो सीहो मिगराजा नाभिरमति, तियोजनसहस्सवित्थते पन हिमवन्तेयेव रमति, एवमयम्पि योगीसीहो तिविधे सुगतिभवेपि नाभिरमति, तीसु अनुपस्सनासुयेव रमति। यथा च सब्बसेतो सत्तप्पतिट्ठो इद्धिमा वेहासङ्गमो छद्दन्तो नागराजा नगरमज्झे नाभिरमति, हिमवति छद्दन्तरहदेयेव रमति, एवमयं योगीवरवारणो सब्बस्मिम्पि सङ्खारगते नाभिरमति, ‘‘अनुप्पादो खेम’’न्तिआदिना (पटि॰ म॰ १.५३) नयेन निद्दिट्ठे सन्तिपदेयेव रमति, तन्निन्नतप्पोणतप्पब्भारमानसो होति। एत्तावता तस्स निब्बिदानुपस्सनाञाणं उप्पन्नं होतीति।&lt;br&gt;&#xA;९. मुञ्चितुकम्यतापटिसङ्खासन्तिट्ठना पञ्ञा सङ्खारुपेक्खासु ञाणन्ति मुञ्चितुं चजितुं कामेति इच्छतीति मुञ्चितुकामो, मुञ्चितुकामस्स भावो मुञ्चितुकम्यता। पटिसङ्खाति उपपरिक्खतीति पटिसङ्खा, पटिसङ्खानं वा पटिसङ्खा। सन्तिट्ठति अज्झुपेक्खतीति सन्तिट्ठना, सन्तिट्ठनं वा सन्तिट्ठना। मुञ्चितुकम्यता च सा पटिसङ्खा च सन्तिट्ठना चाति मुञ्चितुकम्यतापटिसङ्खासन्तिट्ठना। इति पुब्बभागे निब्बिदाञाणेन निब्बिन्नस्स उप्पादादीनि परिच्चजितुकामता मुञ्चितुकम्यता। मुञ्चनस्स उपायकरणत्थं मज्झे पटिसङ्खानं पटिसङ्खा। मुञ्चित्वा अवसाने अज्झुपेक्खनं सन्तिट्ठना। एवं अवत्थाभेदेन तिप्पकारा पञ्ञा सङ्खारानं अज्झुपेक्खनासु ञाणं, मुञ्चितुकम्यतापटिसङ्खासन्तिट्ठनासङ्खातानं अवत्थाभेदेन भिन्नानं तिस्सन्नम्पि पञ्ञानं सङ्खारुपेक्खतं इच्छन्तेन पन ‘‘पञ्ञा’’ति च ‘‘सङ्खारुपेक्खासू’’ति च बहुवचनं कतं, अवत्थाभेदेन भिन्नस्सापि एकत्ता ‘‘ञाण’’न्ति एकवचनं कतन्ति वेदितब्बम्। वुत्तञ्च – ‘‘या च मुञ्चितुकम्यता या च पटिसङ्खानुपस्सना या च सङ्खारुपेक्खा, इमे धम्मा एकट्ठा, ब्यञ्जनमेव नान’’न्ति (पटि॰ म॰ १.२२७)। केचि पन ‘‘सङ्खारुपेक्खासूति बहुवचनं समथविपस्सनावसेन सङ्खारुपेक्खानं बहुत्ता’’तिपि वदन्ति। सङ्खारुपेक्खासूति च किरियापेक्खन्ति वेदितब्बम्। अवत्थाभेदेन पन तेन निब्बिदाञाणेन निब्बिन्दन्तस्स उक्कण्ठन्तस्स सब्बभवयोनिगतिविञ्ञाणट्ठितिसत्तावासगतेसु सभेदकेसु सङ्खारेसु चित्तं न सज्जति न लग्गति न बज्झति, सब्बसङ्खारगतं मुञ्चितुकामं छड्डेतुकामं होति।&lt;br&gt;&#xA;अथ वा यथा जालब्भन्तरगतो मच्छो, सप्पमुखगतो मण्डूको, पञ्जरपक्खित्तो वनकुक्कुटो, दळ्हपासवसंगतो मिगो, अहितुण्डिकहत्थगतो सप्पो, महापङ्कपक्खन्दो कुञ्जरो, सुपण्णमुखगतो नागराजा, राहुमुखपविट्ठो चन्दो, सपत्तपरिक्खित्तो पुरिसोतिएवमादयो ततो ततो मुच्चितुकामा निस्सरितुकामाव होन्ति, एवं तस्स योगिनो चित्तं सब्बस्मा सङ्खारगता मुच्चितुकामं निस्सरितुकामं होति। एवञ्हि वुच्चमाने ‘‘मुच्चितुकामस्स मुच्चितुकम्यता’’ति पाठो युज्जति। एवञ्च सति ‘‘उप्पादं मुञ्चितुकम्यता’’तिआदीसु ‘‘उप्पादा मुच्चितुकम्यता’’तिआदि वत्तब्बं होति, तस्मा पुरिमो एव अत्थो सुन्दरतरो। अथस्स सब्बसङ्खारेसु विगतालयस्स सब्बसङ्खारगतं मुञ्चितुकामस्स मुञ्चितुकम्यताञाणं उप्पज्जति। सो एवं सब्बभवयोनिगतिविञ्ञाणट्ठितिसत्तावासगते सभेदके सङ्खारे मुञ्चितुकामो मुञ्चनस्स उपायसम्पादनत्थं पुन ते एव सङ्खारे पटिसङ्खानुपस्सनाञाणेन तिलक्खणं आरोपेत्वा विपस्सति। एवञ्हि विपस्सतो चस्स अनिच्चवसेन निमित्तं पटिसङ्खाञाणं उप्पज्जति, दुक्खवसेन पवत्तं पटिसङ्खाञाणं उप्पज्जति, अनत्तवसेन निमित्तञ्च पवत्तञ्च पटिसङ्खाञाणं उप्पज्जति। सो पटिसङ्खानुपस्सनाञाणेन ‘‘सब्बे सङ्खारा सुञ्ञा’’ति दिस्वा तिलक्खणं आरोपेत्वा सङ्खारे परिग्गण्हन्तो भयञ्च नन्दिञ्च विप्पहाय भरियाय दोसं दिस्वा विस्सट्ठभरियो विय पुरिसो तस्सा भरियाय सङ्खारेसु उदासीनो होति मज्झत्तो, ‘‘अह’’न्ति वा ‘‘मम’’न्ति वा न गण्हाति। तस्स एवं जानतो एवं पस्सतो तीसु भवेसु चित्तं पतिलीयति पटिकुटति पटिवत्तति न सम्पसारियति। सेय्यथापि नाम पदुमपलासे ईसकं पोणे उदकफुसितानि पतिलीयन्ति पटिकुटन्ति पटिवत्तन्ति न सम्पसारियन्ति। सेय्यथापि वा पन कुक्कुटपत्तं वा न्हारुदद्दुलं वा अग्गिम्हि पक्खित्तं पतिलीयति पटिकुटति पटिवत्तति न सम्पसारियति, एवं तस्स तीसु भवेसु चित्तं पतिलीयति पटिकुटति पटिवत्तति न सम्पसारियति, उपेक्खा सण्ठाति। एवमस्स सङ्खारुपेक्खाञाणं उप्पन्नं होति। इमिना सङ्खारुपेक्खाञाणेन सद्धिं उपरि गोत्रभुञाणस्स साधकं अनुलोमञाणं पुब्बापरञाणेहि अवुत्तम्पि वुत्तमेव होतीति वेदितब्बम्। वुत्तञ्हि भगवता –&lt;br&gt;&#xA;‘‘सो वत, भिक्खवे, भिक्खु कञ्चि सङ्खारं निच्चतो समनुपस्सन्तो अनुलोमिकाय खन्तिया समन्नागतो भविस्सतीति नेतं ठानं विज्जति, अनुलोमिकाय खन्तिया असमन्नागतो सम्मत्तनियामं ओक्कमिस्सतीति नेतं ठानं विज्जति, सम्मत्तनियामं अनोक्कममानो सोतापत्तिफलं वा सकदागामिफलं वा अनागामिफलं वा अरहत्तफलं वा सच्छिकरिस्सतीति नेतं ठानं विज्जती’’तिआदि (अ॰ नि॰ ६.९८; पटि॰ म॰ ३.३६)।&lt;br&gt;&#xA;वुत्तञ्च धम्मसेनापतिना –&lt;br&gt;&#xA;‘‘कतिहाकारेहि अनुलोमिकं खन्तिं पटिलभति? कतिहाकारेहि सम्मत्तनियामं ओक्कमति? चत्तालीसाय आकारेहि अनुलोमिकं खन्तिं पटिलभति, चत्तालीसाय आकारेहि सम्मत्तनियामं ओक्कमती’’तिआदि (पटि॰ म॰ ३.३७)।&lt;br&gt;&#xA;पट्ठाने चेतं वुत्तं भगवता –&lt;br&gt;&#xA;‘‘अनुलोमं गोत्रभुस्स अनन्तरपच्चयेन पच्चयो। अनुलोमं वोदानस्स अनन्तरपच्चयेन पच्चयो’’तिआदि (पट्ठा॰ १.१.४१७)।&lt;br&gt;&#xA;तस्स हि तं सङ्खारुपेक्खाञाणं आसेवन्तस्स भावेन्तस्स बहुलीकरोन्तस्स अधिमोक्खसद्धा बलवतरा होति, वीरियं सुपग्गहितं, सति सूपट्ठिता, चित्तं सुसमाहितं, सङ्खारुपेक्खाञाणं तिक्खतरं पवत्तति। तस्स इदानि मग्गो उप्पज्जिस्सतीति सङ्खारुपेक्खाय सङ्खारे ‘‘अनिच्चा’’ति वा ‘‘दुक्खा’’ति वा ‘‘अनत्ता’’ति वा सम्मसित्वा भवङ्गं ओतरति। भवङ्गानन्तरं सङ्खारुपेक्खाय कतनयेनेव सङ्खारे ‘‘अनिच्चा’’ति वा ‘‘दुक्खा’’ति वा ‘‘अनत्ता’’ति वा आरम्मणं कुरुमानं उप्पज्जति मनोद्वारावज्जनम्। तदनन्तरं तथेव सङ्खारे आरम्मणं कत्वा द्वे तीणि चत्तारि वा जवनचित्तानि उप्पज्जन्ति। तंसम्पयुत्तं ञाणं अनुलोमञाणम्। तञ्हि पुरिमानञ्च अट्ठन्नं विपस्सनाञाणानं तथकिच्चताय अनुलोमेति, उपरि च पत्तब्बानं सत्ततिंसाय बोधिपक्खियधम्मानं अनुलोमेति। यथा हि धम्मिको राजा विनिच्छयट्ठाने निसिन्नो अट्ठन्नं वोहारिकमहामत्तानं विनिच्छयं सुत्वा अगतिगमनं पहाय मज्झत्तो हुत्वा ‘‘एवं होतू’’ति अनुमोदमानो तेसञ्च विनिच्छयस्स अनुलोमेति, पोराणस्स च राजधम्मस्स। तत्थ राजा विय अनुलोमञाणं, अट्ठ वोहारिकमहामत्ता विय अट्ठ विपस्सनाञाणानि, पोराणराजधम्मो विय सत्ततिंस बोधिपक्खियधम्मा, यथा राजा ‘‘एवं होतू’’ति अनुमोदमानो वोहारिकानञ्च विनिच्छयस्स राजधम्मस्स च अनुलोमेति, एवमिदं अनिच्चादिवसेन सङ्खारे आरब्भ उप्पज्जमानानं अट्ठन्नञ्च विपस्सनाञाणानं तथकिच्चताय अनुलोमेति, उपरि च पत्तब्बानं सत्ततिंसाय बोधिपक्खियधम्मानम्। तस्मा अनुलोमञाणन्ति वुच्चति।&lt;br&gt;&#xA;१०. बहिद्धा वुट्ठानविवट्टने पञ्ञा गोत्रभुञाणन्ति एत्थ बहिद्धाति सङ्खारनिमित्तम्। तञ्हि अज्झत्तचित्तसन्ताने अकुसलक्खन्धे उपादाय बहिद्धाति वुत्तम्। तस्मा बहिद्धा सङ्खारनिमित्तम्हा वुट्ठाति विगतं हुत्वा उद्धं तिट्ठतीति वुट्ठानं, विवट्टति परावट्टति परम्मुखं होतीति विवट्टनं, वुट्ठानञ्च तं विवट्टनञ्चाति वुट्ठानविवट्टनम्। तेनेवाह –&lt;br&gt;&#xA;‘‘गोत्रभुञाणं समुदयस्स असमुच्छिन्दनतो पवत्ता न वुट्ठाति, निब्बानारम्मणतो पन निमित्ता वुट्ठातीति एकतो वुट्ठानं होती’’ति (विसुद्धि॰ २.८२७)।&lt;br&gt;&#xA;पुथुज्जनगोत्ताभिभवनतो अरियगोत्तभावनतो गोत्रभु। इदञ्हि अनुलोमञाणेहि पदुमपलासतो उदकमिव सब्बसङ्खारतो पतिलीयमानचित्तस्स अनुलोमञाणस्स आसेवनन्ते अनिमित्तं निब्बानं आरम्मणं कुरुमानं पुथुज्जनगोत्तं पुथुज्जनसङ्खं पुथुज्जनभूमिं अतिक्कममानं अरियगोत्तं अरियसङ्खं अरियभूमिं ओक्कममानं निब्बानारम्मणे पठमावत्तनपठमाभोगपठमसमन्नाहारभूतं मग्गस्स अनन्तरसमनन्तरासेवनउपनिस्सयनत्थिविगतवसेन छहि आकारेहि पच्चयभावं साधयमानं सिखाप्पत्तं विपस्सनाय मुद्धभूतं अपुनरावत्तकं उप्पज्जति।&lt;br&gt;&#xA;११. दुभतो वुट्ठानविवट्टने पञ्ञा मग्गे ञाणन्ति एत्थ दुभतोति उभतो, द्वयतोति वा वुत्तं होति। किलेसानं समुच्छिन्दनतो किलेसेहि च तदनुवत्तकक्खन्धेहि च निब्बानारम्मणकरणतो बहिद्धा सब्बसङ्खारनिमित्तेहि च वुट्ठाति विवट्टतीति दुभतो वुट्ठानविवट्टने पञ्ञा। तेनेवाह –&lt;br&gt;&#xA;‘‘चत्तारिपि मग्गञाणानि अनिमित्तारम्मणत्ता निमित्ततो वुट्ठहन्ति, समुदयस्स समुच्छिन्दनतो पवत्ता वुट्ठहन्तीति दुभतो वुट्ठानानि होन्ती’’ति (विसुद्धि॰ २.८२७)।&lt;br&gt;&#xA;मग्गे ञाणन्ति निब्बानं मग्गति पेक्खति, निब्बानत्थिकेहि वा मग्गीयति अन्वेसीयति, किलेसे वा मारेन्तो गच्छति पवत्ततीति मग्गो, तस्मिं मग्गे ञाणम्। जातिग्गहणेन एकवचनं कतम्। तञ्हि गोत्रभुञाणस्स अनन्तरं निब्बानं आरम्मणं कुरुमानं सयंवज्झे किलेसे निरवसेसं समुच्छिन्दमानं अनमतग्गसंसारवट्टदुक्खसमुद्दं सोसयमानं सब्बापायद्वारानि पिदहमानं सत्तअरियधनसम्मुखीभावं कुरुमानं अट्ठङ्गिकं मिच्छामग्गं पजहमानं सब्बवेरभयानि वूपसमयमानं सम्मासम्बुद्धस्स ओरसपुत्तभावमुपनयमानं अञ्ञानि च अनेकानि आनिसंससतानि पटिलाभयमानं मग्गञाणं उप्पज्जति।&lt;br&gt;&#xA;ठातुं इच्छं पुरिसो, लङ्घित्वा मातिकाय परतीरे।&lt;br&gt;&#xA;वेगेनागम्म यथा, गण्हित्वा ओरिमतिरतरुबद्धं॥&lt;br&gt;&#xA;रज्जुं वा दण्डं वा, उल्लङ्घित्वान पारनिन्नतनु।&lt;br&gt;&#xA;पारापन्नो पन तं, मुञ्चिय वेधं पतिट्ठहति पारे॥&lt;br&gt;&#xA;एवं योगावचरो, सक्कायमयम्हि ओरिमे तीरे।&lt;br&gt;&#xA;दिट्ठभयो अभये पन, ठातुं इच्छं अमतपारे॥&lt;br&gt;&#xA;उदयब्बयानुपस्स , पभुतिकवेगेन आगतो रज्जुम्।&lt;br&gt;&#xA;रूपाव्हं दण्डं वा, तदितरखन्धाव्हयं सम्मा॥&lt;br&gt;&#xA;गण्हित्वा आवज्जन, चित्तेन हि पुब्बवुत्तनयतोव।&lt;br&gt;&#xA;अनुलोमेहुल्लङ्घिय, निब्बुतिनिन्नो तदासनोपगतो॥&lt;br&gt;&#xA;तं मुञ्चिय गोत्रभुना, अलद्धआसेवनेन तु पवेधम्।&lt;br&gt;&#xA;पतितो सङ्खतपारे, ततो पतिट्ठाति मग्गञाणेन॥&lt;br&gt;&#xA;पस्सितुकामो चन्दं, चन्दे छन्नम्हि अब्भपटलेहि।&lt;br&gt;&#xA;थुलकसुखुमसुखुमेसु, अब्भेसु हटेसु वायुना कमतो॥&lt;br&gt;&#xA;चन्दं पस्सेय्य नरो, यथा तथेवानुलोमञाणेहि कमा।&lt;br&gt;&#xA;सच्चच्छादकमोहे, विनासिते पेक्खते हि गोत्रभु अमतं॥&lt;br&gt;&#xA;वाता विय ते चन्दं, अमतं न हि पेक्खरेनुलोमानि।&lt;br&gt;&#xA;पुरिसो अब्भानि यथा, गोत्रभु न तमं विनोदेति॥&lt;br&gt;&#xA;भमितम्हि चक्कयन्ते, ठितो नरो अञ्ञदिन्नसञ्ञाय।&lt;br&gt;&#xA;उसुपाते फलकसतं, अपेक्खमानो यथा विज्झे॥&lt;br&gt;&#xA;एवमिध मग्गञाणं, गोत्रभुना दिन्नसञ्ञमविहाय।&lt;br&gt;&#xA;निब्बाने वत्तन्तं, लोभक्खन्धादिके पदालेति॥&lt;br&gt;&#xA;संसारदुक्खजलधिं , सोसयति पिदहति दुग्गतिद्वारम्।&lt;br&gt;&#xA;कुरुते च अरियधनिनं, मिच्छामग्गञ्च पजहाति॥&lt;br&gt;&#xA;वेरभयानि समयते, करोति नाथस्स ओरससुतत्तम्।&lt;br&gt;&#xA;अञ्ञे च अनेकसते, आनीसंसे ददाति ञाणमिदन्ति॥&lt;br&gt;&#xA;१२. पयोगप्पटिप्पस्सद्धिपञ्ञा फले ञाणन्ति एत्थ पयोगोति भुसो योगो, फलसच्छिकिरियाय मग्गभावनाय उभतो वुट्ठानपयोगो, तस्स पयोगस्स पटिप्पस्सम्भनं निट्ठानं पयोगपटिप्पस्सद्धि। किं तं? चतुमग्गकिच्चपरियोसानम्। तस्सा पयोगपटिप्पस्सद्धिया हेतुभूताय पवत्ता फले पञ्ञा पयोगप्पटिप्पस्सद्धिपञ्ञा। फलति विपच्चतीति फलं, तस्मिं फले तंसम्पयुत्तं ञाणम्। एकेकस्स हि मग्गञाणस्स अनन्तरा तस्स तस्सेव विपाकभूतानि निब्बानारम्मणानि तीणि वा द्वे वा एकं वा फलचित्तानि उप्पज्जन्ति। अनन्तरविपाकत्तायेव लोकुत्तरकुसलानं ‘‘समाधिमानन्तरिकञ्ञमाहू’’ति (खु॰ पा॰ ६.५; सु॰ नि॰ २२८) च, ‘‘दन्धं आनन्तरिकं पापुणाति आसवानं खयाया’’ति (अ॰ नि॰ ४.१६२) च आदि वुत्तम्। यस्स द्वे अनुलोमानि, तस्स ततियं गोत्रभु, चतुत्थं मग्गचित्तं, तीणि फलचित्तानि होन्ति। यस्स तीणि अनुलोमानि, तस्स चतुत्थं गोत्रभु, पञ्चमं मग्गचित्तं, द्वे फलचित्तानि होन्ति। यस्स चत्तारि अनुलोमानि, तस्स पञ्चमं गोत्रभु, छट्ठं मग्गचित्तं, एकं फलचित्तं होति। इदं मग्गवीथियं फलम्। कालन्तरफलं पन समापत्तिवसेन उप्पज्जमानं निरोधा वुट्ठहन्तस्स उप्पज्जमानञ्च एतेनेव सङ्गहितम्।&lt;br&gt;&#xA;१३. छिन्नवटुमानुपस्सने पञ्ञाति तेन तेन अरियमग्गेन समुच्छिन्नं तं तं उपक्किलेसं पच्छा पस्सने पञ्ञा। विमुत्तिञाणन्ति विमुत्तिया ञाणम्। विमुत्तीति च उपक्किलेसेहि विमुत्तं परिसुद्धं चित्तं, विमुत्तभावो वा। तस्सा विमुत्तिया जाननं ञाणं विमुत्तिञाणम्। किलेसेहि विमुत्तं चित्तसन्ततिम्पि किलेसेहि विमुत्तभावम्पि पच्चवेक्खन्तो किलेसेहि न विना पच्चवेक्खतीति एतेन पहीनकिलेसपच्चवेक्खणं वुत्तं होति। ‘‘विमुत्तस्मिं विमुत्तमिति ञाणं होती’’ति (महाव॰ २३; दी॰ नि॰ १.२४८) हि इदमेव सन्धाय वुत्तम्। अवसिट्ठकिलेसपच्चवेक्खणं पन अवुत्तम्पि इमिनाव वुत्तं होतीति गहेतब्बम्। वुत्तञ्च –&lt;br&gt;&#xA;‘‘वुत्तम्हि एकधम्मे, ये धम्मा एकलक्खणा तेन।&lt;br&gt;&#xA;वुत्ता भवन्ति सब्बे, इति वुत्तो लक्खणो हारो’’ति॥ (नेत्ति॰ ४.५ निद्देसवार)।&lt;br&gt;&#xA;अथ वा अरहतो अवसिट्ठकिलेसपच्चवेक्खणाभावा चतुन्नं अरियानं लब्भमानं पहीनकिलेसपच्चवेक्खणमेव वुत्तन्ति वेदितब्बम्।&lt;br&gt;&#xA;१४. तदा समुदागते धम्मे पस्सने पञ्ञाति तदा मग्गक्खणे फलक्खणे च समुदागते पटिलाभवसेन च पटिवेधवसेन च समागते सम्पत्ते समङ्गिभूते मग्गफलधम्मे चतुसच्चधम्मे च पस्सना पेक्खणा पजानना पञ्ञा। पच्चवेक्खणे ञाणन्ति निवत्तित्वा भुसं पस्सनं जाननं ञाणम्। इमिना च ञाणद्वयेन पच्चवेक्खणञाणानि वुत्तानि होन्ति। सोतापन्नस्स हि मग्गवीथियं सोतापत्तिफलपरियोसाने चित्तं भवङ्गं ओतरति, ततो भवङ्गं उपच्छिन्दित्वा मग्गपच्चवेक्खणत्थाय मनोद्वारावज्जनं उप्पज्जति, तस्मिं निरुद्धे पटिपाटिया सत्त मग्गपच्चवेक्खणजवनानीति। पुन भवङ्गं ओतरित्वा तेनेव नयेन फलादीनं पच्चवेक्खणत्थाय आवज्जनादीनि उप्पज्जन्ति। येसं उप्पत्तिया एस मग्गं पच्चवेक्खति, फलं पच्चवेक्खति, पहीनकिलेसे पच्चवेक्खति, अवसिट्ठकिलेसे पच्चवेक्खति, निब्बानं पच्चवेक्खति। सो हि ‘‘इमिना वताहं मग्गेन आगतो’’ति मग्गं पच्चवेक्खति, ततो ‘‘अयं मे आनिसंसो लद्धो’’ति फलं पच्चवेक्खति, ततो ‘‘इमे नाम मे किलेसा पहीना’’ति पहीनकिलेसे पच्चवेक्खति, ततो ‘‘इमे नाम मे किलेसा अवसिट्ठा’’ति उपरिमग्गवज्झे किलेसे पच्चवेक्खति, अवसाने ‘‘अयं मे धम्मो आरम्मणतो पटिलद्धो’’ति अमतं निब्बानं पच्चवेक्खति। इति सोतापन्नस्स अरियसावकस्स पञ्च पच्चवेक्खणानि होन्ति। यथा च सोतापन्नस्स, एवं सकदागामिअनागामीनम्पि। अरहतो पन अवसिट्ठकिलेसपच्चवेक्खणं नाम नत्थीति चत्तारियेव पच्चवेक्खणानि। एवं सब्बानि एकूनवीसति पच्चवेक्खणञाणानि। उक्कट्ठपरिच्छेदोयेव चेसो। पहीनावसिट्ठकिलेसपच्चवेक्खणं सेक्खानं होति वा न वा। तस्स हि अभावतोयेव महानामो सक्को भगवन्तं पुच्छि ‘‘कोसु नाम मे धम्मो अज्झत्तं अप्पहीनो, येन मे एकदा लोभधम्मापि चित्तं परियादाय तिट्ठन्ती’’तिआदि (म॰ नि॰ १.१७५)।&lt;br&gt;&#xA;एत्थ धम्मट्ठितिञाणादीनं एकादसन्नं ञाणानं विभावनत्थाय अयं उपमा वेदितब्बा – यथा पुरिसो ‘‘मच्छे गहेस्सामी’’ति मच्छखिप्पं गहेत्वा तदनुरूपे उदके ओसारेत्वा खिप्पमुखेन हत्थं ओतारेत्वा अन्तोउदके कण्हसप्पं मच्छसञ्ञाय गीवाय दळ्हं गहेत्वा ‘‘महा वत मया मच्छो लद्धो’’ति तुट्ठो उक्खिपित्वा पस्सन्तो सोवत्थिकत्तयदस्सनेन ‘‘सप्पो’’ति सञ्जानित्वा भीतो आदीनवं दिस्वा गहणे निब्बिन्नो मुञ्चितुकामो हुत्वा मुञ्चनस्स उपायं करोन्तो अग्गनङ्गुट्ठतो पट्ठाय हत्थं निब्बेठेत्वा बाहं उक्खिपित्वा उपरिसीसे द्वे तयो वारे परिब्भमेत्वा सप्पं दुब्बलं कत्वा ‘‘गच्छ रे दुट्ठसप्पा’’ति निस्सज्जित्वा वेगेन थलं आरुय्ह ठितोव ‘‘महन्तस्स वत भो सप्पस्स मुखतो मुत्तोम्ही’’ति हट्ठो आगतमग्गं ओलोकेय्य।&lt;br&gt;&#xA;तत्थ तस्स पुरिसस्स मच्छसञ्ञाय कण्हसप्पं दळ्हं गहेत्वा तुस्सनं विय इमस्स योगिनो आदितो बालपुथुज्जनस्स अनिच्चतादिवसेन भयानकं खन्धपञ्चकं निच्चादिसञ्ञाय ‘‘अहं ममा’’ति दिट्ठितण्हाहि दळ्हं गहेत्वा तुस्सनं, तस्स खिप्पमुखतो सप्पं नीहरित्वा सोवत्थिकत्तयं दिस्वा ‘‘सप्पो’’ति सञ्जाननं विय सप्पच्चयनामरूपपरिग्गहेन घनविनिब्भोगं कत्वा कलापसम्मसनादीहि ञाणेहि खन्धपञ्चकस्स अनिच्चतादिलक्खणत्तयं दिस्वा ‘‘अनिच्चं दुक्खमनत्ता’’ति तस्स ववत्थापनं , तस्स भायनं विय इमस्स भयतुपट्ठानञाणं, सप्पे आदीनवदस्सनं विय आदीनवानुपस्सनाञाणं, सप्पगहणे निब्बिन्दनं विय निब्बिदानुपस्सनाञाणं, सप्पं मुञ्चितुकामता विय मुञ्चितुकम्यताञाणं, मुञ्चनस्स उपायकरणं विय पटिसङ्खानुपस्सनाञाणं, सप्पं परिब्भमेत्वा दुब्बलं कत्वा निवत्तित्वा डंसितुं असमत्थभावपापनं विय तिलक्खणारोपनेन सङ्खारुपेक्खानुलोमञाणेहि सङ्खारे परिब्भमेत्वा दुब्बलं कत्वा पुन निच्चसुखत्ताकारेन उपट्ठातुं असमत्थतापापनं, सप्पविस्सज्जनं विय गोत्रभुञाणं, सप्पं विस्सज्जेत्वा थलं आरुय्ह ठानं विय निब्बानथलं आरुय्ह ठितं मग्गफलञाणं, हट्ठस्स आगतमग्गोलोकनं विय मग्गादिपच्चवेक्खणञाणन्ति।&lt;br&gt;&#xA;इमेसञ्च सुतमयञाणादीनं चुद्दसन्नं ञाणानं उप्पत्तिक्कमेन पटिपत्तिक्कमेन च देसनक्कमस्स कतत्ता पच्चवेक्खणेसु पठमं किलेसपच्चवेक्खणं होति, ततो मग्गफलनिब्बानपच्चवेक्खणानीति वेदितब्बम्।&lt;br&gt;&#xA;‘‘लोकुत्तरं झानं भावेति निय्यानिकं अपचयगामिं दिट्ठिगतानं पहानाय, कामरागब्यापादानं तनुभावाय, कामरागब्यापादानं अनवसेसप्पहानाय, रूपरागअरूपरागमानउद्धच्चअविज्जानं अनवसेसप्पहानाया’’ति (ध॰ स॰ २७७, ३६१-३६३) च किलेसप्पहानंयेव अधिकं कत्वा मग्गपटिपत्तिया वुत्तत्ता पटिपत्तानुरूपेनेव किलेसपच्चवेक्खणस्स आदिभावो युज्जति, अट्ठकथायं वुत्तक्कमो पन दस्सितोयेव। सो पन कमो पञ्चविधो उप्पत्तिक्कमो पहानक्कमो पटिपत्तिक्कमो भूमिक्कमो देसनक्कमोति।&lt;br&gt;&#xA;‘‘पठमं कललं होति, कलला होति अब्बुदम्।&lt;br&gt;&#xA;अब्बुदा जायते पेसि, पेसि निब्बत्तती घनो’’ति॥ (सं॰ नि॰ १.२३५) –&lt;br&gt;&#xA;एवमादि उप्पत्तिक्कमो। ‘‘दस्सनेन पहातब्बा धम्मा, भावनाय पहातब्बा धम्मा’’ति (ध॰ स॰ तिकमातिका ८) एवमादि पहानक्कमो। ‘‘सीलविसुद्धि चित्तविसुद्धि दिट्ठिविसुद्धि कङ्खावितरणविसुद्धि मग्गामग्गञाणदस्सनविसुद्धि पटिपदाञाणदस्सनविसुद्धि ञाणदस्सनविसुद्धी’’ति एवमादि पटिपत्तिक्कमो। ‘‘कामावचरा धम्मा, रूपावचरा धम्मा, अरूपावचरा धम्मा’’ति (ध॰ स॰ दुकमातिका ९३-९५) एवमादि भूमिक्कमो। ‘‘चत्तारो सतिपट्ठाना चत्तारो सम्मप्पधाना चत्तारो इद्धिपादा पञ्चिन्द्रियानि पञ्च बलानि सत्त बोज्झङ्गा अरियो अट्ठङ्गिको मग्गो’’ति (म॰ नि॰ ३.४३; महानि॰ १९१; चूळनि॰ मेत्तगूमाणवपुच्छानिद्देस २२) वा, ‘‘अनुपुब्बिकथं कथेसि। सेय्यथिदं – दानकथं सीलकथं सग्गकथं कामानं आदीनवं ओकारं संकिलेसं नेक्खम्मे आनिसंसं पकासेसी’’ति (महाव॰ ३१; दी॰ नि॰ १.२९८; २.८३) वा एवमादि देसनक्कमो। इध पन चुद्दसन्नं ञाणानं उप्पत्तिक्कमो पटिपत्तिक्कमो च तदुभयवसेन पटिपाटिया देसितत्ता देसनक्कमो चाति तयो कमा वेदितब्बा।&lt;br&gt;&#xA;१५. इदानि यस्मा हेट्ठा सरूपेन नामरूपववत्थानञाणं न वुत्तं, तस्मा पञ्चधा नामरूपप्पभेदं दस्सेतुं अज्झत्तववत्थाने पञ्ञा वत्थुनानत्ते ञाणन्तिआदीनि पञ्च ञाणानि उद्दिट्ठानि। सकले हि नामरूपे वुत्ते यं परिग्गहेतुं सक्का, यञ्च परिग्गहेतब्बं, तं परिग्गहेस्सति। लोकुत्तरनामञ्हि परिग्गहेतुञ्च न सक्का अनधिगतत्ता, न च परिग्गहेतब्बं अविपस्सनूपगत्ता। तत्थ अज्झत्तववत्थानेति ‘‘एवं पवत्तमाना मयं अत्ताति गहणं गमिस्सामा’’ति इमिना विय अधिप्पायेन अत्तानं अधिकारं कत्वा पवत्ताति अज्झत्ता। अज्झत्तसद्दो पनायं गोचरज्झत्ते नियकज्झत्ते अज्झत्तज्झत्ते विसयज्झत्तेति चतूसु अत्थेसु दिस्सति । ‘‘तेन, आनन्द, भिक्खुना तस्मिंयेव पुरिमस्मिं समाधिनिमित्ते अज्झत्तमेव चित्तं सण्ठपेतब्बं, अज्झत्तरतो समाहितो’’तिआदीसु (ध॰ प॰ ३६२) हि अयं गोचरज्झत्ते दिस्सति। ‘‘अज्झत्तं सम्पसादनं (दी॰ नि॰ १.२२८; ध॰ स॰ १६१), अज्झत्तं वा धम्मेसु धम्मानुपस्सी विहरती’’तिआदीसु (दी॰ नि॰ २.३७३) नियकज्झत्ते। ‘‘छ अज्झत्तिकानि आयतनानि, अज्झत्तिका धम्मा’’तिआदीसु (ध॰ स॰ तिकमातिका २०) अज्झत्तज्झत्ते। ‘‘अयं खो, पनानन्द, विहारो तथागतेन अभिसम्बुद्धो यदिदं सब्बनिमित्तानं अमनसिकारा अज्झत्तं सुञ्ञतं उपसम्पज्ज विहरती’’तिआदीसु (म॰ नि॰ ३.१८७) विसयज्झत्ते, इस्सरियट्ठानेति अत्थो। फलसमापत्ति हि बुद्धानं इस्सरियट्ठानं नाम। इध पन अज्झत्तज्झत्ते दट्ठब्बो। तेसं अज्झत्तानं ववत्थाने अज्झत्तववत्थाने। वत्थुनानत्तेति वत्थूनं नानाभावे, नानावत्थूसूति अत्थो। एत्थ जवनमनोविञ्ञाणस्स पच्चयभूतो भवङ्गमनोपि चक्खादिपञ्चकं विय उप्पत्तिट्ठानत्ता वत्थूति वुत्तो। आवज्जनम्पि तन्निस्सितमेव कातब्बम्।&lt;br&gt;&#xA;१६.&lt;br&gt;&#xA;बहिद्धाति छहि अज्झत्तज्झत्तेहि बहिभूतेसु तेसं विसयेसु। गोचरनानत्तेति विसयनानत्ते।&lt;br&gt;&#xA;१७. चरियाववत्थानेति विञ्ञाणचरियाअञ्ञाणचरियाञाणचरियावसेन चरियानं ववत्थाने। ‘‘चरियववत्थाने’’ति रस्सं कत्वापि पठन्ति।&lt;br&gt;&#xA;१८. चतुधम्मववत्थानेति कामावचरभूमिआदीनं चुद्दसन्नं चतुक्कानं वसेन चतुन्नं चतुन्नं धम्मानं ववत्थाने। भूमीति च ‘‘भूमिगतञ्च वेहासट्ठञ्चा’’तिआदीसु (सं॰ नि॰ १.१३६) पथवियं वत्तति। ‘‘अभूमिं तात, मा सेवा’’तिआदीसु (जा॰ १.६.३४) विसये। ‘‘सुखभूमियं कामावचरे’’तिआदीसु (ध॰ स॰ ९८८) उप्पज्जनट्ठाने। इध पन कोट्ठासे वत्तति। परिच्छेदेतिपि वदन्ति।&lt;br&gt;&#xA;१९. नवधम्मववत्थानेति कामावचरकुसलादिवसेन पामोज्जमूलकवसेन योनिसो मनसिकारमूलकवसेन च नवन्नं नवन्नं धम्मानं ववत्थाने। इमेसु च पञ्चसु ञाणेसु पठमं अज्झत्तधम्मा ववत्थापेतब्बाति वत्थुनानत्ते ञाणं पठमं वुत्तं, ततो तेसं विसया ववत्थापेतब्बाति तदनन्तरं गोचरनानत्ते ञाणं वुत्तं, ततो परानि तीणि ञाणानि तिण्णं चतुन्नं नवन्नं वसेन गणनानुलोमेन वुत्तानि।&lt;br&gt;&#xA;२०. इदानि यस्मा नामरूपस्सेव पभेदतो ववत्थापनञाणं ञातपरिञ्ञा, तदनन्तरं तीरणपरिञ्ञा, तदनन्तरं पहानपरिञ्ञाति तिस्सो परिञ्ञा। तंसम्बन्धा च भावनासच्छिकिरिया होन्ति, तस्मा धम्मनानत्तञाणानन्तरं ञातट्ठे ञाणादीनि पञ्च ञाणानि उद्दिट्ठानि। तिस्सो हि परिञ्ञा ञातपरिञ्ञा तीरणपरिञ्ञा पहानपरिञ्ञा च। तत्थ ‘‘रुप्पनलक्खणं रूपं, वेदयितलक्खणा वेदना’’ति एवं तेसं तेसं धम्मानं पच्चत्तलक्खणसल्लक्खणवसेन पवत्ता पञ्ञा ञातपरिञ्ञा नाम। ‘‘रूपं अनिच्चं दुक्खं अनत्ता, वेदना अनिच्चा दुक्खा अनत्ता’’तिआदिना नयेन तेसं तेसं धम्मानं सामञ्ञलक्खणं आरोपेत्वा पवत्ता लक्खणारम्मणिकविपस्सनापञ्ञा तीरणपरिञ्ञा नाम। तेसुयेव पन धम्मेसु निच्चसञ्ञादिपजहनवसेन पवत्ता लक्खणारम्मणिकविपस्सनाव पहानपरिञ्ञा नाम।&lt;br&gt;&#xA;तत्थ सङ्खारपरिच्छेदतो पट्ठाय याव पच्चयपरिग्गहा ञातपरिञ्ञाय भूमि। एतस्मिञ्हि अन्तरे धम्मानं पच्चत्तलक्खणपटिवेधस्सेव आधिपच्चं होति। कलापसम्मसनतो पट्ठाय याव उदयब्बयानुपस्सना तीरणपरिञ्ञाय भूमि। एतस्मिञ्हि अन्तरे सामञ्ञलक्खणपटिवेधस्सेव आधिपच्चं होति। भङ्गानुपस्सनं आदिं कत्वा उपरि पहानपरिञ्ञाय भूमि। ततो पट्ठाय हि ‘‘अनिच्चतो अनुपस्सन्तो निच्चसञ्ञं पजहति, दुक्खतो अनुपस्सन्तो सुखसञ्ञं पजहति, अनत्ततो अनुपस्सन्तो अत्तसञ्ञं पजहति, निब्बिन्दन्तो नन्दिं पजहति, विरज्जन्तो रागं पजहति, निरोधेन्तो समुदयं पजहति, पटिनिस्सज्जन्तो आदानं पजहती’’ति (पटि॰ म॰ १.५२) एवं निच्चसञ्ञादिपहानसाधिकानं सत्तन्नं अनुपस्सनानं आधिपच्चं होति।&lt;br&gt;&#xA;तत्थ अभिञ्ञापञ्ञाति धम्मानं रुप्पनादिसभावेन जाननपञ्ञा। सा हि सोभनट्ठेन अभिसद्देन ‘‘तेसं तेसं धम्मानं सभावजाननवसेन सोभनं जानन’’न्ति कत्वा अभिञ्ञाति वुच्चति। ञातट्ठे ञाणन्ति जाननसभावं ञाणम्।&lt;br&gt;&#xA;२१. परिञ्ञापञ्ञाति जाननपञ्ञा। सा हि ब्यापनट्ठेन परिसद्देन ‘‘अनिच्चादिसामञ्ञलक्खणवसेन सकिच्चसमापनवसेन वा ब्यापितं जानन’’न्ति कत्वा परिञ्ञाति वुच्चति। तीरणट्ठे ञाणन्ति उपपरिक्खणसभावं, सम्मसनसभावं वा ञाणम्।&lt;br&gt;&#xA;२२. पहाने पञ्ञाति निच्चसञ्ञादीनं पजहना पञ्ञा, पजहतीति वा, पजहन्ति एतेनाति वा पहानम्। परिच्चागट्ठे ञाणन्ति परिच्चजनसभावं ञाणम्।&lt;br&gt;&#xA;२३. भावनापञ्ञाति वड्ढनपञ्ञा। एकरसट्ठे ञाणन्ति एककिच्चसभावं ञाणं, विमुत्तिरसेन वा एकरससभावं ञाणम्।&lt;br&gt;&#xA;२४. सच्छिकिरियापञ्ञाति पटिवेधवसेन पटिलाभवसेन वा पच्चक्खकरणपञ्ञा। फस्सनट्ठे ञाणन्ति तदुभयवसेनेव विन्दनसभावं ञाणम्।&lt;br&gt;&#xA;२५-२८. इदानि यस्मा पहानभावनासच्छिकिरियञाणानि अरियमग्गफलसम्पयुत्तानिपि होन्ति, तस्मा तदनन्तरं अरियपुग्गलानंयेव लब्भमानानि चत्तारि पटिसम्भिदाञाणानि उद्दिट्ठानि। तत्थापि पच्चयुप्पन्नो अत्थो दुक्खसच्चं विय पाकटो सुविञ्ञेय्यो चाति पठमं अत्थपटिसम्भिदाञाणं उद्दिट्ठं, तस्स अत्थस्स हेतुधम्मविसयत्ता तदनन्तरं धम्मपटिसम्भिदाञाणं, तदुभयस्स निरुत्तिविसयत्ता तदनन्तरं निरुत्तिपटिसम्भिदाञाणं, तेसु तीसुपि ञाणेसु पवत्तनतो तदनन्तरं पटिभानपटिसम्भिदाञाणम्। प-कारं दीघं कत्वा च पठन्ति।&lt;br&gt;&#xA;२९-३१. इतो परानि विहारट्ठे ञाणादीनि तीणि ञाणानि अरियानंयेव सम्भवतो पटिसम्भिदापभेदतो च पटिसम्भिदाञाणानन्तरं उद्दिट्ठानि। विहारट्ठे ञाणञ्हि धम्मपटिसम्भिदा होति, समापत्तट्ठे ञाणं अत्थपटिसम्भिदा। धम्मसभावे ञाणञ्हि पटिसम्भिदाकथायं (पटि॰ म॰ २.३०) धम्मपटिसम्भिदाति वुत्तम्। निब्बाने ञाणं पन अत्थपटिसम्भिदा एव। तत्थ विहारनानत्तेति अनिच्चानुपस्सनादिवसेन नानाविपस्सनाविहारे। विहारट्ठेति विपस्सनाविहारसभावे। विहारोति च ससम्पयुत्ता विपस्सना एव। समापत्तिनानत्तेति अनिमित्तादिवसेन नानाफलसमापत्तियम्। समापत्तीति च लोकुत्तरफलभूता चित्तचेतसिकधम्मा। विहारसमापत्तिनानत्तेति उभयवसेन वुत्तम्।&lt;br&gt;&#xA;३२. ततो विहारसमापत्तिञाणसाधकस्स ‘‘दुभतो वुट्ठानविवट्टने पञ्ञा’’ति पुब्बे वुत्तस्सापि मग्गञाणस्स आसवसमुच्छेदसमत्थतं अनन्तरफलदायकत्तञ्च कारणेन विसेसेत्वा अपरेनाकारेन वत्तुकामेन तदेव ‘‘आनन्तरिकसमाधिम्हि ञाण’’न्ति उद्दिट्ठम्। तत्थ अविक्खेपपरिसुद्धत्ताति विक्खिपति तेन चित्तन्ति विक्खेपो, उद्धच्चस्सेतं नामम्। न विक्खेपो अविक्खेपो, उद्धच्चपटिपक्खस्स समाधिस्सेतं नामम्। परिसुद्धस्स भावो परिसुद्धत्तं, अविक्खेपस्स परिसुद्धत्तं अविक्खेपपरिसुद्धत्तं, तस्मा अविक्खेपपरिसुद्धत्ता समाधिस्स परिसुद्धभावेनाति अत्थो। इदञ्हि आसवसमुच्छेदस्स अनन्तरफलदायकत्तस्स च कारणवचनम्। आसवसमुच्छेदेति एत्थ आसवन्तीति आसवा, चक्खुतोपि…पे॰… मनतोपि सन्दन्ति पवत्तन्तीति वुत्तं होति। धम्मतो याव गोत्रभुं, ओकासतो याव भवग्गं सवन्तीति वा आसवा, एतं धम्मं एतञ्च ओकासं अन्तोकरित्वा पवत्तन्तीति अत्थो। अन्तोकरणत्थो हि अयं आ-कारो। चिरपारिवासिकट्ठेन मदिरादयो आसवा वियातिपि आसवा। लोकस्मिञ्हि चिरपारिवासिका मदिरादयो आसवाति वुच्चन्ति। यदि च चिरपारिवासिकट्ठेन आसवा, एतेयेव भवितुमरहन्ति। वुत्तञ्हेतं –&lt;br&gt;&#xA;‘‘पुरिमा, भिक्खवे, कोटि न पञ्ञायति अविज्जाय, इतो पुब्बे अविज्जा नाहोसि, अथ पच्छा समभवी’’तिआदि।&lt;br&gt;&#xA;आयतं वा संसारदुक्खं सवन्ति पसवन्तीतिपि आसवा, समुच्छिज्जति एतेनाति समुच्छेदो। पञ्ञाति कामासवादीनं चतुन्नं आसवानं समुच्छेदे पञ्ञा।&lt;br&gt;&#xA;आनन्तरिकसमाधिम्हि ञाणन्ति अत्तनो पवत्तिसमनन्तरं नियमेनेव फलप्पदानतो आनन्तरिकोति लद्धनामो मग्गसमाधि। न हि मग्गसमाधिम्हि उप्पन्ने तस्स फलुप्पत्तिनिसेधको कोचि अन्तरायो अत्थि। यथाह –&lt;br&gt;&#xA;‘‘अयञ्च पुग्गलो सोतापत्तिफलसच्छिकिरियाय पटिपन्नो अस्स, कप्पस्स च उड्डय्हनवेला अस्स, नेव ताव कप्पो उड्डय्हेय्य, यावायं पुग्गलो न सोतापत्तिफलं सच्छिकरोति, अयं वुच्चति पुग्गलो ठितकप्पी। सब्बेपि मग्गसमङ्गिनो पुग्गला ठितकप्पिनो’’ति (पु॰ प॰ १७)।&lt;br&gt;&#xA;इदं तेन आनन्तरिकसमाधिना सम्पयुत्तं ञाणम्।&lt;br&gt;&#xA;३३. इमिना मग्गञाणेन फलप्पत्तानं अरियानंयेव सम्भवतो इमस्स ञाणस्स अनन्तरं अरणविहारञाणादीनि चत्तारि ञाणानि उद्दिट्ठानि। तत्रापि च अरहतोयेव सततमेव च सम्भवतो अरणविहारे ञाणं पठमं उद्दिट्ठं, तदनन्तरं निरोधस्स अनागामिअरहन्तानं सम्भवेपि बहुसम्भारत्ता विसेसेन च निरोधस्स निब्बानसम्मतत्ता च निरोधसमापत्तिया ञाणं उद्दिट्ठं, तदनन्तरं परिनिब्बानस्स कालन्तरे परिनिब्बानकालं आहच्च ठितत्ता दीघकालिकन्ति परिनिब्बाने ञाणं उद्दिट्ठं, तदनन्तरं समसीसट्ठस्स सब्बकिलेसखयानन्तरं परिनिब्बानकालं आहच्च ठितत्ता रस्सकालिकन्ति समसीसट्ठे ञाणं उद्दिट्ठम्। तत्थ सन्तो चाति च-कारो दस्सनाधिपतेय्यञ्च सन्तो विहाराधिगमो च पणीताधिमुत्तता चाति तीहिपि पदेहि सम्बन्धितब्बो। दस्सनन्ति विपस्सनाञाणं, अधिपतियेव आधिपतेय्यं, अधिपतितो वा आगतत्ता आधिपतेय्यं, दस्सनञ्च तं आधिपतेय्यञ्चाति दस्सनाधिपतेय्यम्। विहरतीति विहारो, विहरन्ति तेन वाति विहारो, अधिगम्मति पापुणीयतीति अधिगमो, विहारो एव अधिगमो विहाराधिगमो। सो च किलेसपरिळाहविरहितत्ता निब्बुतोति सन्तो। सो च अरहत्तफलसमापत्तिपञ्ञा। उत्तमट्ठेन अतप्पकट्ठेन च पणीतो, पधानभावं नीतोति वा पणीतो, पणीते अधिमुत्तो विसट्ठचित्तो तप्परमो पणीताधिमुत्तो, तस्स भावो पणीताधिमुत्तता। सा च फलसमापत्ताधिमुत्ता पुब्बभागपञ्ञा एव।&lt;br&gt;&#xA;अरणविहारेति निक्किलेसविहारे। रागादयो हि रणन्ति सत्ते चुण्णेन्ति पीळेन्तीति रणा, रणन्ति एतेहि सत्ता कन्दन्ति परिदेवन्तीति वा रणा। वुत्तो तिविधोपि विहारो। नत्थि एतस्स रणाति अरणो। विविधे पच्चनीकधम्मे हरन्ति एतेनाति विहारो। तस्मिं अरणे विहारे। निद्देसवारे (पटि॰ म॰ १.८२) वुत्तपठमज्झानादीनि च पणीताधिमुत्तताय एव सङ्गहितानि। फलसमापत्तिं समापज्जितुकामताय हि पठमज्झानादिं समापज्जित्वा वुट्ठाय झानसम्पयुत्तधम्मे विपस्सति, या च अरणविभङ्गसुत्तन्ते (म॰ नि॰ ३.३२३ आदयो) भगवता देसिता अरणपटिपदा, सापि इमिनाव सङ्गहिताति वेदितब्बा । वुत्तञ्हि तत्थ भगवता –&lt;br&gt;&#xA;‘‘अरणविभङ्गं वो, भिक्खवे, देसेस्सामि…पे॰… न कामसुखं अनुयुञ्जेय्य हीनं गम्मं पोथुज्जनिकं अनरियं अनत्थसंहितं, न च अत्तकिलमथानुयोगं अनुयुञ्जेय्य दुक्खं अनरियं अनत्थसंहितम्। एते खो, भिक्खवे, उभो अन्ते अनुपगम्म मज्झिमा पटिपदा तथागतेन अभिसम्बुद्धा चक्खुकरणी ञाणकरणी उपसमाय अभिञ्ञाय सम्बोधाय निब्बानाय संवत्तति। उस्सादनञ्च जञ्ञा, अपसादनञ्च जञ्ञा, उस्सादनञ्च ञत्वा अपसादनञ्च ञत्वा नेवुस्सादेय्य न अपसादेय्य, धम्ममेव देसेय्य। सुखविनिच्छयं जञ्ञा, सुखविनिच्छयं ञत्वा अज्झत्तं सुखमनुयुञ्जेय्य, रहोवादं न भासेय्य, सम्मुखा न खीणं भणे, अतरमानोव भासेय्य नो तरमानो, जनपदनिरुत्तिं नाभिनिवेसेय्य, समञ्ञं नातिधावेय्याति। अयमुद्देसो अरणविभङ्गस्स …पे॰… तत्र, भिक्खवे, यो कामपटिसन्धिसुखिनो सोमनस्सानुयोगं अननुयोगो हीनं…पे॰… अनत्थसंहितं, अदुक्खो एसो धम्मो अविघातो अनुपायासो अपरिळाहो सम्मापटिपदा। तस्मा एसो धम्मो अरणो…पे॰… तत्र, भिक्खवे, यो अत्तकिलमथानुयोगं अननुयोगो दुक्खं अनरियं अनत्थसंहितम्। अदुक्खो एसो धम्मो …पे॰… तस्मा एसो धम्मो अरणो। तत्र, भिक्खवे, यायं मज्झिमा पटिपदा तथागतेन अभिसम्बुद्धा…पे॰… अदुक्खो एसो धम्मो…पे॰… तस्मा एसो धम्मो अरणो…पे॰… तत्र, भिक्खवे, यायं नेवुस्सादना न अपसादना धम्मदेसना च, अदुक्खो एसो धम्मो…पे॰… तस्मा एसो धम्मो अरणो…पे॰… तत्र, भिक्खवे, यदिदं नेक्खम्मसुखं पविवेकसुखं उपसमसुखं सम्बोधिसुखं, अदुक्खो एसो धम्मो…पे॰… तस्मा एसो धम्मो अरणो…पे॰… तत्र, भिक्खवे, य्वायं रहोवादो भूतो तच्छो अत्थसंहितो, अदुक्खो एसो धम्मो…पे॰… तस्मा एसो धम्मो अरणो …पे॰… तत्र, भिक्खवे, य्वायं सम्मुखा खीणवादो भूतो तच्छो अत्थसंहितो, अदुक्खो एसो धम्मो…पे॰… तस्मा एसो धम्मो अरणो…पे॰… तत्र, भिक्खवे, यदिदं अतरमानस्स भासितं, अदुक्खो एसो धम्मो…पे॰… तस्मा एसो धम्मो अरणो…पे॰… तत्र, भिक्खवे, य्वायं जनपदनिरुत्तिया च अनभिनिवेसो समञ्ञाय च अनतिसारो, अदुक्खो एसो धम्मो…पे॰… तस्मा एसो धम्मो अरणोति। तस्मातिह, भिक्खवे, सरणञ्च धम्मं जानिस्साम, अरणञ्च धम्मं जानिस्साम। सरणञ्च धम्मं ञत्वा अरणञ्च धम्मं ञत्वा अरणं पटिपदं पटिपज्जिस्सामाति एवञ्हि वो, भिक्खवे, सिक्खितब्बम्। सुभूति च पन, भिक्खवे, कुलपुत्तो अरणपटिपदं पटिपन्नो’’ति।&lt;br&gt;&#xA;तत्थ मज्झिमा पटिपदा दस्सनाधिपतेय्येन च सन्तेन विहाराधिगमेन च सङ्गहिता। कामसुखं अत्तकिलमथं अननुयोगो मज्झिमा पटिपदा एव। अरहतो हि विपस्सनापुब्बभागमज्झिमा पटिपदा होति, अरहत्तफलसमापत्ति अट्ठङ्गमग्गवसेन मज्झिमा पटिपदा च। सेसा पन पणीताधिमुत्तताय एव सङ्गहिताति वेदितब्बा। किञ्चापि सब्बेपि अरहन्तो अरणविहारिनो, अञ्ञे अरहन्तो धम्मं देसेन्ता ‘‘सम्मापटिपन्ने सम्मापटिपन्ना’’ति ‘‘मिच्छापटिपन्ने मिच्छापटिपन्ना’’ति पुग्गलवसेनापि उस्सादनापसादनानि कत्वा धम्मं देसेन्ति। सुभूतित्थेरो पन ‘‘अयं मिच्छापटिपदा, अयं सम्मापटिपदा’’ति धम्मवसेनेव धम्मं देसेसि। तेनेव भगवा तंयेव अरणपटिपदं पटिपन्नोति च वण्णेसि, ‘‘एतदग्गं, भिक्खवे, मम सावकानं भिक्खूनं अरणविहारीनं यदिदं सुभूती’’ति (अ॰ नि॰ १.१९८, २०१) च अरणविहारीनं अग्गट्ठाने ठपेसीति।&lt;br&gt;&#xA;३४. द्वीहि बलेहीति समथबलविपस्सनाबलेहि। समन्नागतत्ताति युत्तत्ता परिपुण्णत्ता वा। तयो चाति विभत्तिविपल्लासो, तिण्णञ्चाति वुत्तं होति। सङ्खारानन्ति वचीसङ्खारकायसङ्खारचित्तसङ्खारानम्। पटिप्पस्सद्धियाति पटिप्पस्सद्धत्थं निरोधत्थं, अप्पवत्तत्थन्ति वुत्तं होति। सोळसहीति अनिच्चानुपस्सनादीनि अट्ठ, मग्गफलानि अट्ठाति सोळसहि। ञाणचरियाहीति ञाणप्पवत्तीहि। नवहीति रूपारूपावचरसमाधि तदुपचारो चाति नवहि। वसिभावता पञ्ञाति लहुता, यथासुखवत्तनं इस्सरियं वसो, सो अस्स अत्थीति वसी, वसिनो भावो वसिभावो, वसिभावो एव वसिभावता, यथा पाटिकुल्यमेव पाटिकुल्यता। एवंविधा पञ्ञा वसिभावताय पञ्ञाति वा अत्थो। सि-कारं दीघं कत्वा च पठन्ति। समन्नागतत्ता च पटिप्पस्सद्धिया च ञाणचरियाहि च समाधिचरियाहि चाति च-कारो सम्बन्धितब्बो।&lt;br&gt;&#xA;निरोधसमापत्तिया ञाणन्ति अनागामिअरहन्तानं निरोधसमापत्तिनिमित्तं ञाणं, यथा अजिनम्हि हञ्ञते दीपीति। निरोधसमापत्तीति च नेवसञ्ञानासञ्ञायतनस्स अभावमत्तं, न कोचि धम्मो, पञ्ञत्तिमत्तं अभावमत्तत्ता निरोधोति च। समापज्जन्तेन समापज्जीयति नामाति समापत्तीति च वुच्चति।&lt;br&gt;&#xA;३५. सम्पजानस्साति सम्मा पकारेहि जानातीति सम्पजानो। तस्स सम्पजानस्स। पवत्तपरियादानेति पवत्तनं पवत्तं, समुदाचारोति अत्थो। किलेसपवत्तं खन्धपवत्तञ्च। तस्स पवत्तस्स परियादानं परिक्खयो अप्पवत्ति पवत्तपरियादानम्। तस्मिं पवत्तपरियादाने। परिनिब्बाने ञाणन्ति अरहतो कामच्छन्दादीनं परिनिब्बानं अप्पवत्तं अनुपादिसेसपरिनिब्बानञ्च पच्चवेक्खन्तस्स तस्मिं किलेसपरिनिब्बाने खन्धपरिनिब्बाने च पवत्तं ञाणम्।&lt;br&gt;&#xA;३६. सब्बधम्मानन्ति सब्बेसं तेभूमकधम्मानम्। सम्मा समुच्छेदेति सन्ततिसमुच्छेदवसेन सुट्ठु निरोधे। निरोधे च अनुपट्ठानताति निरोधे गते पुन न उपट्ठानताय, पुन अनुप्पत्तियन्ति अत्थो। सम्मासमुच्छेदे च निरोधे च अनुपट्ठानता चाति च-कारो सम्बन्धितब्बो।&lt;br&gt;&#xA;समसीसट्ठे ञाणन्ति नेक्खम्मादीनि सत्ततिंस समानि, तण्हादीनि तेरस सीसानि। पच्चनीकधम्मानं समितत्ता समानि, यथायोगं पधानत्ता च कोटित्ता च सीसानि। एकस्मिं इरियापथे वा एकस्मिं रोगे वा सभागसन्ततिवसेन एकस्मिं जीवितिन्द्रिये वा नेक्खम्मादीनि समानि च सद्धादीनि सीसानि च अस्स सन्तीति समसीसी, समसीसिस्स अत्थो समसीसट्ठो। तस्मिं समसीसट्ठे, समसीसिभावेति अत्थो। एकस्मिं इरियापथे रोगे वा सभागसन्ततिवसेन जीविते वा विपस्सनं आरभित्वा तस्मिंयेव इरियापथे रोगे सभागजीविते वा चत्तारि मग्गफलानि पत्वा, तस्मिंयेव परिनिब्बायन्तस्स अरहतोयेव समसीसिभावो होतीति तस्मिं समसीसिभावे ञाणन्ति वुत्तं होति। वुत्तञ्च पुग्गलपञ्ञत्तियं (पु॰ प॰ १६), तस्सा च अट्ठकथायं (पु॰ प॰ अट्ठ॰ १६) –&lt;br&gt;&#xA;‘‘कतमो च पुग्गलो समसीसी? यस्स पुग्गलस्स अपुब्बं अचरिमं आसवपरियादानञ्च होति जीवितपरियादानञ्च। अयं वुच्चति पुग्गलो समसीसी’’ति (पु॰ प॰ १६)।&lt;br&gt;&#xA;‘‘समसीसिनिद्देसे अपुब्बं अचरिमन्ति अपुरे अपच्छा, सन्ततिपच्चुप्पन्नवसेन एकवारंयेव, एककालंयेवाति अत्थो। परियादानन्ति परिक्खयो। अयन्ति अयं पुग्गलो समसीसी नाम वुच्चति। सो पनेस तिविधो होति इरियापथसमसीसी रोगसमसीसी जीवितसमसीसीति। तत्थ यो चङ्कमन्तोव विपस्सनं आरभित्वा अरहत्तं पत्वा चङ्कमन्तोव परिनिब्बाति, यो ठितकोव विपस्सनं आरभित्वा अरहत्तं पत्वा ठितकोव परिनिब्बाति, यो निसिन्नोव विपस्सनं आरभित्वा अरहत्तं पत्वा निसिन्नोव परिनिब्बाति, यो निपन्नोव विपस्सनं आरभित्वा अरहत्तं पत्वा निपन्नोव परिनिब्बाति, अयं इरियापथसमसीसी नाम। यो पन एकं रोगं पत्वा अन्तोरोगेयेव विपस्सनं आरभित्वा अरहत्तं पत्वा तेनेव रोगेन परिनिब्बाति, अयं रोगसमसीसी नाम। कतरो जीवितसमसीसी? तेरस सीसानि। तत्थ किलेससीसं अविज्जं अरहत्तमग्गो परियादियति, पवत्तसीसं जीवितिन्द्रियं चुतिचित्तं परियादियति, अविज्जापरियादायकं चित्तं जीवितिन्द्रियं परियादातुं न सक्कोति, जीवितिन्द्रियपरियादायकं चित्तं अविज्जं परियादातुं न सक्कोति। अविज्जापरियादायकं चित्तं अञ्ञं, जीवितिन्द्रियपरियादायकं चित्तं अञ्ञम्। यस्स चेतं सीसद्वयं समं परियादानं गच्छति, सो जीवितसमसीसी नाम। कथमिदं समं होतीति? वारसमताय। यस्मिञ्हि वारे मग्गवुट्ठानं होति। सोतापत्तिमग्गे पञ्च पच्चवेक्खणानि, सकदागामिमग्गे पञ्च, अनागामिमग्गे पञ्च, अरहत्तमग्गे चत्तारीति एकूनवीसतिमे पच्चवेक्खणञाणे पतिट्ठाय भवङ्गं ओतरित्वा परिनिब्बायति। इमाय वारसमताय एव उभयसीसपरियादानम्पि समं होति नाम। तेनायं पुग्गलो ‘जीवितसमसीसी’ति वुच्चति। अयमेव च इध अधिप्पेतो’’ति।&lt;br&gt;&#xA;३७. इदानि यस्मा सुतमयसीलमयभावनामयञाणानि वट्टपादकानि सल्लेखा नाम न होन्ति, लोकुत्तरपादकानेव एतानि च अञ्ञानि च ञाणानि सल्लेखाति वुच्चन्ति, तस्मा पच्चनीकसल्लेखनाकारेन पवत्तानि ञाणानि दस्सेतुं समसीसट्ठे ञाणानन्तरं सल्लेखट्ठे ञाणं उद्दिट्ठम्। तत्थ पुथुनानत्ततेजपरियादाने पञ्ञाति लोकुत्तरेहि असम्मिस्सट्ठेन पुथूनं रागादीनञ्च नानत्तानं नानासभावानं कामच्छन्दादीनञ्च सन्तापनट्ठेन ‘‘तेजा’’ति लद्धनामानं दुस्सील्यादीनञ्च परियादाने खेपने पञ्ञा, नेक्खम्मादिम्हि सत्ततिंसभेदे धम्मे पञ्ञाति वुत्तं होति। अथ वा पुथुभूता नानत्तभूता च तेजा एव तेसं पुथुभूतानं नानत्तभूतानं दुस्सील्यादीनं पञ्चन्नं तेजानं परियादाने पञ्ञाति अत्थो। तेजेहियेव पुथूनं नानत्तानञ्च सङ्गहं निद्देसवारे पकासयिस्साम।&lt;br&gt;&#xA;सल्लेखट्ठे ञाणन्ति पच्चनीकधम्मे सल्लेखति समुच्छिन्दतीति सल्लेखो, तस्मिं नेक्खम्मादिके सत्ततिंसप्पभेदे सल्लेखसभावे ञाणम्। ‘‘परे विहिंसका भविस्सन्ति, मयमेत्थ अविहिंसका भविस्सामाति सल्लेखो करणीयो’’तिआदिना (म॰ नि॰ १.८३) नयेन भगवता सल्लेखसुत्तन्ते वुत्तो चतुचत्तालीसभेदोपि सल्लेखो इमिना सङ्गहितोयेवाति वेदितब्बो।&lt;br&gt;&#xA;३८. इदानि सल्लेखे ठितेन कत्तब्बं सम्मप्पधानवीरियं दस्सेतुं तदनन्तरं वीरियारम्भे ञाणं उद्दिट्ठम्। तत्थ असल्लीनत्तपहितत्तपग्गहट्ठेति कोसज्जवसेन असल्लीनो असङ्कुचितो अत्ता अस्साति असल्लीनत्तो। अत्ताति चित्तम्। यथाह –&lt;br&gt;&#xA;‘‘उदकञ्हि नयन्ति नेत्तिका, उसुकारा नमयन्ति तेजनम्।&lt;br&gt;&#xA;दारुं नमयन्ति तच्छका, अत्तानं दमयन्ति पण्डिता’’ति॥ आदि (ध॰ प॰ ८०-८२) –&lt;br&gt;&#xA;काये च जीविते च अनपेक्खताय पहितो पेसितो विस्सट्ठो अत्ता एतेनाति पहितत्तो। अत्ताति अत्तभावो। यथाह – ‘‘या पन भिक्खुनी अत्तानं वधित्वा वधित्वा रोदेय्या’’तिआदि (पाचि॰ ८८०) । असल्लीनत्तो च सो पहितत्तो चाति असल्लीनत्तपहितत्तो। सहजातधम्मे पग्गण्हाति उपत्थम्भेतीति पग्गहो, पग्गहो एव अत्थो पग्गहट्ठो, पग्गहसभावोति अत्थो। असल्लीनत्तपहितत्तस्स पग्गहट्ठो असल्लीनत्तपहितत्तपग्गहट्ठो। तस्मिं असल्लीनत्तपहितत्तपग्गहट्ठे। ‘‘तस्मातिह, भिक्खवे, तुम्हेपि अप्पटिवानं पदहेय्याथ। कामं तचो च न्हारु च अट्ठि च अवसिस्सतु, उपसुस्सतु सरीरे मंसलोहितम्। यं तं पुरिसथामेन पुरिसवीरियेन पुरिसपरक्कमेन पत्तब्बं, न तं अपापुणित्वा वीरियस्स सण्ठानं भविस्सती’’ति (अ॰ नि॰ २.५) वुत्तत्ता असल्लीनत्तपहितत्तवचनेन पधानस्मिं अप्पटिवानिता अनिवत्तनता वुत्ता। पग्गहट्ठवचनेन पन कोसज्जुद्धच्चविमुत्तं समप्पवत्तं वीरियं वुत्तम्।&lt;br&gt;&#xA;वीरियारम्भे ञाणन्ति वीरभावो वीरियं, वीरानं वा कम्मं, विधिना वा नयेन उपायेन ईरयितब्बं पवत्तयितब्बन्ति वीरियम्। तदेतं उस्साहलक्खणं, सहजातानं धम्मानं उपत्थम्भनरसं, असंसीदनभावपच्चुपट्ठानं, ‘‘संविग्गो योनिसो पदहती’’ति (अ॰ नि॰ ४.११३) वचनतो संवेगपदट्ठानं, वीरियारम्भवत्थुपदट्ठानं वा। सम्मा आरद्धं सब्बसम्पत्तीनं मूलं होतीति दट्ठब्बम्। वीरियसङ्खातो आरम्भो वीरियारम्भो। इमिना सेसारम्भे पटिक्खिपति। अयञ्हि आरम्भसद्दो कम्मे आपत्तियं किरियायं वीरिये हिंसायं विकोपनेति अनेकेसु अत्थेसु आगतो।&lt;br&gt;&#xA;‘‘यंकिञ्चि दुक्खं सम्भोति, सब्बं आरम्भपच्चया।&lt;br&gt;&#xA;आरम्भानं निरोधेन, नत्थि दुक्खस्स सम्भवो’’ति॥ (सु॰ नि॰ ७४९) –&lt;br&gt;&#xA;एत्थ हि कम्मं आरम्भोति आगतम्। ‘‘आरम्भति च विप्पटिसारी च होती’’ति (अ॰ नि॰ ५.१४२; पु॰ प॰ १९१) एत्थ आपत्ति। ‘‘महायञ्ञा महारम्भा, न ते होन्ति महप्फला’’ति (अ॰ नि॰ ४.३९; सं॰ नि॰ १.१२०) एत्थ यूपुस्सापनादिकिरिया। ‘‘आरम्भथ निक्कमथ, युञ्जथ बुद्धसासने’’ति (सं॰ नि॰ १.१८५) एत्थ वीरियम्। ‘‘समणं गोतमं उद्दिस्स पाणं आरम्भन्ती’’ति (म॰ नि॰ २.५१-५२) एत्थ हिंसा। ‘‘बीजगामभूतगामसमारम्भा पटिविरतो होती’’ति (दी॰ नि॰ १.१०; म॰ नि॰ १.२९३) एत्थ छेदनभञ्जनादिकं विकोपनम्। इध पन वीरियमेव अधिप्पेतम्। तेन वुत्तं ‘‘वीरियसङ्खातो आरम्भो वीरियारम्भो’’ति। वीरियञ्हि आरभनकवसेन आरम्भोति वुच्चति। तस्मिं वीरियारम्भे ञाणम्। असल्लीनत्ता पहितत्तातिपि पठन्ति, असल्लीनभावेन पहितभावेनाति अत्थो। पुरिमपाठोयेव सुन्दरो। केचि पन ‘‘सतिधम्मविचयवीरियपीतिसम्बोज्झङ्गानं समता असल्लीनत्तता, सतिसमाधिपस्सद्धिउपेक्खासम्बोज्झङ्गानं समता पहितत्तता, सत्तन्नं सम्बोज्झङ्गानं समता पग्गहट्ठो’’ति वण्णयन्ति।&lt;br&gt;&#xA;३९. इदानि सम्मावायामसिद्धं मग्गफलं पत्तेन लोकहितत्थं धम्मदेसना कातब्बाति दस्सेतुं तदनन्तरं अत्थसन्दस्सने ञाणं उद्दिट्ठम्। तत्थ नानाधम्मप्पकासनताति सब्बसङ्खतासङ्खतवसेन नानाधम्मानं पकासनता दीपनता देसनता। पकासनताति च पकासना एव। अत्थसन्दस्सनेति नानाअत्थानं परेसं सन्दस्सने। धम्मा च अत्था च ते एव।&lt;br&gt;&#xA;४०. इदानि परेसं धम्मिया कथाय सन्दस्सेन्तस्स तस्स अरियपुग्गलस्स यथासभावधम्मदेसनाकारणं दस्सनविसुद्धिं दस्सेतुं तदनन्तरं दस्सनविसुद्धिञाणं उद्दिट्ठम्। तत्थ सब्बधम्मानं एकसङ्गहता नानत्तेकत्तपटिवेधेति सब्बेसं सङ्खतासङ्खतधम्मानं एकसङ्गहताय च कामच्छन्दादीनं नानत्तस्स च नेक्खम्मादीनं एकत्तस्स च पटिवेधो, अभिसमयोति अत्थो। सो पन मग्गपञ्ञा फलपञ्ञा च। मग्गपञ्ञा सच्चाभिसमयक्खणे सच्चाभिसमयवसेन पटिविज्झतीति पटिवेधो, फलपञ्ञा पटिविद्धत्ता पटिवेधो। एकसङ्गहताति एत्थ जातिसङ्गहो, सञ्जातिसङ्गहो, किरियासङ्गहो, गणनसङ्गहोति चतुब्बिधो सङ्गहो। तत्थ ‘‘सब्बे खत्तिया आगच्छन्तु, सब्बे ब्राह्मणा, सब्बे वेस्सा, सब्बे सुद्दा आगच्छन्तु’’, ‘‘या, चावुसो विसाख, सम्मावाचा, यो च सम्माकम्मन्तो, यो च सम्माआजीवो, इमे धम्मा सीलक्खन्धे सङ्गहिता’’ति (म॰ नि॰ १.४६२) अयं जातिसङ्गहो नाम। ‘‘एकजातिका आगच्छन्तू’’ति वुत्तट्ठाने विय हि इध सब्बे जातिया एकसङ्गहिता। ‘‘सब्बे कोसलका आगच्छन्तु, सब्बे मागधिका, सब्बे भारुकच्छका आगच्छन्तु’’, ‘‘यो, चावुसो विसाख, सम्मावायामो, या च सम्मासति, यो च सम्मासमाधि, इमे धम्मा समाधिक्खन्धे सङ्गहिता’’ति (म॰ नि॰ १.४६२) अयं सञ्जातिसङ्गहो नाम। ‘‘एकट्ठाने जाता संवड्ढा आगच्छन्तू’’ति वुत्तट्ठाने विय हि इध सब्बे जातिट्ठानेन निवुत्थोकासेन एकसङ्गहिता। ‘‘सब्बे हत्थारोहा आगच्छन्तु, सब्बे अस्सारोहा आगच्छन्तु, सब्बे रथिका आगच्छन्तु’’, ‘‘या, चावुसो विसाख, सम्मादिट्ठि, यो च सम्मासङ्कप्पो, इमे धम्मा पञ्ञाक्खन्धे सङ्गहिता’’ति (म॰ नि॰ १.४६२) अयं किरियासङ्गहो नाम। सब्बेव हि ते अत्तनो किरियाकरणेन एकसङ्गहिता। ‘‘चक्खायतनं कतमं खन्धगणनं गच्छति, चक्खायतनं रूपक्खन्धगणनं गच्छति। हञ्चि चक्खायतनं रूपक्खन्धगणनं गच्छति, तेन वत रे वत्तब्बे चक्खायतनं रूपक्खन्धेन सङ्गहित’’न्ति (कथा॰ ४७१) अयं गणनसङ्गहो नाम। अयमिध अधिप्पेतो। तथट्ठादीसु द्वादससु आकारेसु विसुं विसुं एकेन सङ्गहो गणनपरिच्छेदो एतेसन्ति एकसङ्गहा, एकसङ्गहानं भावो एकसङ्गहता।&lt;br&gt;&#xA;दस्सनविसुद्धिञाणन्ति मग्गफलञाणं दस्सनम्। दस्सनमेव विसुद्धि दस्सनविसुद्धि, दस्सनविसुद्धि एव ञाणं दस्सनविसुद्धिञाणम्। मग्गञाणं विसुज्झतीति दस्सनविसुद्धि, फलञाणं विसुद्धत्ता दस्सनविसुद्धि।&lt;br&gt;&#xA;४१. इदानि दस्सनविसुद्धिसाधकानि विपस्सनाञाणानि द्विधा दस्सेतुं तदनन्तरं खन्तिञाणपरियोगाहणञाणानि उद्दिट्ठानि। तत्थ विदितत्ता पञ्ञाति रूपक्खन्धादीनं अनिच्चादितो विदितत्ता पवत्ता पञ्ञा। खन्तिञाणन्ति विदितमेव खमतीति खन्ति, खन्ति एव ञाणं खन्तिञाणम्। एतेन अधिवासनखन्तिं पटिक्खिपति। एतं कलापसम्मसनादिवसेन पवत्तं तरुणविपस्सनाञाणम्।&lt;br&gt;&#xA;४२. फुट्ठत्ता पञ्ञाति रूपक्खन्धादीनं अनिच्चादिवसेन ञाणफस्सेन फुट्ठत्ता पवत्ता पञ्ञा। परियोगाहणे ञाणन्ति फुट्ठमेव परियोगाहति पविसतीति परियोगाहणं ञाणम्। गा-कारं रस्सं कत्वापि पठन्ति। एतं भङ्गानुपस्सनादिवसेन पवत्तं तिक्खविपस्सनाञाणम्। केचि पन ‘‘विपस्सनाञाणमेव सद्धावाहिस्स खन्तिञाणं, पञ्ञावाहिस्स परियोगाहणञाण’’न्ति वदन्ति। एवं सन्ते एतानि द्वे ञाणानि एकस्स न सम्भवन्ति , तदसम्भवे एकस्स सावकस्स सत्तसट्ठि सावकसाधारणञाणानि न सम्भवन्ति, तस्मा तं न युज्जति।&lt;br&gt;&#xA;४३. इदानि यस्मा पुथुज्जना सेक्खा च विपस्सनूपगे खन्धादयो धम्मे सकले एव सम्मसन्ति, न तेसं एकदेसं, तस्मा तेसं पदेसविहारो न लब्भति, अरहतोयेव यथारुचि पदेसविहारो लब्भतीति दस्सनविसुद्धिसाधकानि ञाणानि वत्वा तदनन्तरं अरहतो दस्सनविसुद्धिसिद्धं पदेसविहारञाणं उद्दिट्ठम्। तत्थ समोदहने पञ्ञाति खन्धादीनं एकदेसस्स वेदनाधम्मस्स समोदहनपञ्ञा, सम्पिण्डनपञ्ञा रासिकरणपञ्ञा। समोधाने पञ्ञातिपि पाठो, सोयेव अत्थो।&lt;br&gt;&#xA;पदेसविहारे ञाणन्ति खन्धादीनं पदेसेन एकदेसेन अवयवेन विहारो पदेसविहारो, तस्मिं पदेसविहारे ञाणम्। तत्थ पदेसो नाम खन्धपदेसो आयतनधातुसच्चइन्द्रियपच्चयाकारसतिपट्ठानझाननामरूपधम्मपदेसोति नानाविधो। एवं नानाविधो चेस वेदना एव। कथं? पञ्चन्नं खन्धानं वेदनाक्खन्धवसेन खन्धेकदेसो, द्वादसन्नं आयतनानं वेदनावसेन धम्मायतनेकदेसो, अट्ठारसन्नं धातूनं वेदनावसेन धम्मधातेकदेसो, चतुन्नं सच्चानं वेदनावसेन दुक्खसच्चेकदेसो, बावीसतिया इन्द्रियानं पञ्चवेदनिन्द्रियवसेन इन्द्रियेकदेसो, द्वादसन्नं पटिच्चसमुप्पादङ्गानं फस्सपच्चया वेदनावसेन पच्चयाकारेकदेसो, चतुन्नं सतिपट्ठानानं वेदनानुपस्सनावसेन सतिपट्ठानेकदेसो, चतुन्नं झानानं सुखउपेक्खावसेन झानेकदेसो, नामरूपानं वेदनावसेन नामरूपेकदेसो, कुसलादीनं सब्बधम्मानं वेदनावसेन धम्मेकदेसोति एवं वेदना एव खन्धादीनं पदेसो, तस्सा वेदनाय एव पच्चवेक्खणवसेन पदेसविहारो।&lt;br&gt;&#xA;४४. इदानि यस्मा समाधिभावनामयञाणादीनि भावेन्ता पुथुज्जना सेक्खा च ते ते भावेतब्बभावनाधम्मे अधिपती जेट्ठके कत्वा तेन तेन पहातब्बे तप्पच्चनीके नानासभावे धम्मे अनेकादीनवे आदीनवतो पच्चवेक्खित्वा तस्स तस्स भावनाधम्मस्स वसेन चित्तं पतिट्ठपेत्वा ते ते पच्चनीकधम्मे पजहन्ति। पजहन्ता विपस्सनाकाले सब्बसङ्खारे सुञ्ञतो दिस्वा पच्छा समुच्छेदेन पजहन्ति, तथा पजहन्ता च एकाभिसमयवसेन सच्चानि पटिविज्झन्ता पजहन्ति। यथावुत्तेहेव आकारेहि सब्बेपि अरिया यथायोगं पटिपज्जन्ति, तस्मा पदेसविहारञाणानन्तरं सञ्ञाविवट्टञाणादीनि छ ञाणानि यथाक्कमेन उद्दिट्ठानि। तत्थ अधिपतत्ता पञ्ञाति नेक्खम्मादीनं अधिपतिभावेन नेक्खम्मादीनि अधिकानि कत्वा तदधिकभावेन पवत्ता पञ्ञाति अत्थो। सञ्ञाविवट्टे ञाणन्ति सञ्ञाय विवट्टनं परावट्टनं परम्मुखभावोति सञ्ञाविवट्टो, याय सञ्ञाय ते ते भावनाधम्मे अधिपतिं करोति, ताय सञ्ञाय हेतुभूताय, करणभूताय वा ततो ततो कामच्छन्दादितो विवट्टने ञाणन्ति वुत्तं होति। एत्तो विवट्टोति अवुत्तेपि यतो विवट्टति, ततो एव विवट्टोति गय्हति यथा विवट्टनानुपस्सनाय। सा पन सञ्ञा सञ्जाननलक्खणा, तदेवेतन्ति पुन सञ्जाननपच्चयनिमित्तकरणरसा दारुआदीसु तच्छकादयो विय, यथागहितनिमित्तवसेन अभिनिवेसकरणपच्चुपट्ठाना हत्थिदस्सकअन्धा विय, आरम्मणे अनोगाळ्हवुत्तिताय अचिरट्ठानपच्चुपट्ठाना वा विज्जु विय, यथाउपट्ठितविसयपदट्ठाना तिणपुरिसकेसु मिगपोतकानं पुरिसाति उप्पन्नसञ्ञा विय।&lt;br&gt;&#xA;४५. नानत्ते पञ्ञाति नानासभावे भावेतब्बतो अञ्ञसभावे कामच्छन्दादिके आदीनवदस्सनेन पवत्ता पञ्ञा। नानत्तेति च निमित्तत्थे भुम्मवचनम्। नानत्तप्पहानं वा नानत्तं, नानत्तप्पहाननिमित्तं नानत्तप्पहानहेतु नेक्खम्मादीसु पञ्ञाति अधिप्पायो। चेतोविवट्टे ञाणन्ति चेतसो कामच्छन्दादितो विवट्टनं नेक्खम्मादीसु ञाणम्। चेतोति चेत्थ चेतना अधिप्पेता। सा चेतनाभावलक्खणा, अभिसन्दहनलक्खणा वा, आयूहनरसा, संविदहनपच्चुपट्ठाना सकिच्चपरकिच्चसाधका जेट्ठसिस्समहावड्ढकिआदयो विय। अच्चायिककम्मानुस्सरणादीसु च पनायं सम्पयुत्तानं उस्साहनभावेन पाकटा होति।&lt;br&gt;&#xA;४६. अधिट्ठाने पञ्ञाति नेक्खम्मादिवसेन चित्तस्स पतिट्ठापने पञ्ञा। चित्तविवट्टे ञाणन्ति कामच्छन्दादिपहानवसेन चित्तस्स विवट्टने ञाणम्। चित्तञ्चेत्थ विजाननलक्खणं, पुब्बङ्गमरसं, सन्धानपच्चुपट्ठानं, नामरूपपदट्ठानम्।&lt;br&gt;&#xA;४७. सुञ्ञते पञ्ञाति अत्तत्तनियसुञ्ञताय अनत्तानत्तनिये पवत्ता अनत्तानुपस्सना पञ्ञा। ञाणविवट्टे ञाणन्ति ञाणमेव अभिनिवेसतो विवट्टतीति विवट्टो, तं ञाणविवट्टभूतं ञाणम्।&lt;br&gt;&#xA;४८. वोसग्गे पञ्ञाति एत्थ वोसज्जतीति वोसग्गो, कामच्छन्दादीनं वोसग्गो नेक्खम्मादिम्हि पञ्ञा। विमोक्खविवट्टे ञाणन्ति कामच्छन्दादिकेहि विमुच्चतीति विमोक्खो, विमोक्खो एव विवट्टो विमोक्खविवट्टो, सो एव ञाणम्।&lt;br&gt;&#xA;४९. तथट्ठे पञ्ञाति एकेकस्स सच्चस्स चतुब्बिधे चतुब्बिधे अविपरीतसभावे किच्चवसेन असम्मोहतो पवत्ता पञ्ञा। सच्चविवट्टे ञाणन्ति चतूसु सच्चेसु दुभतो वुट्ठानवसेन विवट्टतीति सच्चविवट्टो, सो एव ञाणम्। एकमेव ञाणं अधिपतिकतधम्मवसेन सञ्ञाविवट्टोति, पहातब्बधम्मवसेन चेतोविवट्टोति, चित्तपतिट्ठापनवसेन चित्तविवट्टोति, पच्चनीकपहानवसेन विमोक्खविवट्टोति एवं चतुधा वुत्तम्। अनत्तानुपस्सनाव सुञ्ञताकारवसेन ‘‘ञाणविवट्टे ञाण’’न्ति वुत्ता। मग्गञाणमेव हेट्ठा ‘‘मग्गे ञाण’’न्ति च, ‘‘आनन्तरिकसमाधिम्हि ञाण’’न्ति च द्विधा वुत्तं, विवट्टनाकारवसेन ‘‘सच्चविवट्टे ञाण’’न्ति वुत्तम्।&lt;br&gt;&#xA;५०. इदानि तस्स सच्चविवट्टञाणवसेन पवत्तस्स आसवानं खये ञाणस्स वसेन पवत्तानि कमतो छ अभिञ्ञाञाणानि उद्दिट्ठानि। तत्थापि लोकपाकटानुभावत्ता अतिविम्हापनन्ति पठमं इद्धिविधञाणं उद्दिट्ठं, चेतोपरियञाणस्स विसयतो दिब्बसोतञाणं ओळारिकविसयन्ति दुतियं दिब्बसोतञाणं उद्दिट्ठं, सुखुमविसयत्ता ततियं चेतोपरियञाणं उद्दिट्ठम्। तीसु विज्जासु पुब्बेनिवासच्छादकातीततमविनोदकत्ता पठमं पुब्बेनिवासानुस्सतिञाणं उद्दिट्ठं, पच्चुप्पन्नानागततमविनोदकत्ता दुतियं दिब्बचक्खुञाणं उद्दिट्ठं, सब्बतमसमुच्छेदकत्ता ततियं आसवानं खये ञाणं उद्दिट्ठम्। तत्थ कायम्पीति रूपकायम्पि। चित्तम्पीति पादकज्झानचित्तम्पि। एकववत्थानताति परिकम्मचित्तेन एकतो ठपनताय च दिस्समानकायेन, अदिस्समानकायेन वा गन्तुकामकाले यथायोगं कायस्सपि चित्तस्सपि मिस्सीकरणताय चाति वुत्तं होति। कायोति चेत्थ सरीरम्। सरीरञ्हि असुचिसञ्चयतो कुच्छितानं केसादीनञ्चेव चक्खुरोगादीनं रोगसतानञ्च आयभूततो कायोति वुच्चति। सुखसञ्ञञ्च लहुसञ्ञञ्चाति एत्थ चतुत्थज्झानसम्पयुत्तं एकंयेव सञ्ञं आकारनानत्ततो द्विधा कत्वा समुच्चयत्थो च-सद्दो पयुत्तो। चतुत्थज्झानस्मिञ्हि उपेक्खा सन्तत्ता सुखन्ति वुत्ता, तंसम्पयुत्ता सञ्ञा सुखसञ्ञा। सायेव नीवरणेहि चेव वितक्कादिपच्चनीकेहि च विमुत्तत्ता लहुसञ्ञा। अधिट्ठानवसेनाति अधिकं कत्वा ठानवसेन, पविसनवसेनाति अधिप्पायो। अधिट्ठानवसेन चाति च-सद्दो सम्बन्धितब्बो। एत्तावता सब्बप्पकारस्स इद्धिविधस्स यथायोगं कारणं वुत्तम्।&lt;br&gt;&#xA;इज्झनट्ठे पञ्ञाति इज्झनसभावे पञ्ञा। इद्धिविधे ञाणन्ति इज्झनट्ठेन इद्धि, निप्फत्तिअत्थेन पटिलाभट्ठेन चाति वुत्तं होति। यञ्हि निप्फज्जति पटिलब्भति च, तं इज्झतीति वुच्चति। यथाह – ‘‘कामं कामयमानस्स, तस्स चेतं समिज्झती’’ति (सु॰ नि॰ ७७२)। तथा ‘‘नेक्खम्मं इज्झतीति इद्धि, पटिहरतीति पाटिहारियं, अरहत्तमग्गो इज्झतीति इद्धि, पटिहरतीति पाटिहारिय’’न्ति (पटि॰ म॰ ३.३२)। अपरो नयो – इज्झनट्ठेन इद्धि, उपायसम्पदायेतं अधिवचनम्। उपायसम्पदा हि इज्झति अधिप्पेतफलप्पसवनतो। यथाह – ‘‘अयं खो चित्तो गहपति सीलवा कल्याणधम्मो, सचे पणिदहिस्सति, अनागतमद्धानं राजा अस्सं चक्कवत्तीति। इज्झिस्सति हि सीलवतो चेतोपणिधि विसुद्धत्ता’’ति (सं॰ नि॰ ४.३५२)। अपरो नयो – एताय सत्ता इज्झन्तीति इद्धि, इज्झन्तीति इद्धा वुद्धा उक्कंसगता होन्तीति वुत्तं होति। इद्धि एव विधं इद्धिविधं, इद्धिकोट्ठासो इद्धिविकप्पोति अत्थो। तं इद्धिविधं ञाणन्ति वुत्तं होति।&lt;br&gt;&#xA;५१. वितक्कविप्फारवसेनाति दिब्बसोतधातुउप्पादनत्थं परिकम्मकरणकाले सद्दनिमित्तेसु अत्तनो वितक्कविप्फारवसेन वितक्कवेगवसेन। वितक्कोति चेत्थ वितक्केतीति वितक्को, वितक्कनं वा वितक्को, ऊहनन्ति वुत्तं होति। स्वायं आरम्मणे चित्तस्स अभिनिरोपनलक्खणो, आहननपरियाहननरसो । तथा हि तेन योगावचरो आरम्मणं वितक्काहतं वितक्कपरियाहतं करोतीति वुच्चति। आरम्मणे चित्तस्स आनयनपच्चुपट्ठानो, तज्जासमन्नाहारेन पन इन्द्रियेन च परिक्खित्ते विसये अनन्तरायेन उप्पज्जनतो आपाथगतविसयपदट्ठानोति वुच्चति। नानत्तेकत्तसद्दनिमित्तानन्ति नानासभावानं एकसभावानञ्च सद्दनिमित्तानम्। सद्दा एव चेत्थ वितक्कुप्पत्तिकारणत्ता सङ्खारनिमित्तत्ता च निमित्तानि। भेरिसद्दादिवसेन एकग्घनीभूता, अनेका वा सद्दा, नानादिसासु वा सद्दा, नानासत्तानं वा सद्दा नानत्तसद्दा, एकदिसाय सद्दा, एकसत्तस्स वा सद्दा, भेरिसद्दादिवसेन एकेकसद्दा वा एकत्तसद्दा। सद्दोति चेत्थ सप्पतीति सद्दो, कथीयतीति अत्थो। परियोगाहणे पञ्ञाति पविसनपञ्ञा, पजाननपञ्ञाति अत्थो। सोतधातुविसुद्धिञाणन्ति सवनट्ठेन च निज्जीवट्ठेन च सोतधातु, सोतधातुकिच्चकरणवसेन च सोतधातु वियातिपि सोतधातु, परिसुद्धत्ता निरुपक्किलेसत्ता विसुद्धि, सोतधातु एव विसुद्धि सोतधातुविसुद्धि, सोतधातुविसुद्धि एव ञाणं सोतधातुविसुद्धिञाणम्।&lt;br&gt;&#xA;५२. तिण्णन्नं चित्तानन्ति सोमनस्ससहगतदोमनस्ससहगतउपेक्खासहगतवसेन तिण्णन्नं चित्तानम्। विप्फारत्ताति विप्फारभावेन वेगेनाति अत्थो। हेतुअत्थे निस्सक्कवचनं, चेतोपरियञाणुप्पादनत्थं परिकम्मकरणकाले परेसं तिण्णन्नं चित्तानं विप्फारहेतुना। इन्द्रियानं पसादवसेनाति चक्खादीनं छन्नं इन्द्रियानं पसादवसेन, इन्द्रियानं पतिट्ठितोकासा चेत्थ फलूपचारेन इन्द्रियानन्ति वुत्ता यथा ‘‘विप्पसन्नानि खो ते, आवुसो, इन्द्रियानि परिसुद्धो छविवण्णो परियोदातो’’ति (महाव॰ ६०)। इन्द्रियपतिट्ठितोकासेसुपि हदयवत्थु एव इधाधिप्पेतम्। पसादवसेनाति च अनाविलभाववसेन। ‘‘पसादप्पसादवसेना’’ति वत्तब्बे अप्पसादसद्दस्स लोपो कतोति वेदितब्बम्। अथ वा इदमप्पसन्नन्ति गहणस्स पसादमपेक्खित्वा एव सम्भवतो ‘‘पसादवसेना’’ति वचनेनेव अप्पसादोपि वुत्तोव होतीति वेदितब्बम्। नानत्तेकत्तविञ्ञाणचरिया परियोगाहणे पञ्ञाति यथासम्भवं नानासभावएकसभावएकूननवुतिविञ्ञाणपवत्तिविजाननपञ्ञा। एत्थ असमाहितस्स विञ्ञाणचरिया नानत्ता, समाहितस्स विञ्ञाणचरिया एकत्ता। सरागादिचित्तं वा नानत्तं, वीतरागादिचित्तं एकत्तम्। चेतोपरियञाणन्ति एत्थ परियातीति परियं, परिच्छिन्दतीति अत्थो। चेतसो परियं चेतोपरियं, चेतोपरियञ्च तं ञाणञ्चाति चेतोपरियञाणम्। विप्फारतातिपि पाठो, विप्फारतायाति अत्थो।&lt;br&gt;&#xA;५३. पच्चयप्पवत्तानं धम्मानन्ति पटिच्चसमुप्पादवसेन पच्चयतो पवत्तानं पच्चयुप्पन्नधम्मानम्। नानत्तेकत्तकम्मविप्फारवसेनाति एत्थ अकुसलं कम्मं नानत्तं, कुसलं कम्मं एकत्तम्। कामावचरं वा कम्मं नानत्तं, रूपावचरारूपावचरं कम्मं एकत्तम्। नानत्तेकत्तकम्मविप्फारवसेन पच्चयपवत्तानं धम्मानं परियोगाहणे पञ्ञाति सम्बन्धो। पुब्बेनिवासानुस्सतिञाणन्ति पुब्बे अतीतजातीसु निवुत्थखन्धा पुब्बेनिवासो। निवुत्थाति अज्झावुत्था अनुभूता अत्तनो सन्ताने उप्पज्जित्वा निरुद्धा। पुब्बे अतीतजातीसु निवुत्थधम्मा वा पुब्बेनिवासो। निवुत्थाति गोचरनिवासेन निवुत्था अत्तनो विञ्ञाणेन विञ्ञाता परिच्छिन्ना, परविञ्ञाणेन विञ्ञातापि वा। छिन्नवटुमकानुस्सरणादीसु ते बुद्धानंयेव लब्भन्ति । पुब्बेनिवासानुस्सतीति याय सतिया पुब्बेनिवासं अनुस्सरति, सा पुब्बेनिवासानुस्सति, ञाणन्ति ताय सतिया सम्पयुत्तं ञाणम्।&lt;br&gt;&#xA;५४. ओभासवसेनाति दिब्बेन चक्खुना रूपदस्सनत्थं पसारितस्स तेजोकसिणओदातकसिणआलोककसिणानं अञ्ञतरस्स चतुत्थज्झानारम्मणस्स कसिणोभासस्स वसेन। नानत्तेकत्तरूपनिमित्तानन्ति नानासत्तानं रूपानि, नानत्तकायं उपपन्नानं वा सत्तानं रूपानि, नानादिसासु वा रूपानि, असम्मिस्सानि वा रूपानि नानत्तरूपानि, एकसत्तस्स रूपानि, एकत्तकायं उपपन्नस्स वा रूपानि, एकदिसाय वा रूपानि, नानादिसादीनं सम्मिस्सीभूतानि वा रूपानि एकत्तरूपानि। रूपन्ति चेत्थ वण्णायतनमेव। तञ्हि रूपयतीति रूपं, वण्णविकारं आपज्जमानं हदयङ्गतभावं पकासेतीति अत्थो। रूपमेव रूपनिमित्तम्। तेसं नानत्तेकत्तरूपनिमित्तानम्। दस्सनट्ठे पञ्ञाति दस्सनसभावे पञ्ञा।&lt;br&gt;&#xA;दिब्बचक्खुञाणन्ति दिब्बसदिसत्ता दिब्बम्। देवानञ्हि सुचरितकम्मनिब्बत्तं पित्तसेम्हरुहिरादीहि अपलिबुद्धं उपक्किलेसविमुत्तताय दूरेपि आरम्मणसम्पटिच्छनसमत्थं दिब्बं पसादचक्खु होति। इदञ्चापि वीरियभावनाबलनिब्बत्तं ञाणचक्खु तादिसमेवाति दिब्बसदिसत्ता दिब्बं, दिब्बविहारवसेन पटिलद्धत्ता अत्तना दिब्बविहारसन्निस्सितत्तापि दिब्बं, आलोकपरिग्गहेन महाजुतिकत्तापि दिब्बं, तिरोकुट्टादिगतरूपदस्सनेन महागतिकत्तापि दिब्बम्। तं सब्बं सद्दसत्थानुसारेन वेदितब्बम्। दस्सनट्ठेन चक्खु, चक्खुकिच्चकरणेन चक्खुमिवातिपि चक्खु, दिब्बञ्च तं चक्खु चाति दिब्बचक्खु, दिब्बचक्खु च तं ञाणञ्चाति दिब्बचक्खुञाणम्।&lt;br&gt;&#xA;५५. चतुसट्ठिया आकारेहीति अट्ठसु मग्गफलेसु एकेकस्मिं अट्ठन्नं अट्ठन्नं इन्द्रियानं वसेन चतुसट्ठिया आकारेहि। तिण्णन्नं इन्द्रियानन्ति अनञ्ञातञ्ञस्सामीतिन्द्रियं अञ्ञिन्द्रियं अञ्ञाताविन्द्रियन्ति, इमेसं तिण्णन्नं इन्द्रियानम्। वसिभावता पञ्ञाति वसिभावताय पवत्ता पञ्ञा, अरहत्तफले अट्ठन्नं इन्द्रियानं वसेन अट्ठहि आकारेहि अञ्ञाताविन्द्रियस्सेव वसिभावताय अरहत्तमग्गक्खणे अभावेपि कारणसिद्धिवसेन तदत्थसाधनताय वुत्तन्ति वेदितब्बम्। आसवानं खये ञाणन्ति अत्तना वज्झानं आसवानं खयकरं अरहत्तमग्गञाणम्।&lt;br&gt;&#xA;५६-५९. इदानि आसवानं खयञाणसङ्खातअरहत्तमग्गञाणसम्बन्धे चतुन्नम्पि मग्गञाणानं एकेकस्स मग्गञाणस्स एकाभिसमयतं दस्सेतुं ‘‘परिञ्ञट्ठे पञ्ञा’’तिआदीनि चत्तारि ञाणानि उद्दिट्ठानि। तत्थापि ओळारिकत्ता सब्बसत्तसाधारणत्ता च सुविञ्ञेय्यन्ति दुक्खसच्चं पठमं वुत्तं, तस्सेव हेतुदस्सनत्थं तदनन्तरं समुदयसच्चं, हेतुनिरोधा फलनिरोधोति ञापनत्थं तदनन्तरं निरोधसच्चं, तदधिगमूपायदस्सनत्थं अन्ते मग्गसच्चम्। भवसुखस्सादगधितानं वा सत्तानं संवेगजननत्थं पठमं दुक्खमाह, तं नेव अकतं आगच्छति, न इस्सरनिम्मानादितो होति, इतो पन होतीति ञापनत्थं तदनन्तरं समुदयसच्चं, ततो सहेतुकेन दुक्खेन अभिभूतत्ता संविग्गमानसानं दुक्खनिस्सरणगवेसीनं निस्सरणदस्सनेन अस्सासजननत्थं निरोधं, ततो निरोधाधिगमत्थं निरोधसम्पापकं मग्गन्ति। इदानि तब्बिसयानि ञाणानि तेनेव कमेन उद्दिट्ठानि। तत्थ परिञ्ञट्ठेति दुक्खस्स पीळनट्ठादिके चतुब्बिधे परिजानितब्बसभावे। पहानट्ठेति समुदयस्स आयूहनट्ठादिके चतुब्बिधे पहातब्बसभावे। सच्छिकिरियट्ठेति निरोधस्स निस्सरणट्ठादिके चतुब्बिधे सच्छिकातब्बसभावे। भावनट्ठेति मग्गस्स निय्यानट्ठादिके चतुब्बिधे भावेतब्बसभावे।&lt;br&gt;&#xA;६०-६३. इदानि भावितमग्गस्स पच्चवेक्खणवसेन वा अभावितमग्गस्स अनुस्सववसेन वा विसुं विसुं सच्चञाणानि दस्सेतुं दुक्खे ञाणादीनि चत्तारि ञाणानि उद्दिट्ठानि। तत्थ दुक्खेति एत्थ दु-इति अयं सद्दो कुच्छिते दिस्सति। कुच्छितञ्हि पुत्तं दुपुत्तोति वदन्ति। खं-सद्दो पन तुच्छे। तुच्छञ्हि आकासं ‘ख’न्ति वुच्चति। इदञ्च पठमसच्चं कुच्छितं अनेकुपद्दवाधिट्ठानतो, तुच्छं बालजनपरिकप्पितधुवसुभसुखत्तभावविरहिततो। तस्मा कुच्छितत्ता तुच्छत्ता च ‘‘दुक्ख’’न्ति वुच्चति।&lt;br&gt;&#xA;दुक्खसमुदयेति एत्थ सं-इति अयं सद्दो ‘‘समागमो समेत’’न्तिआदीसु (विभ॰ १९९; दी॰ नि॰ २.३९६) विय संयोगं दीपेति। उ-इति अयं सद्दो ‘‘उप्पन्नं उदित’’न्तिआदीसु (पारा॰ १७२; चूळनि॰ खग्गविसाणसुत्तनिद्देस १४१) विय उप्पत्तिम्। अय-सद्दो पन कारणं दीपेति। इदञ्चापि दुतियसच्चं अवसेसपच्चयसमायोगे सति दुक्खस्स उप्पत्तिकारणम्। इति दुक्खस्स संयोगे उप्पत्तिकारणत्ता ‘‘दुक्खसमुदय’’न्ति वुच्चति।&lt;br&gt;&#xA;दुक्खनिरोधेति एत्थ नि-सद्दो अभावं, रोध-सद्दो च चारकं दीपेति। तस्मा अभावो एत्थ संसारचारकसङ्खातस्स दुक्खरोधस्स सब्बगतिसुञ्ञत्ता, समधिगते वा तस्मिं संसारचारकस्स दुक्खरोधस्स अभावो होति तप्पटिपक्खत्तातिपि ‘‘दुक्खनिरोध’’न्ति वुच्चति। दुक्खस्स वा अनुप्पत्तिनिरोधपच्चयत्ता दुक्खनिरोधन्ति वुच्चति।&lt;br&gt;&#xA;दुक्खनिरोधगामिनिया पटिपदायाति एत्थ यस्मा अयं एतं दुक्खनिरोधं गच्छति आरम्मणकरणवसेन तदभिमुखीभूतत्ता, पटिपदा च होति दुक्खनिरोधप्पत्तिया, तस्मा दुक्खनिरोधगामिनिपटिपदाति वुच्चति। चत्तारि मग्गञाणानेव हेट्ठा वुट्ठानाकारदीपनवसेन ‘‘मग्गे ञाण’’न्ति वुत्तानि, अनन्तरफलदायकत्तस्स कारणपरिदीपनवसेन ‘‘आनन्तरिकसमाधिम्हि ञाण’’न्ति वुत्तानि, विवट्टनाकारदीपनवसेन ‘‘सच्चविवट्टे ञाण’’न्ति वुत्तानि, मग्गपटिपाटिक्कमेनेव अरहत्तमग्गञाणुप्पत्तिं, तस्स च ञाणस्स अभिञ्ञाभावं दीपेतुं अरहत्तमग्गञाणमेव ‘‘आसवानं खये ञाण’’न्ति वुत्तम्। पुन चतुन्नम्पि मग्गञाणानं एकाभिसमयतं दीपेतुं ‘‘परिञ्ञट्ठे पञ्ञा दुक्खे ञाण’’न्तिआदीनि चत्तारि ञाणानि वुत्तानि। पुन एकेकस्मिं सच्चे विसुं विसुं उप्पत्तिदीपनवसेन ‘‘दुक्खे ञाण’’न्तिआदीनि चत्तारि ञाणानि उद्दिट्ठानीति एवं पुब्बापरविसेसो वेदितब्बोति।&lt;br&gt;&#xA;६४-६७. इदानि सब्बेसं अरियपुग्गलानं अरियमग्गानुभावेनेव पटिसम्भिदाञाणानि सिद्धानीति दस्सेतुं अत्थपटिसम्भिदे ञाणन्तिआदीनि पुन चत्तारि पटिसम्भिदाञाणानि उद्दिट्ठानि। इमानि हि पटिसम्भिदापभेदाभावेपि सब्बअरियपुग्गलसाधारणानि सुद्धिकपटिसम्भिदाञाणानि, हेट्ठा उद्दिट्ठानि पन पभिन्नपटिसम्भिदानं पभेदप्पत्तानि पटिसम्भिदाञाणानीति वेदितब्बानीति अयमेतेसं उभयत्थवचने विसेसो। यस्मा वा अनन्तरं उद्दिट्ठं दुक्खारम्मणं निरोधारम्मणञ्च ञाणं अत्थपटिसम्भिदा होति, समुदयारम्मणं मग्गारम्मणञ्च ञाणं धम्मपटिसम्भिदा, तदभिलापे ञाणं निरुत्तिपटिसम्भिदा, तेसु ञाणेसु ञाणं पटिभानपटिसम्भिदा, तस्मा तम्पि अत्थविसेसं दस्सेतुं सुद्धिकपटिसम्भिदाञाणानि उद्दिट्ठानीति वेदितब्बानि। तस्मायेव च हेट्ठा नानत्तसद्देन विसेसेत्वा वुत्तानि। इध तथा अविसेसेत्वा वुत्तानीति।&lt;br&gt;&#xA;६८. एवं पटिपाटिया सत्तसट्ठि सावकसाधारणञाणानि उद्दिसित्वा इदानि सावकेहि असाधारणानि तथागतानंयेव आवेणिकानि ञाणानि दस्सेतुं इन्द्रियपरोपरियत्तञाणादीनि छ असाधारणञाणानि उद्दिट्ठानि। तत्थपि यस्मा तथागता सत्तानं धम्मदेसनाय भाजनाभाजनत्तं ओलोकेन्ता बुद्धचक्खुना ओलोकेन्ति। बुद्धचक्खु नाम इन्द्रियपरोपरियत्तासयानुसयञाणद्वयमेव। यथाह –&lt;br&gt;&#xA;‘‘अद्दसा खो भगवा बुद्धचक्खुना लोकं वोलोकेन्तो सत्ते अप्परजक्खे महारजक्खे तिक्खिन्द्रिये मुदिन्द्रिये’’तिआदि (महाव॰ ९; म॰ नि॰ १.२८३; २.३३९)।&lt;br&gt;&#xA;सत्तसन्ताने च ओलोकेन्ता पठमं इन्द्रियपरिपाकापरिपाकं ओलोकेन्ति, इन्द्रियपरिपाकञ्च ञत्वा आसयादीनं अनुरूपेन धम्मदेसनत्थं ततो आसयानुसयचरितानि ओलोकेन्ति, तस्मापि पठमं इन्द्रियपरोपरियत्तञाणं उद्दिट्ठं, तदनन्तरं आसयानुसयञाणम्। धम्मं देसेन्ता च यस्मा पाटिहारियेन विनेतब्बानं पाटिहारियं करोन्ति, तस्मा आसयानुसयञाणानन्तरं यमकपाटिहारिये ञाणं उद्दिट्ठम्। इमेसं तिण्णं ञाणानं हेतुपरिदीपनत्थं तदनन्तरं महाकरुणाञाणं उद्दिट्ठम्। महाकरुणाञाणस्स परिसुद्धभावपरिदीपनत्थं तदनन्तरं सब्बञ्ञुतञ्ञाणं उद्दिट्ठम्। सब्बञ्ञुस्सापि सब्बधम्मानं आवज्जनपटिबद्धभावपरिदीपनत्थं सब्बञ्ञुतञ्ञाणस्स अनावरियभावपरिदीपनत्थञ्च तदनन्तरं अनावरणञाणं उद्दिट्ठन्ति वेदितब्बम्।&lt;br&gt;&#xA;इन्द्रियपरोपरियत्तञाणन्ति एत्थ उपरि ‘‘सत्तान’’न्ति पदं इधेव आहरित्वा ‘‘सत्तानं इन्द्रियपरोपरियत्तञाण’’न्ति योजेतब्बम्। परानि च अपरानि च परापरानीति वत्तब्बे सन्धिवसेन रो-कारं कत्वा परोपरानीति वुच्चति। परोपरानं भावो परोपरियं, परोपरियमेव परोपरियत्तं, वेनेय्यसत्तानं सद्धादीनं पञ्चन्नं इन्द्रियानं परोपरियत्तं इन्द्रियपरोपरियत्तं, इन्द्रियपरोपरियत्तस्स ञाणं इन्द्रियपरोपरियत्तञाणं, इन्द्रियानं उत्तमानुत्तमभावञाणन्ति अत्थो। ‘‘इन्द्रियवरोवरियत्तञाण’’न्तिपि पाठो। वरानि च अवरियानि च वरोवरियानि, वरोवरियानं भावो वरोवरियत्तन्ति योजेतब्बम्। अवरियानीति च न उत्तमानीति अत्थो। अथ वा परानि च ओपरानि च परोपरानि, तेसं भावो परोपरियत्तन्ति योजेतब्बम्। ओपरानीति च ओरानीति वुत्तं होति, लामकानीति अत्थो, ‘‘परोपरा यस्स समेच्च धम्मा’’तिआदीसु (सु॰ नि॰ ४७९) विय। ‘‘इन्द्रियपरोपरियत्ते ञाण’’न्ति भुम्मवचनेनापि पाठो।&lt;br&gt;&#xA;६९. सत्तानं आसयानुसये ञाणन्ति एत्थ रूपादीसु खन्धेसु छन्दरागेन सत्ता विसत्ताति सत्ता। वुत्तञ्हेतं भगवता –&lt;br&gt;&#xA;‘‘रूपे खो, राध, यो छन्दो यो रागो या नन्दी या तण्हा, तत्र सत्तो तत्र विसत्तो, तस्मा ‘सत्तो’ति वुच्चति। वेदनाय सञ्ञाय सङ्खारेसु विञ्ञाणे यो छन्दो यो रागो या नन्दी या तण्हा, तत्र सत्तो तत्र विसत्तो, तस्मा ‘सत्तो’ति वुच्चती’’ति (सं॰ नि॰ ३.१६१)।&lt;br&gt;&#xA;अक्खरचिन्तका पन अत्थं अविचारेत्वा ‘‘नाममत्तमेत’’न्ति इच्छन्ति। येपि अत्थं विचारेन्ति, ते सत्वयोगेन सत्ताति इच्छन्ति, तेसं सत्तानम्। आसयन्ति निस्सयन्ति एतं इति आसयो, मिच्छादिट्ठिया, सम्मादिट्ठिया वा कामादीहि, नेक्खम्मादीहि वा परिभावितस्स सन्तानस्सेतं अधिवचनम्। सत्तसन्ताने अनुसेन्ति अनुपवत्तन्तीति अनुसया, थामगतानं कामरागादीनं एतं अधिवचनम्। आसयो च अनुसयो च आसयानुसयो। जातिग्गहणेन च द्वन्दसमासवसेन च एकवचनं वेदितब्बम्। यस्मा चरिताधिमुत्तियो आसयानुसयसङ्गहिता, तस्मा उद्देसे चरिताधिमुत्तीसु ञाणानि आसयानुसयञाणेनेव सङ्गहेत्वा ‘‘आसयानुसये ञाण’’न्ति वुत्तम्। येनेव हि अधिप्पायेन उद्देसो कतो, तेनेव अधिप्पायेन निद्देसो कतोति।&lt;br&gt;&#xA;७०. यमकपाटिहीरे ञाणन्ति एत्थ अग्गिक्खन्धउदकधारादीनं अपुब्बं अचरिमं सकिंयेव पवत्तितो यमकं, अस्सद्धियादीनं पटिपक्खधम्मानं हरणतो पाटिहीरं, यमकञ्च तं पाटिहीरञ्चाति यमकपाटिहीरम्।&lt;br&gt;&#xA;७१. महाकरुणासमापत्तिया ञाणन्ति एत्थ परदुक्खे सति साधूनं हदयकम्पनं करोतीति करुणा, किनाति वा परदुक्खं हिंसति विनासेतीति करुणा, किरीयति वा दुक्खितेसु फरणवसेन पसारीयतीति करुणा, फरणकम्मवसेन कम्मगुणवसेन च महती करुणा महाकरुणा, समापज्जन्ति एतं महाकारुणिकाति समापत्ति, महाकरुणा च सा समापत्ति चाति महाकरुणासमापत्ति। तस्सं महाकरुणासमापत्तियं, तंसम्पयुत्तं ञाणम्।&lt;br&gt;&#xA;७२-७३. सब्बञ्ञुतञ्ञाणं अनावरणञाणन्ति एत्थ पञ्चनेय्यपथप्पभेदं सब्बं अञ्ञासीति सब्बञ्ञू, सब्बञ्ञुस्स भावो सब्बञ्ञुता, सा एव ञाणं ‘‘सब्बञ्ञुताञाण’’न्ति वत्तब्बे ‘‘सब्बञ्ञुतञ्ञाण’’न्ति वुत्तम्। सङ्खतासङ्खतादिभेदा सब्बधम्मा हि सङ्खारो विकारो लक्खणं निब्बानं पञ्ञत्तीति पञ्चेव नेय्यपथा होन्ति। सब्बञ्ञूति च कमसब्बञ्ञू, सकिंसब्बञ्ञू, सततसब्बञ्ञू, सत्तिसब्बञ्ञू, ञातसब्बञ्ञूति पञ्चविधा सब्बञ्ञुनो सियुम्। कमेन सब्बजाननकालासम्भवतो कमसब्बञ्ञुता न होति, सकिं सब्बारम्मणगहणाभावतो सकिंसब्बञ्ञुता न होति, चक्खुविञ्ञाणादीनं यथारम्मणचित्तसम्भवतो भवङ्गचित्तविरोधतो युत्तिअभावतो च सततसब्बञ्ञुता न होति, परिसेसतो सब्बजाननसमत्थत्ता सत्तिसब्बञ्ञुता वा सिया, विदितसब्बधम्मत्ता ञातसब्बञ्ञुता वा सिया। सत्तिसब्बञ्ञुनो सब्बजाननत्तं नत्थीति तम्पि न युज्जति।&lt;br&gt;&#xA;‘‘न तस्स अद्दिट्ठमिधत्थि किञ्चि, अथो अविञ्ञातमजानितब्बम्।&lt;br&gt;&#xA;सब्बं अभिञ्ञासि यदत्थि नेय्यं, तथागतो तेन समन्तचक्खू’’ति॥ (महानि॰ १५६; चूळनि॰ मोघराजमाणवपुच्छानिद्देस ८५; पटि॰ म॰ १.२०८) –&lt;br&gt;&#xA;वुत्तत्ता ञातसब्बञ्ञुत्तमेव युज्जति। एवञ्हि सति किच्चतो असम्मोहतो कारणसिद्धितो आवज्जनपटिबद्धतो सब्बञ्ञुत्तमेव होतीति। आवज्जनपटिबद्धत्ता एव हि नत्थि एतस्स आवरणन्ति अनावरणं, तदेव अनावरणञाणन्ति वुच्चतीति।&lt;br&gt;&#xA;इमानि तेसत्तति ञाणानीति सावकेहि साधारणासाधारणवसेन उद्दिट्ठानि इमानि तेसत्तति ञाणानि। इमेसं तेसत्ततिया ञाणानन्ति आदितो पट्ठाय वुत्तानं इमेसं तेसत्ततिञाणानम्। उब्बाहनत्थे चेतं सामिवचनम्। तेसत्ततीनन्तिपि पाठो। ‘‘तेसत्ततिया’’ति वत्तब्बे एकस्मिं बहुवचनं वेदितब्बम्। सत्तसट्ठि ञाणानीतिआदितो पट्ठाय सत्तसट्ठि ञाणानि। सावकसाधारणानीति सवनन्ते अरियाय जातिया जातत्ता सावका, समानं धारणमेतेसन्ति साधारणानि, तथागतानं सावकेहि साधारणानि सावकसाधारणानि। छ ञाणानीति अन्ते उद्दिट्ठानि छ ञाणानि। असाधारणानि सावकेहीति सावकेहि असाधारणानि तथागतानंयेव ञाणानीति।&lt;br&gt;&#xA;सद्धम्मप्पकासिनिया पटिसम्भिदामग्ग-अट्ठकथाय&lt;br&gt;&#xA;ञाणकथामातिकुद्देसवारवण्णना निट्ठिता।&lt;br&gt;&#xA;१. सुतमयञाणनिद्देसवण्णना&lt;/p&gt;</description>
    </item>
    <item>
      <title>०१. महापञ्ञाकथा</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/01_mahApa~n~nAkathA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/01_mahApa~n~nAkathA/</guid>
      <description>&lt;p&gt;१. महापञ्ञाकथा&lt;br&gt;&#xA;महापञ्ञाकथावण्णना&lt;br&gt;&#xA;१. इदानि विसेसतो पञ्ञापदट्ठानभूताय सुञ्ञकथाय अनन्तरं कथिताय पञ्ञाकथाय अपुब्बत्थानुवण्णना। तत्थ आदितो ताव सत्तसु अनुपस्सनासु एकेकमूलका सत्त पञ्ञा पुच्छापुब्बङ्गमं कत्वा निद्दिट्ठा, पुन सत्तानुपस्सनामूलका एकेकुत्तरमूलका च तिस्सो पञ्ञा पुच्छं अकत्वाव निद्दिट्ठा, एवमादितो दसपञ्ञापारिपूरी निद्दिट्ठा। तत्थ अनिच्चानुपस्सना ताव यस्मा अनिच्चतो दिट्ठेसु सङ्खारेसु ‘‘यदनिच्चं, तं दुक्ख’’न्ति दुक्खतो च ‘‘यं दुक्खं, तदनत्ता’’ति अनत्ततो च जवति, तस्मा सा भाविता बहुलीकता जवनपञ्ञं परिपूरेति। सा हि सकविसयेसु जवतीति जवना, जवना च सा पञ्ञा चाति जवनपञ्ञा। दुक्खानुपस्सना समाधिन्द्रियनिस्सितत्ता बलवती हुत्वा पणिधिं निब्बिज्झति पदालेति, तस्मा निब्बेधिकपञ्ञं परिपूरेति। सा हि निब्बिज्झतीति निब्बेधिका, निब्बेधिका च सा पञ्ञा चाति निब्बेधिकपञ्ञा। अनत्तानुपस्सना सुञ्ञतादस्सनेन वुद्धिप्पत्तिया महत्तप्पत्तत्ता महापञ्ञं परिपूरेति। सा हि वुद्धिप्पत्तत्ता महती च सा पञ्ञा चाति महापञ्ञा। निब्बिदानुपस्सना यस्मा तिस्सन्नंयेव अनुपस्सनानं पुरिमतोपि आसेवनाय बलप्पत्तावत्थत्ता सब्बसङ्खारेसु निब्बिन्दनसमत्था हुत्वा तिक्खा होति, तस्मा तिक्खपञ्ञं परिपूरेति। विरागानुपस्सनापि यस्मा तिस्सन्नंयेव अनुपस्सनानं पुरिमतोपि आसेवनाबलप्पत्तानं वुद्धतरावत्थत्ता सब्बसङ्खारेहि विरज्जनसमत्था हुत्वा विपुला होति, तस्मा विपुलपञ्ञं परिपूरेति।&lt;br&gt;&#xA;निरोधानुपस्सनापि यस्मा तिस्सन्नंयेव अनुपस्सनानं पुरिमतोपि आसेवनाबलप्पत्तानं वुद्धतरावत्थत्ता वयलक्खणवसेन सब्बसङ्खारानं निरोधदस्सनसमत्था हुत्वा गम्भीरा होति, तस्मा गम्भीरपञ्ञं परिपूरेति। निरोधो हि उत्तानपञ्ञेहि अलब्भनेय्यपतिट्ठत्ता गम्भीरो, तस्मिं गम्भीरे गाधप्पत्ता पञ्ञापि गम्भीरा। पटिनिस्सग्गानुपस्सनापि यस्मा तिस्सन्नंयेव अनुपस्सनानं पुरिमतोपि आसेवनाबलप्पत्तानं वुद्धतरावत्थत्ता वयलक्खणवसेन सब्बसङ्खारपटिनिस्सज्जनसमत्था हुत्वा असामन्ता होति, वुद्धिपरियन्तप्पत्तत्ता छहि पञ्ञाहि दूरे होतीति अत्थो। तस्मा सयं असामन्तत्ता असामन्तपञ्ञं परिपूरेति। सा हि हेट्ठिमपञ्ञाहि दूरत्ता असामन्ता, असमीपा वा पञ्ञाति असामन्तपञ्ञा। पण्डिच्चं परिपूरेन्तीति पण्डितभावं परिपूरेन्ति। यस्मा यथावुत्ता सत्त पञ्ञा परिपुण्णा भावेत्वा पण्डितलक्खणप्पत्तो सिखप्पत्तवुट्ठानगामिनिविपस्सनासङ्खातेहि सङ्खारुपेक्खानुलोमगोत्रभुञाणेहि पण्डितो हुत्वा पण्डिच्चेन समन्नागतो होति, तस्मा ‘‘पण्डिच्चं परिपूरेन्ती’’ति वुत्तम्।&lt;br&gt;&#xA;अट्ठ पञ्ञाति पण्डिच्चसङ्खाताय पञ्ञाय सह सब्बा अट्ठ पञ्ञा। पुथुपञ्ञं परिपूरेन्तीति यस्मा तेन पण्डिच्चेन समन्नागतो हुत्वा सो पण्डितो गोत्रभुञाणानन्तरं निब्बानं आरम्मणं कत्वा लोकुत्तरभावप्पत्तिया लोकियतो पुथुभूतत्ता विसुंभूतत्ता पुथुपञ्ञातिसङ्खातं मग्गफलपञ्ञं पापुणाति, तस्मा ‘‘अट्ठ पञ्ञा पुथुपञ्ञं परिपूरेन्ती’’ति वुत्तम्।&lt;br&gt;&#xA;इमा नव पञ्ञातिआदीसु तस्सेव कमेन अधिगतमग्गफलस्स अरियपुग्गलस्स पणीतलोकुत्तरधम्मोपयोगेन पणीतचित्तसन्तानत्ता पहट्ठाकारेनेव च पवत्तमानचित्तसन्तानस्स फलानन्तरं ओतिण्णभवङ्गतो वुट्ठितस्स मग्गपच्चवेक्खणा, ततो च भवङ्गं ओतरित्वा वुट्ठितस्स फलपच्चवेक्खणा, इमिनाव नयेन पहीनकिलेसपच्चवेक्खणा, अवसिट्ठकिलेसपच्चवेक्खणा, निब्बानपच्चवेक्खणाति पञ्च पच्चवेक्खणा पवत्तन्ति। तासु पच्चवेक्खणासु मग्गपच्चवेक्खणा फलपच्चवेक्खणा च पटिभानपटिसम्भिदा होति। कथं? ‘‘यंकिञ्चि पच्चयसम्भूतं निब्बानं भासितत्थो विपाको किरियाति इमे पञ्च धम्मा अत्थो’’ति अभिधम्मे पाळिं अनुगन्त्वा तदट्ठकथायं वुत्तम्। निब्बानस्स च अत्थत्ता तदारम्मणं मग्गफलञाणं ‘‘अत्थेसु ञाणं अत्थपटिसम्भिदा’’ति (विभ॰ ७१८; पटि॰ म॰ १.११०) वचनतो अत्थपटिसम्भिदा होति। तस्स अत्थपटिसम्भिदाभूतस्स मग्गफलञाणस्स पच्चवेक्खणञाणं ‘‘ञाणेसु ञाणं पटिभानपटिसम्भिदा’’ति वचनतो पटिभानपटिसम्भिदा होति। सा च पच्चवेक्खणपञ्ञा हासाकारेन पवत्तमानचित्तसन्तानस्स हासपञ्ञा नाम होति। तस्मा नव पञ्ञा हासपञ्ञं परिपूरेन्तीति च हासपञ्ञा पटिभानपटिसम्भिदाति च वुत्तम्। सब्बप्पकारापि पञ्ञा तस्स तस्स अत्थस्स पाकटकरणसङ्खातेन पञ्ञापनट्ठेन पञ्ञा, तेन तेन वा पकारेन धम्मे जानातीति पञ्ञा।&lt;br&gt;&#xA;तस्साति तस्स वुत्तप्पकारस्स अरियपुग्गलस्स। करणत्थे सामिवचनम्। अत्थववत्थानतोति यथावुत्तस्स पञ्चविधस्स अत्थस्स ववत्थापनवसेन। वुत्तम्पि चेतं समणकरणीयकथायं ‘‘हेतुफलं निब्बानं वचनत्थो अथ विपाकं किरियाति अत्थे पञ्च पभेदे पठमन्तपभेदगतं ञाण’’न्ति। अधिगता होतीति पटिलद्धा होति। सायेव पटिलाभसच्छिकिरियाय सच्छिकता। पटिलाभफस्सेनेव फस्सिता पञ्ञाय। धम्मववत्थानतोति ‘‘यो कोचि फलनिब्बत्तको हेतु अरियमग्गो भासितं कुसलं अकुसलन्ति इमे पञ्च धम्मा धम्मो’’ति अभिधम्मे पाळियानुसारेन वुत्तानं पञ्चन्नं धम्मानं ववत्थापनवसेन। वुत्तम्पि चेतं समणकरणीयकथायं ‘‘हेतु अरियमग्गो वचनं कुसलञ्च अकुसलञ्चाति धम्मे पञ्च पभेदे दुतियन्तपभेदगतं ञाण’’न्ति। निरुत्तिववत्थानतोति तेसं तेसं अत्थधम्मानं अनुरूपनिरुत्तीनं ववत्थापनवसेन। पटिभानववत्थानतोति पटिभानसङ्खातानं तिण्णं पटिसम्भिदाञाणानं ववत्थापनवसेन। तस्सिमाति निगमनवचनमेतम्।&lt;br&gt;&#xA;२. एवं सब्बसङ्गाहकवसेन अनुपस्सनानं विसेसं दस्सेत्वा इदानि वत्थुभेदवसेन दस्सेन्तो रूपे अनिच्चानुपस्सनातिआदिमाह। तं हेट्ठा वुत्तत्थमेव। पुन रूपादीसुयेव अतीतानागतपच्चुप्पन्नवसेन जवनपञ्ञं दस्सेतुकामो केवलं रूपादिवसेन च अतीतानागतपच्चुप्पन्नरूपादिवसेन च पुच्छं कत्वा पुच्छाकमेनेव विस्सज्जनं अकासि। तत्थ सुद्धरूपादिविस्सज्जनेसु पठमं निद्दिट्ठा एव पञ्ञा अतीतानागतपच्चुप्पन्नमूलकेसु सब्बविस्सज्जनेसु तेसु अतीतादीसु जवनवसेन जवनपञ्ञाति निद्दिट्ठा।&lt;br&gt;&#xA;३. पुन अनेकसुत्तन्तपुब्बङ्गमं पञ्ञापभेदं दस्सेतुकामो पठमं ताव सुत्तन्ते उद्दिसि। तत्थ सप्पुरिससंसेवोति हेट्ठा वुत्तप्पकारानं सप्पुरिसानं भजनम्। सद्धम्मस्सवनन्ति तेसं सप्पुरिसानं सन्तिके सीलादिपटिपत्तिदीपकस्स सद्धम्मवचनस्स सवनम्। योनिसोमनसिकारोति सुतानं धम्मानं अत्थूपपरिक्खणवसेन उपायेन मनसिकारो। धम्मानुधम्मपटिपत्तीति लोकुत्तरधम्मे अनुगतस्स सीलादिपटिपदाधम्मस्स पटिपज्जनम्। पञ्ञापटिलाभाय पञ्ञावुद्धिया पञ्ञावेपुल्लाय पञ्ञाबाहुल्लायाति इमानि चत्तारि पञ्ञावसेन भाववचनानि। सेसानि द्वादस पुग्गलवसेन भाववचनानि।&lt;/p&gt;</description>
    </item>
    <item>
      <title>०२. इद्धिकथा</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/02_iddhikathA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/02_iddhikathA/</guid>
      <description>&lt;p&gt;२. इद्धिकथा&lt;br&gt;&#xA;इद्धिकथावण्णना&lt;br&gt;&#xA;९. इदानि पञ्ञाकथाय अनन्तरं पञ्ञानुभावं दस्सेन्तेन कथिताय इद्धिकथाय अपुब्बत्थानुवण्णना। तत्थ पुच्छासु ताव का इद्धीति सभावपुच्छा। कति इद्धियोति पभेदपुच्छा। कति भूमियोति सम्भारपुच्छा। कति पादाति पतिट्ठपुच्छा। कति पदानीति आसन्नकारणपुच्छा। कति मूलानीति आदिकारणपुच्छा। विसज्जनेसु इज्झनट्ठेन इद्धीति निप्फत्तिअत्थेन पटिलाभट्ठेन चाति अत्थो। यञ्हि निप्फज्जति पटिलब्भति च, तं इज्झतीति वुच्चति। यथाह – ‘‘कामं कामयमानस्स, तस्स चेतं समिज्झती’’ति (सु॰ नि॰ ७७२)। ‘‘नेक्खम्मं इज्झतीति इद्धि, पटिहरतीति पाटिहारिय’’न्तिआदि (पटि॰ म॰ ३.३२)। अपरो नयो – इज्झनट्ठेन इद्धि, उपायसम्पदायेतं अधिवचनम्। उपायसम्पदा हि इज्झति अधिप्पेतफलप्पसवनतो। यथाह – ‘‘अयं खो, चित्तो गहपति, सीलवा कल्याणधम्मो, सचे पणिदहिस्सति ‘अनागतमद्धानं राजा अस्सं चक्कवत्ती’ति। इज्झिस्सति हि सीलवतो चेतोपणिधि विसुद्धत्ता’’ति (सं॰ नि॰ ४.३५२)। अपरो नयो – एताय सत्ता इज्झन्तीति इद्धि। इज्झन्तीति इद्धा वुद्धा उक्कंसगता होन्तीति वुत्तं होति।&lt;br&gt;&#xA;१०. दससु इद्धीसु अधिट्ठानवसेन निप्फन्नत्ता अधिट्ठाना इद्धि। पकतिवण्णविजहनविकारवसेन पवत्तत्ता विकुब्बना इद्धि। सरीरब्भन्तरे अञ्ञस्स मनोमयस्स सरीरस्स निप्फत्तिवसेन पवत्तत्ता मनोमया इद्धि। ञाणप्पवत्तितो पुब्बे वा पच्छा वा तंखणे वा ञाणानुभावनिब्बत्तो विसेसो ञाणविप्फारा इद्धि। समाधितो पुब्बे वा पच्छा वा तंखणे वा समथानुभावनिब्बत्तो विसेसो समाधिविप्फारा इद्धि। चेतोवसिप्पत्तानं अरियानंयेव सम्भवतो अरिया इद्धि। कम्मविपाकवसेन जातो विसेसो कम्मविपाकजा इद्धि। पुब्बे कतपुञ्ञस्स जातो विसेसो पुञ्ञवतो इद्धि। विज्जाय जातो विसेसो विज्जामया इद्धि। तेन तेन सम्मापयोगेन तस्स तस्स कम्मस्स इज्झनं तत्थ तत्थ सम्मापयोगपच्चया इज्झनट्ठेन इद्धि।&lt;br&gt;&#xA;इद्धिया चतस्सो भूमियोति अविसेसेत्वा वुत्तेपि यथालाभवसेन अधिट्ठानविकुब्बनमनोमयिद्धिया एव भूमियो, न सेसानम्। विवेकजा भूमीति विवेकतो वा विवेके वा जाता विवेकजा भूमि। पीतिसुखभूमीति पीतिसुखयुत्ता भूमि। उपेक्खासुखभूमीति तत्रमज्झत्तुपेक्खाय च सुखेन च युत्ता भूमि। अदुक्खमसुखाभूमीति अदुक्खमसुखवेदनायुत्ता भूमि। तेसु पठमदुतियानि झानानि पीतिफरणता, तीणि झानानि सुखफरणता, चतुत्थज्झानं चेतोफरणता। एत्थ च पुरिमानि तीणि झानानि यस्मा पीतिफरणेन च सुखफरणेन च सुखसञ्ञञ्च लहुसञ्ञञ्च ओक्कमित्वा लहुमुदुकम्मञ्ञकायो हुत्वा इद्धिं पापुणाति, तस्मा इमिना परियायेन इद्धिलाभाय संवत्तनतो सम्भारभूमियोति वेदितब्बानि। चतुत्थज्झानं पन इद्धिलाभाय पकतिभूमियेव। इद्धिलाभायाति अत्तनो सन्ताने पातुभाववसेन इद्धीनं लाभाय। इद्धिपटिलाभायाति परिहीनानं वा इद्धीनं वीरियारम्भवसेन पुन लाभाय, उपसग्गवसेन वा पदं वड्ढितम्। इद्धिविकुब्बनतायाति इद्धिया विविधकरणभावाय। इद्धिविसवितायाति विविधं विसेसं सवति जनेति पवत्तेतीति विसवी, विविधं सवनं वा अस्स अत्थीति विसवी, तस्स भावो विसविता। तस्सा विसविताय, इद्धिया विविधविसेसपवत्तनभावायाति अत्थो। इद्धिवसीभावायाति इद्धिया इस्सरभावाय। इद्धिवेसारज्जायाति इद्धिविसारदभावाय। इद्धिपादा ञाणकथायं वुत्तत्था।&lt;br&gt;&#xA;छन्दं चे भिक्खु निस्सायाति यदि भिक्खु छन्दं निस्साय छन्दं अधिपतिं करित्वा। लभति समाधिन्ति समाधिं पटिलभति निब्बत्तेति। सेसेसुपि एसेव नयो। तत्थ छन्दवीरियचित्तवीमंसा चत्तारि पदानि, तंसम्पयुत्ता चत्तारो समाधी चत्तारि पदानीति एवं अट्ठ पदानि। यस्मा पन इद्धिमुप्पादेतुकामताछन्दो समाधिना एकतो नियुत्तोव इद्धिलाभाय संवत्तति, तथा वीरियादयो, तस्मा इमानि अट्ठ पदानि वुत्तानीति वेदितब्बानि।&lt;br&gt;&#xA;यं तं भगवता अभिञ्ञा उप्पादेतुकामस्स योगिनो कत्तब्बयोगविधिं दस्सेन्तेन ‘‘सो एवं समाहिते चित्ते परिसुद्धे परियोदाते अनङ्गणे विगतूपक्किलेसे मुदुभूते कम्मनिये ठिते आनेञ्जप्पत्ते’’ति (दी॰ नि॰ १.२३८) चित्तस्स आनेञ्जं वुत्तं, तं थेरो सोळसधा दस्सेन्तो सोळसमूलानीतिआदिमाह। तत्थ अनोनतन्ति कोसज्जवसेन अनोनतं, असल्लीनन्ति अत्थो। अनुन्नतन्ति उद्धच्चवसेन उद्धं न आरुळ्हं, अनुद्धतन्ति अत्थो। अनभिनतन्ति लोभवसेन न अभिनतं, अनल्लीनन्ति अत्थो। अभिकामताय नतं अभिनतन्ति, इदं तादिसं न होतीति वुत्तं होति। रागेति सङ्खारवत्थुकेन लोभेन। अनपनतन्ति दोसवसेन न अपनतं, न घट्टनन्ति अत्थो। ‘‘नतं नती’’ति अत्थतो एकम्। अपगतनतन्ति अपनतं, इदं तादिसं न होतीति वुत्तं होति। अनिस्सितन्ति अनत्ततो दिट्ठत्ता दिट्ठिवसेन ‘‘अत्ता’’ति वा ‘‘अत्तनिय’’न्ति वा किञ्चि न निस्सितम्। अप्पटिबद्धन्ति पच्चुपकारासावसेन नप्पटिबद्धम्। छन्दरागेति सत्तवत्थुकेन लोभेन। विप्पमुत्तन्ति विक्खम्भनविमुत्तिवसेन कामरागतो विप्पमुत्तम्। अथ वा पञ्चविमुत्तिवसेन कामरागतो विप्पमुत्तम्। अथ वा पञ्चविमुत्तिवसेन ततो ततो पटिपक्खतो विप्पमुत्तम्। इदं पुथुज्जनसेखासेखानम्पि अभिञ्ञाय उप्पादनतो निरोधसमापत्तिञाणे ‘‘सोळसहि ञाणचरियाही’’ति (पटि॰ म॰ १.८४) वुत्तनयेन उक्कट्ठपरिच्छेदेन वुत्तं, यथालाभवसेन पन गहेतब्बम्। कामरागेति मेथुनरागेन। विसञ्ञुत्तन्ति विक्खम्भनतो सेसकिलेसेहि विसंयुत्तं, उक्कट्ठनयेन समुच्छेदतो वा विप्पयुत्तम्। किलेसेति सेसकिलेसेन। विमरियादिकतन्ति विक्खम्भितब्बमरियादवसेन विगतकिलेसमरियादं कतं, तेन तेन मग्गेन पहातब्बमरियादवसेन वा विगतकिलेसमरियादं कतम्। किलेसमरियादेति तेन तेन पहीनेन किलेसमरियादेन। लिङ्गविपल्लासो चेत्थ दट्ठब्बो। एकत्तगतन्ति एकारम्मणगतम्। नानत्तकिलेसेहीति नानारम्मणे पवत्तमानेहि किलेसेहि। इदं आरम्मणमपेक्खित्वा वुत्तं, ‘‘अनोनत’’न्तिआदि पन किलेसे एव अपेक्खित्वा। ओभासगतन्ति पञ्ञाय विसदप्पवत्तिवसेन पञ्ञोभासं गतम्। अविज्जन्धकारेति बलवअविज्जाय। चतस्सो च भूमियो सोळस च मूलानि इद्धिया पुब्बभागवसेन वुत्तानि, चत्तारो च पादा अट्ठ च पदानि पुब्बभागवसेन च सम्पयोगवसेन च वुत्तानीति।&lt;br&gt;&#xA;१०. एवं इद्धिया भूमिपादपदमूलभूते धम्मे दस्सेत्वा इदानि ता इद्धियो दस्सेन्तो कतमा अधिट्ठाना इद्धीतिआदिमाह। तत्थ उद्देसपदानं अत्थो इद्धिविधञाणनिद्देसे वुत्तोयेव। इध भिक्खूति इमस्मिं सासने भिक्खु। तेन सब्बपकारवसेन इद्धिविधकारकस्स अञ्ञत्थ अभावं दीपेति। इमेसं द्विन्नं पदानं निद्देसो हेट्ठा वुत्तत्थो। तेनेव च इद्धिया भूमिपादपदमूलभूतेहि धम्मेहि समन्नागतो विसुद्धिमग्गे (विसुद्धि॰ २.३६५-३६६) वुत्तेहि चुद्दसहि पन्नरसहि वा आकारेहि परिदमितचित्तता च छन्दादिएकेकाधिपतिसमापज्जनवसेन आवज्जनादिवसीभाववसेन च मुदुकम्मञ्ञकतचित्तता च वुत्ता होति। बलवपुब्बयोगसम्पन्नो पुब्बयोगसम्पत्तिया अरहत्तपटिलाभेनेव पटिलद्धाभिञ्ञादिगुणो भिक्खु भूमिआदीहि धम्मेहि समन्नागतो होतीति कत्वा सोपि वुत्तोव होति।&lt;br&gt;&#xA;बहुकं आवज्जतीति पथवीकसिणारम्मणं अभिञ्ञापादकं चतुत्थज्झानं समापज्जित्वा वुट्ठाय सचे सतं इच्छति, ‘‘सतं होमि, सतं होमी’’ति परिकम्मकरणवसेन आवज्जति। आवज्जित्वा ञाणेन अधिट्ठातीति एवं परिकम्मं कत्वा अभिञ्ञाञाणेन अधिट्ठाति। एत्थ परिकम्मं कत्वा पुन पादकज्झानसमापज्जनं न वुत्तम्। किञ्चापि न वुत्तं, अथ खो अट्ठकथायं (विसुद्धि॰ २.३८६) ‘‘आवज्जतीति परिकम्मवसेनेव वुत्तं, आवज्जित्वा ञाणेन अधिट्ठातीति अभिञ्ञाञाणवसेन वुत्तं, तस्मा बहुकं आवज्जति, ततो तेसं परिकम्मचित्तानं अवसाने समापज्जति, समापत्तितो वुट्ठहित्वा पुन ‘बहुको होमी’ति आवज्जित्वा ततो परं पवत्तानं तिण्णं चतुन्नं वा पुब्बभागचित्तानं अनन्तरा उप्पन्नेन सन्निट्ठापनवसेन अधिट्ठानन्ति लद्धनामेन एकेनेव अभिञ्ञाञाणेन अधिट्ठातीति एवमेत्थ अत्थो दट्ठब्बो’’ति वुत्तत्ता एवमेव दट्ठब्बम्। यथा ‘‘भुञ्जित्वा सयती’’ति वुत्ते पानीयं अपिवित्वा हत्थधोवनादीनि अकत्वा भुत्तानन्तरमेव सयतीति अत्थो न होतीति अन्तरा सन्तेसुपि अञ्ञेसु किच्चेसु ‘‘भुत्वा सयती’’ति वुच्चति, एवमिधापीति दट्ठब्बम्। पठमं पादकज्झानसमापज्जनम्पि हि पाळियं अवुत्तमेवाति। तेन पन अधिट्ठानञाणेन सहेव सतं होति। सहस्सेपि सतसहस्सेपि एसेव नयो। सचे एवं न इज्झति, पुन परिकम्मं कत्वा दुतियम्पि समापज्जित्वा वुट्ठाय अधिट्ठातब्बम्। संयुत्तट्ठकथायञ्हि ‘‘एकवारं द्विवारं समापज्जितुं वट्टती’’ति वुत्तम्। तत्थ पादकज्झानचित्तं निमित्तारम्मणं, परिकम्मचित्तानि सतारम्मणानि वा सहस्सारम्मणानि वा। तानि च खो वण्णवसेन, न पण्णत्तिवसेन। अधिट्ठानचित्तम्पि तथेव सतारम्मणं वा सहस्सारम्मणं वा। तं पुब्बे वुत्तअप्पनाचित्तमिव गोत्रभुअनन्तरं एकमेव उप्पज्जति रूपावचरचतुत्थज्झानिकम्।&lt;br&gt;&#xA;यथायस्मा चूळपन्थको एकोपि हुत्वा बहुधा होतीति बहुधाभावस्स कायसक्खिदस्सनत्थं वुत्तम्। वत्तमानवचनं पनेत्थ थेरस्स तथाकरणपकतिकत्ता तस्स धरमानकालत्ता च कतन्ति वेदितब्बम्। एको होतीति वारेपि एसेव नयो।&lt;br&gt;&#xA;तत्रिदं वत्थु (विसुद्धि॰ २.३८६) – ते द्वे भातरो किर थेरा पन्थे जातत्ता ‘‘पन्थका’’ति नामं लभिंसु। तेसु जेट्ठो महापन्थको पब्बजित्वा सह पटिसम्भिदाहि अरहत्तं पापुणि। सो अरहा हुत्वा चूळपन्थकं पब्बाजेत्वा –&lt;br&gt;&#xA;‘‘पदुमं यथा कोकनदं सुगन्धं, पातो सिया फुल्लमवीतगन्धम्।&lt;br&gt;&#xA;अङ्गीरसं पस्स विरोचमानं, तपन्तमादिच्चमिवन्तलिक्खे’’ति॥ (अ॰ नि॰ ५.१९५; सं॰ नि॰ १.१२३) –&lt;br&gt;&#xA;इमं गाथं अदासि। सो तं चतूहि मासेहि पगुणं कातुं नासक्खि। अथ नं थेरो ‘‘अभब्बो त्वं इमस्मिं सासने, निक्खम इतो’’ति आह। तस्मिञ्च काले थेरो भत्तुद्देसको होति। जीवको कोमारभच्चो बहुं मालागन्धविलेपनं आदाय अत्तनो अम्बवनं गन्त्वा सत्थारं पूजेत्वा धम्मं सुत्वा दसबलं वन्दित्वा थेरं उपसङ्कमित्वा ‘‘स्वे, भन्ते, बुद्धप्पमुखानि पञ्च भिक्खुसतानि आदाय अम्हाकं निवेसने भिक्खं गण्हथा’’ति आह। थेरोपि ‘‘ठपेत्वा चूळपन्थकं सेसानं अधिवासेमी’’ति आह। तं सुत्वा चूळपन्थको भिय्योसो मत्ताय दोमनस्सप्पत्तो हुत्वा पुनदिवसे पातोव विहारा निक्खमित्वा सासने सापेक्खताय विहारद्वारकोट्ठके रोदमानो अट्ठासि।&lt;br&gt;&#xA;भगवा तस्स उपनिस्सयं दिस्वा तं उपसङ्कमित्वा ‘‘कस्मा रोदसी’’ति आह। सो तं पवत्तिं आचिक्खि। भगवा ‘‘न सज्झायं कातुं असक्कोन्तो मम सासने अभब्बो नाम होति, मा सोचि, पन्थका’’ति चक्कचित्ततलेन पाणिना तस्स सीसं परामसित्वा तं बाहायं गहेत्वा विहारं पविसित्वा गन्धकुटिपमुखे निसीदापेत्वा इद्धिया अभिसङ्खतं परिसुद्धं पिलोतिकखण्डं ‘‘इमं पिलोतिकं ‘रजोहरणं रजोहरण’न्ति हत्थेन परिमज्जन्तो निसीद, पन्थका’’ति वत्वा तस्स पिलोतिकखण्डं दत्वा काले आरोचिते भिक्खुसङ्घपरिवुतो जीवकस्स गेहं गन्त्वा पञ्ञत्तासने निसीदि। तस्स तं पिलोतिकखण्डं तथापरिमज्जन्तस्स किलिट्ठं हुत्वा कमेन काळवण्णं अहोसि। सो ‘‘इदं परिसुद्धं पिलोतिकखण्डं, नत्थेत्थ दोसो, अत्तभावं निस्साय पनायं दोसो’’ति सञ्ञं पटिलभित्वा पञ्चसु खन्धेसु ञाणं ओतारेत्वा विपस्सनं वड्ढेसि। अथस्स भगवा ओभासं विस्सज्जेत्वा पुरतो निसिन्नो विय पञ्ञायमानरूपो हुत्वा इमा ओभासगाथा अभासि –&lt;br&gt;&#xA;‘‘रागो रजो न च पन रेणु वुच्चति, रागस्सेतं अधिवचनं रजोति।&lt;br&gt;&#xA;एतं रजं विप्पजहित्व भिक्खवो, विहरन्ति ते विगतरजस्स सासने॥&lt;br&gt;&#xA;‘‘दोसो…पे॰… सासने॥&lt;br&gt;&#xA;‘‘मोहो रजो न च पन रेणु वुच्चति, मोहस्सेतं अधिवचनं रजोति।&lt;br&gt;&#xA;एतं रजं विप्पजहित्व भिक्खवो, विहरन्ति ते विगतरजस्स सासने॥ (महानि॰ २०९)।&lt;br&gt;&#xA;‘‘अधिचेतसो अप्पमज्जतो, मुनिनो मोनपथेसु सिक्खतो।&lt;br&gt;&#xA;सोका न भवन्ति तादिनो, उपसन्तस्स सदा सतीमतो’’ति॥ (उदा॰ ३७)।&lt;br&gt;&#xA;गाथापरियोसाने थेरो सह पटिसम्भिदाहि अरहत्तं पापुणि। सो मनोमयज्झानलाभी हुत्वा एको हुत्वा बहुधा, बहुधा हुत्वा एको भवितुं समत्थो अहोसि। अरहत्तमग्गेनेवस्स तीणि पिटकानि छ च अभिञ्ञा आगमिंसु।&lt;br&gt;&#xA;जीवकोपि खो दसबलस्स दक्खिणोदकं उपनामेसि। सत्था पत्तं हत्थेन पिदहित्वा ‘‘किं भन्ते’’ति पुट्ठो ‘‘विहारे एको भिक्खु अत्थि, जीवका’’ति आह। सो पुरिसं पेसेसि ‘‘गच्छ अय्यं गहेत्वा सीघं एही’’ति। चूळपन्थकत्थेरो तस्स पुरिसस्स पुरे आगमनायेव भातरं अत्तनो पत्तविसेसं ञापेतुकामो भिक्खुसहस्सं निम्मिनित्वा एकम्पि एकेन असदिसं, एकस्सापि च चीवरविचारणादिसामणककम्मं अञ्ञेन असदिसं अकासि। पुरिसो गन्त्वा विहारे बहू भिक्खू दिस्वा पच्चागन्त्वा ‘‘बहू, भन्ते, विहारे भिक्खू, पक्कोसितब्बं अय्यं न पस्सामी’’ति जीवकस्स कथेसि। जीवको सत्थारं पुच्छित्वा तस्स नामं वत्वा पुन तं पेसेसि। सो गन्त्वा ‘‘चूळपन्थको नाम कतरो भन्ते’’ति पुच्छि। ‘‘अहं चूळपन्थको, अहं चूळपन्थको’’ति सकिंयेव मुखसहस्सं कथेसि। सो पुन गन्त्वा ‘‘सब्बेपि किर चूळपन्थका, अहं पक्कोसितब्बं न जानामी’’ति आह। जीवको पटिविद्धसच्चताय ‘‘इद्धिमा भिक्खू’’ति नयतो अञ्ञासि। भगवा आह – ‘‘गच्छ, यं पठमं पस्ससि, तं चीवरकण्णे गहेत्वा सत्था तं आमन्तेतीति वत्वा आनेही’’ति। सो गन्त्वा तथा अकासि। तावदेव सब्बेपि निम्मिता अन्तरधायिंसु। थेरो तं उय्योजेत्वा मुखधोवनादिसरीरकिच्चं निट्ठपेत्वा पठमतरं गन्त्वा पञ्ञत्तासने निसीदि। तस्मिं खणे सत्था दक्खिणोदकं गण्हित्वा भत्तकिच्चं कत्वा चूळपन्थकत्थेरेनेव भत्तानुमोदनं धम्मकथं कथापेसि। थेरो दीघमज्झिमागमप्पमाणं धम्मकथं कथेसीति।&lt;br&gt;&#xA;अञ्ञे भिक्खू अधिट्ठानेन मनोमयं कायं अभिनिम्मिनित्वा तयो वा चत्तारो वा अभिनिम्मिनन्ति, बहुके एकसदिसेयेव च कत्वा निम्मिनन्ति एकविधमेव कम्मं कुरुमाने। चूळपन्थकत्थेरो पन एकावज्जनेनेव भिक्खुसहस्सं मापेसि। द्वेपि जने न एकसदिसे अकासि, न एकविधं कम्मं कुरुमाने। तस्मा मनोमयं कायं अभिनिम्मिनन्तानं अग्गो नाम जातो। अञ्ञे पन बहू अनियमेत्वा निम्मिता इद्धिमता सदिसाव होन्ति। ठाननिसज्जादीसु च भासिततुण्हीभावादीसु च यं यं इद्धिमा करोति, तं तदेव करोन्ति। सचे पन नानावण्णं कातुकामो होति केचि पठमवये केचि मज्झिमवये केचि पच्छिमवये, तथा दीघकेसे उपड्ढमुण्डे मुण्डे मिस्सककेसे उपड्ढरत्तचीवरे पण्डुकचीवरे पदभाणधम्मकथासरभञ्ञपञ्हापुच्छनपञ्हाविसज्जनरजनपचनचीवरसिब्बनधोवनादीनि करोन्ते अपरेपि वा नानप्पकारके कातुकामो होति, तेन पादकज्झानतो वुट्ठाय ‘‘एत्तका भिक्खू पठमवया होन्तू’’तिआदिना नयेन परिकम्मं कत्वा पुन समापज्जित्वा वुट्ठाय अधिट्ठातब्बं, अधिट्ठानचित्तेन सद्धिं इच्छितिच्छितप्पकारायेव होन्तीति। एसेव नयो बहुधापि हुत्वा एको होतीतिआदीसु।&lt;br&gt;&#xA;अयं पन विसेसो – पकतिया बहुकोति निम्मितकालब्भन्तरे निम्मितपकतिया बहुको। इमिना च भिक्खुना एवं बहुभावं निम्मिनित्वा पुन ‘‘एकोव हुत्वा चङ्कमिस्सामि, सज्झायं करिस्सामि, पञ्हं पुच्छिस्सामी’’ति चिन्तेत्वा वा, ‘‘अयं विहारो अप्पभिक्खुको, सचे केचि आगमिस्सन्ति ‘कुतो इमे एत्तका एकसदिसा भिक्खू, अद्धा थेरस्स एस आनुभावो’ति मं जानिस्सन्ती’’ति अप्पिच्छताय वा अन्तराव ‘‘एको होमी’’ति इच्छन्तेन पादकज्झानं समापज्जित्वा वुट्ठाय ‘‘एको होमी’’ति परिकम्मं कत्वा पुन समापज्जित्वा वुट्ठाय ‘‘एको होमी’’ति अधिट्ठातब्बम्। अधिट्ठानचित्तेन सद्धिंयेव एको होति। एवं अकरोन्तो पन यथापरिच्छिन्नकालवसेन सयमेव एको होति।&lt;br&gt;&#xA;११. आविभावन्ति पदं निक्खिपित्वा केनचि अनावटं होतीति वुत्तत्ता केनचि अनावटपदेन आविभावपदस्स पाकटभावत्थो वुत्तो। ‘‘होती’’ति पदेन ‘‘करोती’’ति पाठसेसो वुत्तो होति। पाकटं होन्तञ्हि आविभावे कते होति। केनचि अनावटन्ति कुट्टादिना येन केनचि अनावटं आवरणविरहितम्। अप्पटिच्छन्नन्ति उपरितो अच्छादितम्। तदेव अनावटत्ता विवटम्। अप्पटिच्छन्नत्ता पाकटम्। तिरोभावन्ति अन्तरितभावं करोति। आवटंयेव तेन आवरणेन पिहितम्। पटिच्छन्नंयेव तेन पटिच्छादनेन पटिकुज्जितम्।&lt;br&gt;&#xA;आकासकसिणसमापत्तियाति परिच्छेदाकासकसिणे उप्पादिताय चतुत्थज्झानसमापत्तिया। लाभीति लाभो अस्स अत्थीति लाभी। अपरिक्खित्तेति केनचि समन्ततो अपरिक्खित्ते पदेसे। इध आकासकसिणस्सेव वुत्तत्ता तत्थ भावितमेव झानं आकासकरणस्स पच्चयो होति, न अञ्ञन्ति दट्ठब्बम्। उपरिआपोकसिणादीसुपि तदारम्मणमेव झानं दट्ठब्बं, न अञ्ञम्। पथविं आवज्जति, उदकं आवज्जति, आकासं आवज्जतीति पकतिपथवीउदकआकासे आवज्जति। अन्तलिक्खेति तस्स आकासस्स पथवितो दूराकासभावं दीपेति।&lt;br&gt;&#xA;१२. चन्दिमसूरियपरिमज्जने कसिणनियमं अकत्वा ‘‘इद्धिमा चेतोवसिप्पत्तो’’ति अविसेसेन वुत्तत्ता नत्थेत्थ कसिणसमापत्तिनियमोति वेदितब्बम्। निसिन्नको वा निपन्नको वाति निसिन्नो वा निपन्नो वा। इमेहेव इतरइरियापथद्वयम्पि वुत्तमेव होति। हत्थपासे होतूति हत्थसमीपे होतु। हत्थपस्से होतूतिपि पाठो। इदं तथा कातुकामस्स वसेन वुत्तम्। अयं पन तत्थ गन्त्वापि हत्थं वड्ढेत्वापि आमसति। आमसतीति ईसकं फुसति। परामसतीति बाळ्हं फुसति। परिमज्जतीति समन्ततो फुसति। रूपगतन्ति हत्थपासे ठितरूपमेव।&lt;br&gt;&#xA;दूरेपि सन्तिके अधिट्ठातीति पादकज्झानतो वुट्ठाय दूरे देवलोकं वा ब्रह्मलोकं वा आवज्जति ‘‘सन्तिके होतू’’ति। आवज्जित्वा परिकम्मं कत्वा पुन समापज्जित्वा वुट्ठाय ञाणेन अधिट्ठाति ‘‘सन्तिके होतू’’ति। सन्तिके होति। एस नयो सेसपदेसुपि। ब्रह्मलोकं पन गन्तुकामस्स दूरस्स सन्तिककरणं वत्वा ब्रह्मलोकगमनस्स अनुपकारम्पि इमाय इद्धिया इज्झमानविसेसं दस्सेन्तो सन्तिकेपीतिआदिमाह। तत्थ न केवलं थोककरणबहुकरणमेव, ‘‘अमधुरं मधुर’’न्तिआदीसुपि यं यं इच्छति, तं सब्बं इद्धिमतो इज्झति। अपरो नयो – दूरेपि सन्तिके अधिट्ठातीति दूरे ब्रह्मलोकं वा मनुस्सलोकस्स सन्तिके अधिट्ठाति। सन्तिकेपि दूरे अधिट्ठातीति सन्तिके मनुस्सलोकं वा दूरे ब्रह्मलोके अधिट्ठाति। बहुकम्पि थोकं अधिट्ठातीति सचे ब्रह्मानो बहू सन्निपतिता होन्ति, महाअत्तभावत्ता दस्सनूपचारं सवनूपचारं पजहन्ति, दस्सनूपचारे च सवनूपचारे च एकज्झं सङ्खिपित्वा बहुकम्पि थोकन्ति अधिट्ठाति। थोकम्पि बहुकं अधिट्ठातीति सचे महापरिवारेन गन्तुकामो होति, एककत्ता थोकं अत्तानं बहुकं अधिट्ठहित्वा महापरिवारो गच्छतीति एवमेत्थ अत्थो दट्ठब्बो। एवं सति चतुब्बिधम्पि तं ब्रह्मलोकगमने उपकारो होति।&lt;br&gt;&#xA;दिब्बेन चक्खुना तस्स ब्रह्मुनो रूपं पस्सतीति इध ठितो आलोकं वड्ढेत्वा यस्स ब्रह्मुनो रूपं दट्ठुकामो, दिब्बेन चक्खुना तस्स ब्रह्मुनो रूपं पस्सति। इधेव ठितो दिब्बाय सोतधातुया तस्स ब्रह्मुनो भासमानस्स सद्दं सुणाति। चेतोपरियञाणेन तस्स ब्रह्मुनो चित्तं पजानाति। दिस्समानेनाति चक्खुना पेक्खियमानेन। कायवसेन चित्तं परिणामेतीति रूपकायस्स वसेन चित्तं परिणामेति। पादकज्झानचित्तं गहेत्वा काये आरोपेति, कायानुगतिकं करोति दन्धगमनम्। कायगमनञ्हि दन्धं होति। अधिट्ठातीति तस्सेव वेवचनं, सन्निट्ठापेतीति अत्थो। सुखसञ्ञञ्च लहुसञ्ञञ्च ओक्कमित्वाति पादकज्झानारम्मणेन इद्धिचित्तेन सहजातं सुखसञ्ञञ्च लहुसञ्ञञ्च ओक्कमित्वा पविसित्वा फुसित्वा पापुणित्वा। सुखसञ्ञा च नाम उपेक्खासम्पयुत्तसञ्ञा। उपेक्खा हि सन्तं सुखन्ति वुत्ता, सायेव सञ्ञा नीवरणेहि चेव वितक्कादिपच्चनीकेहि च विमुत्तत्ता लहुसञ्ञातिपि वेदितब्बा। तं ओक्कन्तस्स पनस्स करजकायोपि तूलपिचु विय सल्लहुको होति। सो एवं वातक्खित्ततूलपिचुना विय सल्लहुकेन दिस्समानेन कायेन ब्रह्मलोकं गच्छति। एवं गच्छन्तो च सचे इच्छति, पथवीकसिणवसेन आकासे मग्गं निम्मिनित्वा पदसा गच्छति। सचे इच्छति, आकासे पथवीकसिणवसेनेव पदे पदे पदुमं निम्मिनित्वा पदुमे पदुमे पदं निक्खिपन्तो पदसा गच्छति। सचे इच्छति, वायोकसिणवसेन वातं अधिट्ठहित्वा तूलपिचु विय वायुना गच्छति। अपिच गन्तुकामताव एत्थ पमाणम्। सति हि गन्तुकामताय एवंकतचित्ताधिट्ठानो अधिट्ठानवेगक्खित्तोव सो जियावेगक्खित्तो सरो विय दिस्समानो गच्छति।&lt;br&gt;&#xA;चित्तवसेन कायं परिणामेतीति करजकायं गहेत्वा पादकज्झानचित्ते आरोपेति, चित्तानुगतिकं करोति सीघगमनम्। चित्तगमनञ्हि सीघं होति। सुखसञ्ञञ्च लहुसञ्ञञ्च ओक्कमित्वाति रूपकायारम्मणेन इद्धिचित्तेन सहजातं सुखसञ्ञञ्च लहुसञ्ञञ्च। सेसं वुत्तनयेनेव वेदितब्बम्। इदं पन चित्तगमनमेव होति। एवं अदिस्समानेन कायेन गच्छन्तो पनायं किं तस्साधिट्ठानचित्तस्स उप्पादक्खणे गच्छति? उदाहु ठितिक्खणे भङ्गक्खणे वाति वुत्ते ‘‘तीसुपि खणेसु गच्छती’’ति थेरो आह। किं पन सो सयं गच्छति, निम्मितं पेसेतीति? यथारुचि करोति। इध पनस्स सयं गमनमेव आगतम्।&lt;br&gt;&#xA;मनोमयन्ति अधिट्ठानमनेन निम्मितत्ता मनोमयम्। सब्बङ्गपच्चङ्गन्ति सब्बअङ्गपच्चङ्गवन्तम्। अहीनिन्द्रियन्ति इदं चक्खुसोतादीनं सण्ठानवसेन वुत्तं, निम्मितरूपे पन पसादो नाम नत्थि। सचे सो इद्धिमा चङ्कमति, निम्मितोपि तत्थ चङ्कमतीतिआदि सब्बं सावकनिम्मितं सन्धाय वुत्तम्। बुद्धनिम्मिता पन यं यं भगवा करोति, तं तम्पि करोन्ति, भगवतो चित्तवसेन अञ्ञम्पि करोन्तीति। धूमायति पज्जलतीति तेजोकसिणवसेन। धम्मं भासतीतिआदीनि तीणि अनियमेत्वा वुत्तानि। सन्तिट्ठतीति सङ्गम्म तिट्ठति। सल्लपतीति सङ्गम्म लपति। साकच्छं समापज्जतीति अञ्ञमञ्ञस्स उत्तरपच्चुत्तरदानवसेन संकथं करोति। एत्थ च यं सो इद्धिमा इधेव ठितो दिब्बेन चक्खुना रूपं पस्सति, दिब्बाय सोतधातुया सद्दं सुणाति, चेतोपरियञाणेन चित्तं पजानाति, यम्पि सो इधेव ठितो तेन ब्रह्मुना सद्धिं सन्तिट्ठति , सल्लपति, साकच्छं समापज्जति, यम्पिस्स ‘‘दूरेपि सन्तिके अधिट्ठाती’’तिआदिकं अधिट्ठानं, यम्पि सो दिस्समानेन वा अदिस्समानेन वा कायेन ब्रह्मलोकं गच्छति, एत्तावता न कायेन वसं वत्तेति। यञ्च खो ‘‘सो तस्स ब्रह्मुनो पुरतो रूपिं अभिनिम्मिनाती’’तिआदिना नयेन वुत्तविधानं आपज्जति, एत्तावता कायेन वसं वत्तेति नाम। सेसं पन कायेन वसवत्तनाय पुब्बभागदस्सनत्थं वुत्तन्ति। अयं ताव अधिट्ठाना इद्धि।&lt;br&gt;&#xA;१३. विकुब्बनिद्धिनिद्देसे सिखिस्स भगवतो सावकनिदस्सनं विकुब्बनिद्धिया कायसक्खिपुग्गलदस्सनत्थं वुत्तम्। तम्पि दस्सेन्तो पठमं ताव ब्रह्मलोके ठितो सहस्सिलोकधातुं सरेन विञ्ञापेसीति अतिविय अच्छरियअब्भुतभूतं सहस्सिलोकधातुया सद्दसवनं अधिट्ठानिद्धिं दस्सेसि। इदानि तस्स वत्थुस्स परिदीपनत्थमिदं वुच्चति – इमस्मा हि कप्पा एकतिंसे कप्पे सिखी भगवा अनन्तरजातिया तुसितपुरतो चवित्वा अरुणवतीनगरे अरुणवतो रञ्ञो पभावतिया नाम महेसिया कुच्छिस्मिं निब्बत्तित्वा परिपक्कञाणो महाभिनिक्खमनं निक्खमित्वा बोधिमण्डे सब्बञ्ञुतञ्ञाणं पटिविज्झित्वा पवत्तवरधम्मचक्को अरुणवतिं निस्साय विहरन्तो एकदिवसं पातोव सरीरपटिजग्गनं कत्वा महाभिक्खुसङ्घपरिवारो ‘‘अरुणवतिं पिण्डाय पविसिस्सामी’’ति निक्खमित्वा विहारद्वारकोट्ठकसमीपे ठितो अभिभुं नाम अग्गसावकं आमन्तेसि – ‘‘अतिप्पगो खो, भिक्खु, अरुणवतिं पिण्डाय पविसितुम्। येन अञ्ञतरो ब्रह्मलोको तेनुपसङ्कमिस्सामा’’ति। यथाह –&lt;br&gt;&#xA;‘‘अथ खो, भिक्खवे, सिखी भगवा अरहं सम्मासम्बुद्धो अभिभुं भिक्खुं आमन्तेसि – ‘आयाम, ब्राह्मण, येन अञ्ञतरो ब्रह्मलोको, तेनुपसङ्कमिस्साम याव भत्तस्स कालो भविस्सती’ति। ‘एवं भन्ते’ति खो, भिक्खवे, अभिभू भिक्खु सिखिस्स भगवतो अरहतो सम्मासम्बुद्धस्स पच्चस्सोसि। अथ खो, भिक्खवे, सिखी च भगवा अभिभू च भिक्खु येन अञ्ञतरो ब्रह्मलोको, तेनुपसङ्कमिंसू’’ति (सं॰ नि॰ १.१८५)।&lt;br&gt;&#xA;तत्थ महाब्रह्मा सम्मासम्बुद्धं दिस्वा अत्तमनो पच्चुग्गमनं कत्वा ब्रह्मासनं पञ्ञापेत्वा अदासि। थेरस्सापि अनुच्छविकं आसनं पञ्ञापयिंसु। निसीदि भगवा पञ्ञत्ते आसने, थेरोपि अत्तनो पत्तासने निसीदि। महाब्रह्मापि दसबलं वन्दित्वा एकमन्तं निसीदि। तेनाह – अथ खो, भिक्खवे, सिखी भगवा अरहं सम्मासम्बुद्धो अभिभुं भिक्खुं आमन्तेसि – ‘‘पटिभातु, ब्राह्मण, तं ब्रह्मुनो च ब्रह्मपरिसाय च ब्रह्मपारिसज्जानञ्च धम्मी कथा’’ति। ‘‘एवं, भन्ते’’ति खो, भिक्खवे, अभिभू भिक्खु सिखिस्स भगवतो अरहतो सम्मासम्बुद्धस्स पटिस्सुणित्वा ब्रह्मुनो च ब्रह्मपरिसाय च ब्रह्मपारिसज्जानञ्च धम्मकथं कथेसि। थेरे धम्मकथं कथेन्ते ब्रह्मानो उज्झायिंसु ‘‘चिरस्सञ्च मयं सत्थु ब्रह्मलोकागमनं लभिम्हा, अयञ्च भिक्खु ठपेत्वा सत्थारं सयं धम्मकथं आरभी’’ति। सत्था तेसं अनत्तमनभावं ञत्वा अभिभुं भिक्खुं एतदवोच – ‘‘उज्झायन्ति खो ते, ब्राह्मण, ब्रह्मा च ब्रह्मपरिसा च ब्रह्मपारिसज्जा च। तेन हि, त्वं ब्राह्मण, भिय्योसो मत्ताय संवेजेही’’ति। थेरो सत्थु वचनं सम्पटिच्छित्वा अनेकविहितं इद्धिविकुब्बनं कत्वा सहस्सिलोकधातुं सरेन विञ्ञापेन्तो –&lt;br&gt;&#xA;‘‘आरम्भथ निक्कमथ, युञ्जथ बुद्धसासने।&lt;br&gt;&#xA;धुनाथ मच्चुनो सेनं, नळागारंव कुञ्जरो॥&lt;br&gt;&#xA;‘‘यो इमस्मिं धम्मविनये, अप्पमत्तो विहस्सति।&lt;br&gt;&#xA;पहाय जातिसंसारं, दुक्खस्सन्तं करिस्सती’’ति॥ (अ॰ नि॰ १.१८५) –&lt;br&gt;&#xA;इमं गाथाद्वयं अभासि।&lt;br&gt;&#xA;किं पन कत्वा थेरो सहस्सिलोकधातुं सरेन विञ्ञापेसीति? नीलकसिणं ताव समापज्जित्वा वुट्ठाय अभिञ्ञाञाणेन चक्कवाळसहस्से सब्बत्थ अन्धकारं फरि। ततो ‘‘किमिदं अन्धकार’’न्ति सत्तानं आभोगे उप्पन्ने आलोककसिणं समापज्जित्वा वुट्ठाय आलोकं दस्सेसि। ‘‘किं आलोको अय’’न्ति विचिनन्तानं अत्तानं दस्सेसि। चक्कवाळसहस्से च देवमनुस्सा अञ्जलिं पग्गण्हित्वा थेरंयेव नमस्समाना अट्ठंसु। थेरो ‘‘महाजनो मय्हं धम्मं देसेन्तस्स सद्दं सुणातू’’ति इमा गाथा अभासि। सब्बे ओसटाय परिसाय मज्झे निसीदित्वा धम्मं देसेन्तस्स विय सद्दं अस्सोसुम्। अत्थोपि तेसं पाकटो अहोसि। तं विञ्ञापनं सन्धाय ‘‘सरेन विञ्ञापेसी’’ति वुत्तम्। तेन कतं अनेकविहितं इद्धिविकुब्बनं सन्धाय पुन सो दिस्समानेनपीतिआदि वुत्तम्। तत्थ धम्मं देसेसीति पठमं वुत्तप्पकारं इद्धिविकुब्बनं दस्सेन्तो धम्मं देसेसि, ततो यथावुत्तक्कमेन द्वे गाथा भासन्तो सरेन विञ्ञापेसीति वेदितब्बम्। दिस्समानेनपि कायेनातिआदीसु च इत्थंभूतलक्खणे करणवचनं, एवंभूतकायो हुत्वाति अत्थो।&lt;br&gt;&#xA;इदानि तं वत्थुं दस्सेत्वा अञ्ञस्सापि इद्धिमतो विकुब्बनिद्धिकरणविधानं दस्सेन्तो सो पकतिवण्णं विजहित्वातिआदिमाह। तत्थ सोति हेट्ठा वुत्तविधानेन मुदुकम्मञ्ञकतचित्तो सो इद्धिमा भिक्खु। सचे विकुब्बनिद्धिं कातुकामो होति, अत्तनो पकतिवण्णं पकतिसण्ठानं विजहित्वा कुमारकवण्णं वा दस्सेति। कथं? पथवीकसिणारम्मणाभिञ्ञापादकचतुत्थज्झानतो वुट्ठाय ‘‘एवरूपो कुमारको होमी’’ति निम्मिनितब्बं कुमारकवण्णं आवज्जित्वा कतपरिकम्मावसाने पुन समापज्जित्वा वुट्ठाय ‘‘एवरूपो नाम कुमारको होमी’’ति अभिञ्ञाञाणेन अधिट्ठाति, सह अधिट्ठानेन कुमारको होतीति। विसुद्धिमग्गे (विसुद्धि॰ १.१००) कसिणनिद्देसे ‘‘पथवीकसिणवसेन एकोपि हुत्वा बहुधा होतीतिआदिभावो…पे॰… एवमादीनि इज्झन्ती’’ति वचनेन इध पथवीकसिणारम्मणं पादकज्झानं युज्जति। तत्थेव पन अभिञ्ञानिद्देसे विकुब्बनिद्धिया ‘‘पथवीकसिणादीसु अञ्ञतरारम्मणतो अभिञ्ञापादकज्झानतो वुट्ठाया’’ति वुत्तं, तत्थेव (विसुद्धि॰ २.३९८) च ‘‘अत्तनो कुमारकवण्णो आवज्जितब्बो’’ति वुत्तं, तं नागादिनिम्माने न युज्जति विय। नागवण्णादिनिम्मानेपि एसेव नयो।&lt;br&gt;&#xA;तत्थ नागवण्णन्ति सप्पसण्ठानम्। सुपण्णवण्णन्ति गरुळसण्ठानम्। इन्दवण्णन्ति सक्कसण्ठानम्। देववण्णन्ति सेसदेवसण्ठानम्। समुद्दवण्णं पन आपोकसिणवसेन इज्झति। पत्तिन्ति पदातिम्। विविधम्पि सेनाब्यूहन्ति हत्थिआदीनं वसेन अनेकविहितं सेनासमूहम्। विसुद्धिमग्गे पन ‘‘हत्थिम्पि दस्सेतीतिआदि पनेत्थ बहिद्धापि हत्थिआदिदस्सनवसेन वुत्तम्। तत्थ ‘हत्थी होमी’ति अनधिट्ठहित्वा ‘हत्थी होतू’ति अधिट्ठातब्बम्। अस्सादीसुपि एसेव नयो’’ति वुत्तं, तं ‘‘पकतिवण्णं विजहित्वा’’ति वुत्तमूलपदेन च विकुब्बनिद्धिभावेन च विरुज्झति। पाळियं वुत्तक्कमेन हि पकतिवण्णं अविजहित्वा अधिट्ठानवसेन अञ्ञस्स दस्सनं अधिट्ठानिद्धि नाम, पकतिवण्णं विजहित्वा अधिट्ठानवसेन अत्तनो अञ्ञथादस्सनं विकुब्बनिद्धि नाम।&lt;br&gt;&#xA;१४. मनोमयिद्धिञाणनिद्देसे इमम्हा काया अञ्ञं कायं अभिनिम्मिनातीतिआदीसु इद्धिमा भिक्खु मनोमयिद्धिं कातुकामो आकासकसिणारम्मणपादकज्झानतो वुट्ठाय अत्तनो रूपकायं ताव आवज्जित्वा वुत्तनयेनेव ‘‘सुसिरो होतू’’ति अधिट्ठाति, सुसिरो होति । अथ तस्स अब्भन्तरे पथवीकसिणवसेन अञ्ञं कायं आवज्जित्वा परिकम्मं कत्वा वुत्तनयेनेव अधिट्ठाति, तस्स अब्भन्तरे अञ्ञो कायो होति। सो तं मुखतो अब्बूहित्वा बहि ठपेति। इदानि तमत्थं उपमाहि पकासेन्तो सेय्यथापीतिआदिमाह। तत्थ मुञ्जम्हाति मुञ्जतिणम्हा। ईसिकं पवाहेय्याति कळीरं लुञ्चेय्य। कोसियाति कोसकतो। करण्डाति करण्डाय, पुराणतचकञ्चुकतोति अत्थो। तत्थ च उद्धरेय्याति चित्तेनेवस्स उद्धरणं वेदितब्बम्। अयञ्हि अहि नाम सजातियं ठितो, कट्ठन्तरं वा रुक्खन्तरं वा निस्साय, तचतो सरीरं निक्कड्ढनपयोगसङ्खातेन थामेन, सरीरं खादयमानं विय पुराणतचं जिगुच्छन्तो इमेहि चतूहि कारणेहि सयमेव कञ्चुकं पजहाति।&lt;br&gt;&#xA;एत्थ च यथा ईसिकादयो मुञ्जादीहि सदिसा होन्ति, एवमिदं मनोमयं रूपं इद्धिमता सब्बाकारेहि सदिसमेव होतीति दस्सनत्थं इमा उपमा वुत्ताति। ‘‘मनोमयेन कायेन, इद्धिया उपसङ्कमी’’ति (थेरगा॰ ९०१) एत्थ अभिञ्ञामनेन कतकायो मनोमयकायो नाम। ‘‘अञ्ञतरं मनोमयं कायं उपपज्जती’’ति (चूळव॰ ३३३) एत्थ झानमनेन निब्बित्तितकायो तेन मनेन कतत्ता मनोमयकायो नाम। इध पन अभिञ्ञामनेन उप्पादितकायो तेन मनेन कतत्ता मनोमयकायो नाम। एवं सति अधिट्ठानिद्धिया विकुब्बनिद्धिया च कतो मनोमयकायो नाम होतीति चे? होतियेव। इध पन तासं विसुं विसुं विसेसेन विसेसेत्वा अधिट्ठानिद्धि विकुब्बनिद्धीति च वुत्तत्ता अब्भन्तरतो निम्मानमेव मनोमयिद्धि नाम।&lt;br&gt;&#xA;१५. ञाणविप्फारिद्धिनिद्देसे ञाणस्स विप्फारो वेगो अस्सा अत्थीति ञाणविप्फारा। एत्थ च सत्तअनुपस्सनावसेनेव इद्धिं दस्सेत्वा सेसा याव अरहत्तमग्गा सङ्खित्ताति वेदितब्बा।&lt;br&gt;&#xA;आयस्मतो बाकुलस्स ञाणविप्फारा इद्धीतिआदीसु बाकुलत्थेरो ताव द्वीसु कुलेसु वड्ढितत्ता एवंलद्धनामो पुब्बबुद्धेसु कताधिकारो पुञ्ञसम्पदाय सम्पन्नो थेरो। सो हि महासम्पत्तिं अनुभवमानो देवमनुस्सेसु संसरन्तो अम्हाकं दसबलस्स निब्बत्तितो पुरेतरमेव कोसम्बियं सेट्ठिकुले निब्बत्ति। तं जातकाले मङ्गलत्थाय महापरिवारेन यमुनं नेत्वा सपरिवारा धाती निमुज्जनुम्मुज्जनवसेन कीळापेन्ती न्हापेति। एको महामच्छो ‘‘भक्खो मे अय’’न्ति मञ्ञमानो मुखं विवरित्वा उपगतो। धाती दारकं छड्डेत्वा पलाता। महामच्छो तं गिलि। पुञ्ञवा सत्तो सयनगब्भं पविसित्वा निपन्नो विय न किञ्चि दुक्खं पापुणि। मच्छो दारकस्स तेजेन तत्तकं फालं गिलित्वा विय दय्हमानो वेगेन तिंसयोजनं गन्त्वा बाराणसिवासिनो मच्छबन्धस्स जालं पाविसि। सो दारकस्स तेजेन जालतो नीहटमत्तोव मतो। मच्छबन्धा तं सकलमेव अन्तरकाजेन आदाय ‘‘सहस्सेन देमा’’ति नगरे चरन्ता असीतिकोटिधनस्स अपुत्तकस्स सेट्ठिस्स घरद्वारं गन्त्वा सेट्ठिभरियाय एकेन कहापणेन अदंसु। सा तं सयमेव फलके ठपेत्वा पिट्ठितो फालेन्ती मच्छकुच्छियं सुवण्णवण्णं दारकं दिस्वा ‘‘मच्छकुच्छियं मे पुत्तो लद्धो’’ति नादं नदित्वा दारकं आदाय सामिकं उपगच्छि। सेट्ठि तावदेव भेरिं चरापेत्वा दारकं आदाय रञ्ञो सन्तिकं आनेत्वा तमत्थं आरोचेसि। राजा ‘‘पुञ्ञवा दारको, पोसेहि न’’न्ति आह। इतरम्पि सेट्ठिकुलं तं पवत्तिं सुत्वा तत्थ गन्त्वा ‘‘अम्हाकं पुत्तो’’ति तं दारकं गण्हितुं विवदि। उभोपि राजकुलं अगमंसु। राजा ‘‘द्विन्नम्पि अपुत्तकं कातुं न सक्का, द्विन्नम्पि दायादो होतू’’ति आह। ततो पट्ठाय द्वेपि कुलानि लाभग्गयसग्गप्पत्तानि अहेसुम्। तस्स द्वीहि कुलेहि वड्ढितत्ता ‘‘बाकुलकुमारो’’ति नामं अकंसु। तस्स विञ्ञुतं पत्तस्स द्वीसुपि नगरेसु तयो तयो पासादे कारेत्वा नाटकानि पच्चुपट्ठपेसुम्। एकेकस्मिं नगरे चत्तारो चत्तारो मासे वसि। तहिं एकस्मिं नगरे चत्तारो मासे वुट्ठस्स सङ्घाटनावासु मण्डपं कारेत्वा तत्थ नं नाटकेहि सद्धिं आरोपेत्वा महासम्पत्तिं अनुभवमानं द्वीहि मासेहि इतरं नगरं उपड्ढपथं नेन्ति। इतरनगरवासिनो नाटकापि ‘‘द्वीहि मासेहि उपड्ढपथं आगतो भविस्सती’’ति तथेव पच्चुग्गन्त्वा द्वीहि मासेहि अत्तनो नगरं आनेन्ति। इतरनाटका मज्झे निवत्तित्वा अत्तनो नगरमेव गच्छन्ति। तत्थ चत्तारो मासे वसित्वा तेनेव नियामेन पुन इतरनगरं गच्छति। एवमस्स सम्पत्तिं अनुभवन्तस्स असीति वस्सानि परिपुण्णानि।&lt;br&gt;&#xA;तस्मिं समये अम्हाकं बोधिसत्तो सब्बञ्ञुतं पापुणित्वा पवत्तवरधम्मचक्को अनुक्कमेन चारिकं चरन्तो कोसम्बिं पापुणि। ‘‘बाराणसि’’न्ति मज्झिमभाणका। बाकुलसेट्ठिपि खो ‘‘दसबलो आगतो’’ति सुत्वा बहुं गन्धमालं आदाय सत्थु सन्तिकं गन्त्वा धम्मकथं सुत्वा पटिलद्धसद्धो पब्बजि। सो सत्ताहमेव पुथुज्जनो हुत्वा अट्ठमे अरुणे सह पटिसम्भिदाहि अरहत्तं पापुणि। अथस्स द्वीसु नगरेसु परिचितमातुगामा अत्तनो कुलघरानि आगन्त्वा तत्थेव वसमाना चीवरानि करित्वा पहिणिंसु। थेरो एकं अड्ढमासं कोसम्बिवासीहि पहितं चीवरं परिभुञ्जति, एकं अड्ढमासं बाराणसिवासीहीति एतेनेव नियामेन द्वीसु नगरेसु यं यं उत्तमं, तं तं थेरस्सेव आहरीयति। पब्बजितस्सापिस्स सुखेनेव असीति वस्सानि अगमंसु। उभयत्थापिस्स मुहुत्तमत्तम्पि अप्पमत्तकोपि आबाधो न उप्पन्नपुब्बो। सो पच्छिमे काले बाकुलसुत्तं (म॰ नि॰ ३.२०९ आदयो) कथेत्वा परिनिब्बायीति । एवं मच्छकुच्छियं अरोगभावो आयस्मतो बाकुलस्स पच्छिमभविकस्स तेन अत्तभावेन पटिलभितब्बअरहत्तञाणानुभावेन निब्बत्तत्ता ञाणविप्फारा इद्धि नाम। सुचरितकम्मफलप्पत्तस्स पटिसम्भिदाञाणस्स आनुभावेनातिपि वदन्ति।&lt;br&gt;&#xA;संकिच्चत्थेरोपि (विसुद्धि॰ २.३७३) पुब्बे कतपुञ्ञो धम्मसेनापतित्थेरस्स उपट्ठाकस्स सावत्थियं अड्ढकुलस्स धीतु कुच्छिस्मिं निब्बत्ति। सा तस्मिं कुच्छिगते एकेन ब्याधिना तं खणंयेव कालमकासि, तस्सा सरीरे झापियमाने ठपेत्वा गब्भमंसं सेसमंसं झापयि। अथस्सा गब्भमंसं चितकतो ओतारेत्वा द्वीसु तीसु ठानेसु सूलेहि विज्झिंसु। सूलकोटि दारकस्स अक्खिकोटिं फुसि। एवं गब्भमंसं विज्झित्वा अङ्गाररासिम्हि पक्खिपित्वा अङ्गारेहेव पटिच्छादेत्वा पक्कमिंसु। गब्भमंसं झायि, अङ्गारमत्थके पन सुवण्णबिम्बसदिसो दारको पदुमगब्भे निपन्नो विय अहोसि। पच्छिमभविकसत्तस्स हि सिनेरुना ओत्थरियमानस्सापि अरहत्तं अप्पत्वा जीवितक्खयो नाम नत्थि। पुनदिवसे ‘‘चितकं निब्बापेस्सामा’’ति आगता तथा निपन्नं दारकं दिस्वा अच्छरियब्भुतचित्तजाता दारकं आदाय नगरं गन्त्वा नेमित्तके पुच्छिंसु। नेमित्तका ‘‘सचे अयं दारको अगारं अज्झावसिस्सति, याव सत्तमा कुलपरिवट्टा ञातका दुग्गता भविस्सन्ति। सचे पब्बजिस्सति, पञ्चहि समणसतेहि परिवुतो चरिस्सती’’ति आहंसु। अय्यका तं दारकं वड्ढेसि। ञातकापि वड्ढितकाले ‘‘अम्हाकं अय्यस्स सन्तिके पब्बाजेस्सामा’’ति पोसयिंसु। सो सत्तवस्सिककाले ‘‘तव कुच्छिया वसनकाले माता ते कालमकासि, तस्सा सरीरे झापियमानेपि त्वं न झायी’’ति कुमारकानं कथं सुत्वा ‘‘अहं किर एवरूपा भया मुत्तो, किं मे घरावासेन पब्बजिस्सामी’’ति ञातकानं आरोचेसि। ते ‘‘साधु, ताता’’ति तं धम्मसेनापतित्थेरस्स सन्तिकं नेत्वा ‘‘भन्ते, इमं पब्बाजेथा’’ति अदंसु। थेरो तचपञ्चककम्मट्ठानं दत्वा पब्बाजेसि। सो खुरग्गेयेव सह पटिसम्भिदाहि अरहत्तं पापुणि। परिपुण्णवस्सो च उपसम्पदं लभित्वा दसवस्सो हुत्वा पञ्चसतभिक्खुपरिवारो विचरीति। एवं वुत्तनयेनेव दारुचितकाय अरोगभावो आयस्मतो संकिच्चस्स ञाणविप्फारा इद्धि नाम।&lt;br&gt;&#xA;भूतपालत्थेरोपि (विसुद्धि॰ २.३७३) पुब्बहेतुसम्पन्नो। तस्स पिता राजगहे दलिद्दमनुस्सो। सो तं दारकं गहेत्वा दारूनं अत्थाय सकटेन अटविं गन्त्वा दारुभारं कत्वा सायं नगरद्वारसमीपं पत्तो। अथस्स गोणा युगं ओस्सजित्वा नगरं पविसिंसु। सो सकटमूले पुत्तकं निसीदापेत्वा गोणानं अनुपदं गच्छन्तो नगरमेव पाविसि। तस्स अनिक्खन्तस्सेव द्वारं पिदहि। दारको सकलरत्तिं सकटस्स हेट्ठा निपज्जित्वा निद्दं ओक्कमि। राजगहं पकतियापि अमनुस्सबहुलं, इदं पन सुसानसमीपट्ठानम्। न च कोचि यक्खो तस्स पच्छिमभविकस्स दारकस्स उपद्दवं कातुमसक्खि। सो अपरेन समयेन पब्बजित्वा अरहत्तं पापुणित्वा भूतपालत्थेरो नाम अहोसीति। एवं वाळयक्खानुचरितेपि पदेसे वुत्तनयेनेव अरोगभावो आयस्मतो भूतपालस्स ञाणविप्फारा इद्धि नाम।&lt;br&gt;&#xA;१६. समाधिविप्फारिद्धिनिद्देसे आयस्मतो सारिपुत्तस्स समाधिविप्फारा इद्धीतिआदीसु आयस्मतो सारिपुत्तस्स महामोग्गल्लानत्थेरेन सद्धिं कपोतकन्दरायं विहरतो जुण्हाय रत्तिया नवोरोपितेहि केसेहि अज्झोकासे निसिन्नस्स एको दुट्ठयक्खो सहायकेन यक्खेन वारियमानोपि सीसे पहारं अदासि। यस्स मेघस्स विय गज्जतो सद्दो अहोसि, थेरो तस्स पहरणसमये समापत्तिं अप्पेत्वा निसिन्नो होति। अथस्स तेन पहारेन न कोचि आबाधो अहोसि। अयं तस्स आयस्मतो समाधिविप्फारा इद्धि। यथाह –&lt;br&gt;&#xA;‘‘एवं मे सुतं (उदा॰ ३४) – एकं समयं भगवा राजगहे विहरति वेळुवने कलन्दकनिवापे। तेन खो पन समयेन आयस्मा च सारिपुत्तो आयस्मा च महामोग्गल्लानो कपोतकन्दरायं विहरन्ति। तेन खो पन समयेन आयस्मा सारिपुत्तो जुण्हाय रत्तिया नवोरोपितेहि केसेहि अब्भोकासे निसिन्नो होति अञ्ञतरं समाधिं समापज्जित्वा।&lt;br&gt;&#xA;‘‘तेन खो पन समयेन द्वे यक्खा सहायका उत्तराय दिसाय दक्खिणं दिसं गच्छन्ति केनचिदेव करणीयेन। अद्दसंसु खो ते यक्खा आयस्मन्तं सारिपुत्तं जुण्हाय रत्तिया नवोरोपितेहि केसेहि अब्भोकासे निसिन्नं, दिस्वान एको यक्खो दुतियं यक्खं एतदवोच – ‘पटिभाति मं, सम्म, इमस्स समणस्स सीसे पहारं दातु’न्ति। एवं वुत्ते सो यक्खो तं यक्खं एतदवोच – ‘अलं, सम्म, मा समणं आसादेसि, उळारो सो, सम्म, समणो महिद्धिको महानुभावो’ति।&lt;br&gt;&#xA;‘‘दुतियम्पि खो…पे॰… ततियम्पि खो सो यक्खो तं यक्खं एतदवोच – ‘पटिभाति मं, सम्म, इमस्स समणस्स सीसे पहारं दातु’न्ति। ततियम्पि खो सो यक्खो तं यक्खं एतदवोच – ‘अलं, सम्म, मा समणं आसादेसि, उळारो सो, सम्म, समणो महिद्धिको महानुभावो’ति।&lt;br&gt;&#xA;‘‘अथ खो सो यक्खो तं यक्खं अनादियित्वा आयस्मतो सारिपुत्तस्स सीसे पहारं अदासि। ताव महापहारो अहोसि, अपि तेन पहारेन सत्तरतनं वा अड्ढट्ठमरतनं वा नागं ओसारेय्य, महन्तं वा पब्बतकूटं पदालेय्य। अथ च पन सो यक्खो ‘दय्हामि दय्हामी’ति तत्थेव महानिरयं अपतासि।&lt;br&gt;&#xA;‘‘अद्दसा खो आयस्मा महामोग्गल्लानो दिब्बेन चक्खुना विसुद्धेन अतिक्कन्तमानुसकेन तेन यक्खेन आयस्मतो सारिपुत्तस्स सीसे पहारं दीयमानं, दिस्वा येन आयस्मा सारिपुत्तो तेनुपसङ्कमि, उपसङ्कमित्वा आयस्मन्तं सारिपुत्तं एतदवोच – ‘कच्चि ते, आवुसो सारिपुत्त, खमनीयं, कच्चि यापनीयं, कच्चि न किञ्चि दुक्ख’न्ति। ‘खमनीयं मे, आवुसो मोग्गल्लान, यापनीयं मे, आवुसो मोग्गल्लान, अपि च मे सीसं थोकं दुक्ख’न्ति।&lt;br&gt;&#xA;‘‘अच्छरियं, आवुसो सारिपुत्त, अब्भुतं, आवुसो सारिपुत्त, याव महिद्धिको आयस्मा सारिपुत्तो महानुभावो। इध ते, आवुसो सारिपुत्त, अञ्ञतरो यक्खो सीसे पहारं अदासि। ताव महा पहारो अहोसि, अपि तेन पहारेन सत्तरतनं वा अड्ढट्ठमरतनं वा नागं ओसारेय्य, महन्तं वा पब्बतकूटं पदालेय्य। अथ च पनायस्मा सारिपुत्तो एवमाह – ‘खमनीयं मे, आवुसो मोग्गल्लान, यापनीयं मे, आवुसो मोग्गल्लान, अपि च मे सीसं थोकं दुक्ख’न्ति।&lt;br&gt;&#xA;‘‘अच्छरियं, आवुसो मोग्गल्लान, अब्भुतं, आवुसो मोग्गल्लान, याव महिद्धिको आयस्मा महामोग्गल्लानो महानुभावो, यत्र हि नाम यक्खम्पि पस्सिस्सति, मयं पनेतरहि पंसुपिसाचकम्पि न पस्सामाति।&lt;br&gt;&#xA;‘‘अस्सोसि खो भगवा दिब्बाय सोतधातुया विसुद्धाय अतिक्कन्तमानुसिकाय तेसं उभिन्नं महानागानं इमं एवरूपं कथासल्लापम्।&lt;br&gt;&#xA;अथ खो भगवा एतमत्थं विदित्वा तायं वेलायं इमं उदानं उदानेसि –&lt;br&gt;&#xA;‘‘यस्स सेलूपमं चित्तं, ठितं नानुपकम्पति।&lt;br&gt;&#xA;विरत्तं रजनीयेसु, कोपनीये न कुप्पति।&lt;br&gt;&#xA;यस्सेवं भावितं चित्तं, कुतो तं दुक्खमेस्सती’’ति॥ (उदा॰ ३४)।&lt;br&gt;&#xA;एत्थ च ‘‘कुतो तं दुक्खमेस्सती’’ति भगवता वुत्तवचनेन ‘‘तेन पहारेन न कोचि आबाधो अहोसी’’ति अट्ठकथावचनं अतिविय समेति। तस्मा ‘‘अपिच मे सीसं थोकं दुक्ख’’न्ति वचनेन दुक्खवेदना न होति, सीसस्स पन अकम्मञ्ञभावं सन्धाय ‘‘दुक्ख’’न्ति वुत्तम्। लोकेपि हि अकिच्छेन परिहरितुं सक्कुणेय्यो सुखसीलो, किच्छेन परिहरितुं सक्कुणेय्यो दुक्खसीलोति वुच्चति। तम्पि खो अकम्मञ्ञतं समापत्तितो वुट्ठितसमयत्ता अहोसीति वेदितब्बो। समापत्तिअप्पितसमये हि तम्पि न भवेय्याति। ‘‘एतरहि पंसुपिसाचकम्पि न पस्सामा’’ति दट्ठुं असमत्थताय न वुत्तं, अभिञ्ञासु ब्यापाराभावेन वुत्तम्। थेरो किर ‘‘पच्छिमा जनता पोथुज्जनिकाय इद्धिया सारसञ्ञा माहेसु’’न्ति पच्छिमं जनतं अनुकम्पमानो येभुय्येन इद्धिं न वलञ्जेसि। थेरगाथाय च –&lt;br&gt;&#xA;‘‘नेव पुब्बेनिवासाय, नपि दिब्बस्स चक्खुनो।&lt;br&gt;&#xA;चेतोपरियाय इद्धिया, चुतिया उपपत्तिया।&lt;br&gt;&#xA;सोतधातुविसुद्धिया, पणिधि मे न विज्जती’’ति॥ (थेरगा॰ ९९६) –&lt;br&gt;&#xA;थेरेन सयमेव अभिञ्ञासु पत्थनाभावो वुत्तो। थेरो पन सत्तसट्ठिया सावकपारमीञाणेसु पारमिप्पत्तोति।&lt;br&gt;&#xA;सञ्जीवत्थेरं पन ककुसन्धस्स भगवतो दुतियअग्गसावकं निरोधसमापन्नं ‘‘कालङ्कतो’’ति सल्लक्खेत्वा गोपालकादयो तिणकट्ठादीनि संकड्ढित्वा अग्गिं अदंसु। थेरस्स चीवरे अंसुमत्तम्पि न झायित्थ। अयमस्सायस्मतो अनुपुब्बसमापत्तिवसेन पवत्तसमथानुभावनिब्बत्तत्ता समाधिविप्फारा इद्धि। यथाह –&lt;br&gt;&#xA;‘‘तेन खो पन, पापिम, समयेन ककुसन्धो भगवा अरहं सम्मासम्बुद्धो लोके उप्पन्नो होति। ककुसन्धस्स खो पन, पापिम, भगवतो अरहतो सम्मासम्बुद्धस्स विधुरसञ्जीवं नाम सावकयुगं अहोसि अग्गं भद्दयुगम्। यावता पन, पापिम, ककुसन्धस्स भगवतो अरहतो सम्मासम्बुद्धस्स सावका। तेसु न च कोचि आयस्मता विधुरेन समसमो होति यदिदं धम्मदेसनाय। इमिना खो एतं, पापिम, परियायेन आयस्मतो विधुरस्स विधुरोतेव समञ्ञा उदपादि। आयस्मा पन, पापिम, सञ्जीवो अरञ्ञगतोपि रुक्खमूलगतोपि सुञ्ञागारगतोपि अप्पकसिरेनेव सञ्ञावेदयितनिरोधं समापज्जति।&lt;br&gt;&#xA;‘‘भूतपुब्बं, पापिम, आयस्मा सञ्जीवो अञ्ञतरस्मिं रुक्खमूले सञ्ञावेदयितनिरोधं समापन्नो निसिन्नो होति। अद्दसंसु खो, पापिम, गोपालका पसुपालका कस्सका पथाविनो आयस्मन्तं सञ्जीवं अञ्ञतरस्मिं रुक्खमूले सञ्ञावेदयितनिरोधं समापन्नं, दिस्वान तेसं एतदहोसि – ‘अच्छरियं वत भो, अब्भुतं वत भो, अयं समणो निसिन्नको कालङ्कतो, हन्द नं दहामा’ति।&lt;br&gt;&#xA;‘‘अथ खो ते, पापिम, गोपालका पसुपालका कस्सका पथाविनो तिणञ्च कट्ठञ्च गोमयञ्च संकड्ढित्वा आयस्मतो सञ्जीवस्स काये उपचिनित्वा अग्गिं दत्वा पक्कमिंसु। अथ खो, पापिम, आयस्मा सञ्जीवो तस्सा रत्तिया अच्चयेन ताय समापत्तिया वुट्ठहित्वा चीवरानि पप्फोटेत्वा पुब्बण्हसमयं निवासेत्वा पत्तचीवरमादाय गामं पिण्डाय पाविसि। अद्दसंसु खो ते, पापिम, गोपालका पसुपालका कस्सका पथाविनो आयस्मन्तं सञ्जीवं पिण्डाय चरन्तं, दिस्वान नेसं एतदहोसि – ‘अच्छरियं वत भो, अब्भुतं वत भो, अयं समणो निसिन्नकोव कालङ्कतो, स्वायं पटिसञ्जीवितो’ति। इमिना खो एवं, पापिम, परियायेन आयस्मतो सञ्जीवस्स सञ्जीवोतेव समञ्ञा उदपादी’’ति (म॰ नि॰ १.५०७)।&lt;br&gt;&#xA;खाणुकोण्डञ्ञत्थेरो पन पकतियाव समापत्तिबहुलो, सो अञ्ञतरस्मिं अरञ्ञे रत्तिं समापत्तिं अप्पेत्वा निसीदि, पञ्चसता चोरा भण्डकं थेनेत्वा गच्छन्ता ‘‘इदानि अम्हाकं अनुपदं गच्छन्ता नत्थी’’ति विस्समितुकामा भण्डकं ओरोपयमाना ‘‘खाणुको अय’’न्ति मञ्ञमाना थेरस्सेव उपरि सब्बभण्डकानि ठपेसुम्। तेसं विस्समित्वा गच्छन्तानं पठमं ठपितभण्डकस्स गहणकाले कालपरिच्छेदवसेन थेरो वुट्ठासि। ते थेरस्स चलनाकारं दिस्वा भीता विरविंसु। थेरो ‘‘मा भायथ, उपासका, भिक्खु अह’’न्ति आह। ते आगन्त्वा वन्दित्वा थेरगतेन पसादेन पब्बजित्वा सह पटिसम्भिदाहि अरहत्तं पापुणिंसु। ततो पभुति च थेरो खाणुकोण्डञ्ञत्थेरो नाम अहोसि। अयमेत्थ पञ्चहि भण्डकसतेहि अज्झोत्थटस्स तस्सायस्मतो आबाधाभावो समाधिविप्फारा इद्धि।&lt;br&gt;&#xA;उत्तरा (अ॰ नि॰ अट्ठ॰ १.१.२६२) पन उपासिका राजगहे महाधनस्स पुण्णस्स सेट्ठिनो धीता, कुमारिककालेयेव सद्धिं मातापितूहि सोतापत्तिफलं पत्ता, सा वयप्पत्ता राजगहसेट्ठिनो महता निबन्धेन तस्स पुत्तस्स मिच्छादिट्ठिकस्स दिन्ना। सा बुद्धदस्सनाय धम्मस्सवनाय बुद्धप्पमुखस्स भिक्खुसङ्घस्स दानञ्च दातुं धम्मञ्च सोतुं ओकासं अलभमाना उपद्दुता हुत्वा तस्मिंयेव नगरे सिरिमं नाम गणिकं पक्कोसापेत्वा ओकासकरणत्थमेव पितु घराव आनीतानि पञ्चदसकहापणसहस्सानि तस्सा दत्वा ‘‘इमे कहापणे गहेत्वा इमं अड्ढमासं सेट्ठिपुत्तं परिचराही’’ति तं सामिकस्स अप्पेत्वा सयं उपोसथङ्गानि अधिट्ठाय ‘‘इमं अड्ढमासं बुद्धदस्सनादीनि लभिस्सामी’’ति तुट्ठमानसा याव पवारणाय बुद्धप्पमुखं भिक्खुसङ्घं निमन्तापेत्वा अड्ढमासं महादानं अदासि, पच्छाभत्तं महानसे खज्जभोज्जादीनि संविदहापेति। तस्सा सामिको ‘‘स्वे पवारणा’’ति सिरिमाय सह वातपाने ठत्वा बहि ओलोकेन्तो तं तथाविचरन्तिं सेदकिलिन्नं छारिकाय ओकिण्णं अङ्गारमसिमक्खितं दिस्वा ‘‘अत्तनो सम्पत्तिं अभुञ्जित्वा कुसलं नाम करोति बाला’’ति हसि। उत्तरापि तं ओलोकेत्वा ‘‘सम्परायत्थं कुसलं न करोति बालो’’ति हसि।&lt;br&gt;&#xA;सिरिमा उभिन्नम्पि तं किरियं दिस्वा ‘‘अहं घरसामिनी’’ति मञ्ञमाना इस्सापकता उत्तराय कुज्झित्वा ‘‘दुक्खं उप्पादेस्सामी’’ति पासादा ओतरति। उत्तरा तं ञत्वा पीठके निसीदित्वा तं मेत्तेन चित्तेन फरि। सिरिमा पासादा ओरुय्ह महानसं पविसित्वा पूवपचनतो उळुङ्कपूरं पक्कुथितं सप्पिं गहेत्वा तस्सा मत्थके ओकिरि। तं पदुमिनिपण्णे सीतूदकं विय विनिवट्टेत्वा अगमासि। दासियो सिरिमं हत्थेहि पादेहि पोथेत्वा भूमियं पातेसुम्। उत्तरा मेत्ताझानतो वुट्ठाय दासियो वारेसि। सिरिमा उत्तरं खमापेसि। उत्तरा ‘‘स्वे सत्थु पुरतो खमापेही’’ति वत्वा ताय कायवेय्यावटिकं याचिताय ब्यञ्जनसम्पादनं आचिक्खि। सा तं सम्पादेत्वा अत्तनो परिवारा पञ्चसता गणिकायो ससङ्घं सत्थारं परिविसित्वा ‘‘खमापनसहायिका होथा’’ति वत्वा पुनदिवसे तथा ताहि गणिकाहि सद्धिं सत्थु भत्तकिच्चावसाने सत्थारं वन्दित्वा ‘‘अहं भगवा उत्तराय अपरज्झिं, खमतु मे उत्तरा’’ति आह। सत्था ‘‘खम, उत्तरे’’ति वत्वा ‘‘खमामि, भगवा’’ति वुत्ते ‘‘अक्कोधेन जिने कोध’’न्तिआदिकं (ध॰ प॰ २२३) धम्मं देसेसि। उत्तरा पुरेतरमेव सामिकञ्च सस्सुससुरे च सत्थु सन्तिके उपनेसि। देसनावसाने ते च तयो जना, सब्बा च गणिकायो सोतापत्तिफले पतिट्ठहिंसूति। एवं उत्तराय उपासिकाय पक्कुथितसप्पिना पीळाभावो समाधिविप्फारा इद्धि।&lt;br&gt;&#xA;सामावती उपासिका नाम कोसम्बियं उदेनस्स रञ्ञो अग्गमहेसी। तस्स हि रञ्ञो पञ्चसतपञ्चसतइत्थिपरिवारा तिस्सो अग्गमहेसियो अहेसुम्। तासं सामावती भद्दियनगरे भद्दियसेट्ठिनो धीता। पितरि कालङ्कते पितु सहायकस्स कोसम्बियं घोसितसेट्ठिनो घरे पञ्चसतइत्थिपरिवारवड्ढितं वयप्पत्तं राजा दिस्वा सञ्जातसिनेहो सपरिवारमत्तनो घरं नेत्वा अभिसेकट्ठानं अदासि। चण्डपज्जोतस्स रञ्ञो धीता वासुलदत्ता नाम एका महेसी। मागण्डियब्राह्मणस्स धीता भगवतो पादपरिचारिकं कत्वा पितरा दिय्यमाना –&lt;br&gt;&#xA;‘‘दिस्वान तण्हं अरतिं रगञ्च, नाहोसि छन्दो अपि मेथुनस्मिम्।&lt;br&gt;&#xA;किमेविदं मुत्तकरीसपुण्णं, पादापि नं सम्फुसितुं न इच्छे’’ति॥ (सु॰ नि॰ ८४१) –&lt;br&gt;&#xA;भगवता भासितं गाथं सुत्वा भगवति आघातं बन्धि। तस्सा मातापितरो मागण्डियसुत्तदेसनावसाने अनागामिफलं पत्वा पब्बजित्वा अरहत्तं पापुणिंसु। तस्सा चूळपिता मागण्डियो तं कोसम्बिं नेत्वा रञ्ञो अदासि। सा रञ्ञो एका महेसी।&lt;br&gt;&#xA;अथ खो घोसितसेट्ठि कुक्कुटसेट्ठि पावारिकसेट्ठीति तयो सेट्ठिनो लोके तथागतुप्पादं सुत्वा जेतवनं सत्थु सन्तिकं गन्त्वा धम्मं सुत्वा सोतापत्तिफलं पत्वा अड्ढमासं बुद्धप्पमुखस्स भिक्खुसङ्घस्स महादानं दत्वा सत्थु कोसम्बिगमनं आयाचित्वा कोसम्बिं गन्त्वा घोसितारामो कुक्कुटारामो पावारिकारामोति तयो जना तयो आरामे कारापेत्वा अनुपुब्बेन तत्थ आगतं सत्थारं पटिपाटिया एकेकस्मिं दिवसे एकेकस्मिं विहारे वसापेत्वा एकेको ससङ्घस्स भगवतो महादानमदासि। अथेकदिवसं तेसं उपट्ठाको सुमनो नाम मालाकारो सेट्ठिनो आयाचित्वा ससङ्घं सत्थारं भोजेतुं अत्तनो घरे निसीदापेसि। तस्मिं खणे सामावतिया परिचारिका खुज्जुत्तरा नाम दासी अट्ठ कहापणे गहेत्वा तस्स घरं अगमासि। सो ‘‘ससङ्घस्स ताव सत्थुनो परिवेसनसहाया होही’’ति आह। सा तथा कत्वा सत्थु भत्तकिच्चावसाने धम्मदेसनं सुत्वा सोतापन्ना हुत्वा अञ्ञदा चत्तारो कहापणे अत्तनो आदियन्ती अदिन्नं आदियितुं अभब्बत्ता अट्ठहि कहापणेहि पुप्फानि आदाय सामावतिया उपनामेसि। ताय पुप्फानं बहुभावकारणं पुट्ठा मुसा भणितुं अभब्बत्ता यथासभावं आह। ‘‘अज्ज कस्मा न गण्ही’’ति वुत्ता ‘‘सम्मासम्बुद्धस्स धम्मं सुत्वा अमतं सच्छाकासि’’न्ति आह। ‘‘अम्म उत्तरे, तं धम्मं अम्हाकम्पि कथेही’’ति। ‘‘तेन हि मं न्हापेत्वा सुद्धं वत्थयुगं दत्वा उच्चे आसने निसीदापेत्वा सब्बा नीचासनेसु निसीदथा’’ति आह। ता सब्बापि तथा करिंसु। सा सेखपटिसम्भिदप्पत्ता अरियसाविका एकं वत्थं निवासेत्वा एकं उत्तरासङ्गं कत्वा बीजनिं गहेत्वा तासं धम्मं देसेसि। सामावती च पञ्चसता च इत्थियो सोतापत्तिफलं पापुणिंसु। ता सब्बापि खुज्जुत्तरं वन्दित्वा ‘‘अम्म, अज्जतो पट्ठाय वेय्यावच्चं अकत्वा अम्हाकं मातुट्ठाने आचरियट्ठाने च ठत्वा सत्थारा देसितदेसितं धम्मं सुत्वा अम्हाकं कथेही’’ति आहंसु। सा तथा करोन्ती अपरभागे तिपिटकधरा हुत्वा सत्थारा बहुस्सुतानं उपासिकानं अग्गट्ठाने ठपिता अग्गट्ठानं लभि। सामावतिमिस्सिका बुद्धस्स दस्सनं पिहेन्ति, दसबले अन्तरवीथिं पटिपन्ने वातपानेसु अप्पहोन्तेसु भित्तिं भिन्दित्वा सत्थारं ओलोकेन्ति, वन्दनपूजनञ्च करोन्ति।&lt;br&gt;&#xA;मागण्डिया तत्थ गता तानि छिद्दानि दिस्वा तत्थ कारणं पुच्छन्ती सत्थु आगतभावं ञत्वा भगवति आघातेन तासम्पि कुज्झित्वा ‘‘महाराज, सामावतिमिस्सिकानं बहिद्धा पत्थना अत्थि, भित्तिं भिन्दित्वा समणं गोतमं ओलोकेन्ति, कतिपाहेन तं मारेस्सन्ती’’ति राजानं आह। राजा छिद्दानि दिस्वापि तस्सा वचनं न सद्दहि, उद्धच्छिद्दकवातपानानि कारापेसि। पुन मागण्डिया राजानं तासु भिन्दितुकामा अट्ठ सजीवकुक्कुटे आहरापेत्वा ‘‘महाराज, तासं वीमंसनत्थं इमे कुक्कुटे मारेत्वा ‘ममत्थाय पचाही’ति पेसेही’’ति आह। राजा तथा पेसेसि। ताय ‘‘पाणातिपातं न करोमा’’ति वुत्ते पुन ‘‘तस्स समणस्स गोतमस्स पचित्वा पेसेही’’ति आह। रञ्ञा तथा पेसिते मागण्डिया अट्ठ मारितकुक्कुटे तथा वत्वा पेसेसि। सामावती पचित्वा दसबलस्स पाहेसि। मागण्डिया तेनपि राजानं कोपेतुं नासक्खि।&lt;br&gt;&#xA;राजा पन तीसु महेसीसु एकेकिस्सा वसनट्ठाने सत्त सत्त दिवसानि वसति। राजा अत्तनो गमनट्ठानं हत्थिकन्तवीणं आदाय गच्छति। मागण्डिया रञ्ञो सामावतिया पासादगमनकाले दाठा अगदेन धोवापेत्वा वेळुपब्बे पक्खिपापेत्वा एकं कण्हसप्पपोतकं आहरापेत्वा अन्तोवीणाय पक्खिपित्वा मालागुळकेन छिद्दं पिदहि। तं रञ्ञो तत्थ गतकाले अपरापरं विचरन्ती विय हुत्वा वीणाछिद्दतो मालागुळकं अपनेसि। सप्पो निक्खमित्वा पस्ससन्तो फणं कत्वा सयनपिट्ठे निपज्जि। सा आह – ‘‘धी सप्पो’’ति महासद्दमकासि। राजा सप्पं दिस्वा कुज्झि। सामावती रञ्ञो कुद्धभावं ञत्वा पञ्चन्नं इत्थिसतानं सञ्ञमदासि ‘‘अज्ज ओधिसकमेत्ताफरणेन राजानं फरथा’’ति। सयम्पि तथा अकासि। राजा सहस्सथामधनुं आदाय जियं पोठेत्वा सामावतिं धुरे कत्वा सब्बा ता इत्थियो पटिपाटिया ठपापेत्वा विसपीतं खुरप्पं सन्नय्हित्वा धनुं पूरेत्वा अट्ठासि। खुरप्पं नेव खिपितुं , न ओरोपितुं सक्कोति, गत्तेहि सेदा मुच्चन्ति, सरीरं वेधति, मुखतो खेळो पतति, गण्हितब्बगहणं न पस्सति, अथ नं सामावती ‘‘किं, महाराज, किलमसी’’ति आह। ‘‘आम, देवि, किलमामि, अवस्सयो मे होही’’ति। ‘‘साधु, महाराज, खुरप्पं पथवीमुखं करोही’’ति। राजा तथा अकासि। सा ‘‘रञ्ञो हत्थतो खुरप्पं मुच्चतू’’ति अधिट्ठासि। तस्मिं खणे खुरप्पं मुच्चि। राजा तंखणञ्ञेव उदके निमुज्जित्वा अल्लवत्थो अल्लकेसो सामावतिया पादेसु निपतित्वा ‘‘खम, देवि, मय्हं –&lt;br&gt;&#xA;‘सम्मुय्हामि पमुय्हामि, सब्बा मुय्हन्ति मे दिसा।&lt;br&gt;&#xA;सामावती मं तायस्सु, त्वञ्च मे सरणं भवा’’’ति॥ – आह।&lt;br&gt;&#xA;सामावती –&lt;br&gt;&#xA;‘‘मा मं त्वं सरणं गच्छ, यमहं सरणं गता।&lt;br&gt;&#xA;सरणं गच्छ तं बुद्धं, त्वञ्च मे सरणं भवा’’ति॥ –&lt;br&gt;&#xA;आह। राजा ‘‘तेन हि तं सरणं गच्छामि सत्थारञ्च, वरञ्च ते दम्मी’’ति आह। सा ‘‘वरो गहितो होतु, महाराजा’’ति आह। राजा सत्थारं उपसङ्कमित्वा सरणं गन्त्वा निमन्तेत्वा बुद्धप्पमुखस्स सङ्घस्स सत्ताहं महादानं दत्वा ‘‘सामावतिं वरं गण्हाही’’ति आह। ‘‘साधु, महाराज, इमं मे वरं देहि, सत्था पञ्चहि भिक्खुसतेहि सद्धिं इधागच्छतु, धम्मं सोस्सामी’’ति आह। राजा सत्थारं वन्दित्वा ‘‘भन्ते, पञ्चहि भिक्खुसतेहि सद्धिं निबद्धं इधागच्छथ, सामावतिमिस्सिका ‘धम्मं सोस्सामा’ति वदन्ती’’ति आह। सत्था ‘‘महाराज, बुद्धानं नाम एकट्ठानं निबद्धं गन्तुं न वट्टति, महाजनोपि पच्चासीसती’’ति आह। ‘‘तेन हि, भन्ते, भिक्खू आणापेथा’’ति। सत्था आनन्दत्थेरं आणापेसि। थेरो पञ्च भिक्खुसतानि आदाय निबद्धं राजकुलं गच्छति। तापि देवीपमुखा इत्थियो थेरं भोजेत्वा धम्मं सुणिंसु। सामावतिञ्च सत्था मेत्ताविहारीनं उपासिकानं अग्गट्ठाने ठपेसीति। एवं रञ्ञो खुरप्पं मुञ्चितुं अविसहनभावो सामावतिया उपासिकाय समाधिविप्फारा इद्धीति । एत्थ च अवेच्चप्पसादेन वा ओकप्पनपसादेन वा रतनत्तयसरणगमनेन वा रतनत्तयं उपासतीति उपासिकाति वुच्चतीति।&lt;br&gt;&#xA;१७. अरियिद्धिनिद्देसे अरिया इद्धीति चेतोवसिप्पत्तानं खीणासवअरियानंयेव सम्भवतो अरिया इद्धीति वुच्चतीति। इध भिक्खूति इमस्मिं सासने खीणासवो भिक्खु। अनिट्ठे वत्थुस्मिन्ति आरम्मणपकतिया अमनापे वत्थुस्मिं सत्ते वा सङ्खारे वा। मेत्ताय वा फरतीति सत्तो चे होति, मेत्ताभावनाय फरति। धातुतो वा उपसंहरतीति सङ्खारो चे होति, ‘‘धातुमत्त’’न्ति धातुमनसिकारं उपसंहरति। सत्तेपि धातूपसंहारो वट्टति। असुभाय वा फरतीति सत्तो चे, असुभभावनाय फरति। अनिच्चतो वा उपसंहरतीति सङ्खारो चे, ‘‘अनिच्च’’न्ति मनसिकारं उपसंहरति। तदुभयन्ति तं उभयम्। उपेक्खकोति छळङ्गुपेक्खाय उपेक्खको। सतोति सतिवेपुल्लप्पत्तत्ता। सम्पजानोति पञ्ञाय सम्पजानकारित्ता। चक्खुना रूपं दिस्वाति कारणवसेन चक्खूति लद्धवोहारेन रूपदस्सनसमत्थेन चक्खुविञ्ञाणेन रूपं दिस्वा। पोराणा पनाहु – ‘‘चक्खु रूपं न पस्सति अचित्तकत्ता, चित्तं न पस्सति अचक्खुकत्ता, द्वारारम्मणसङ्घट्टने पन पसादवत्थुकेन चित्तेन पस्सति। ईदिसी पनेसा ‘धनुना विज्झती’तिआदीसु विय ससम्भारकथा नाम होति। तस्मा चक्खुविञ्ञाणेन रूपं दिस्वाति अयमेत्थ अत्थो’’ति (ध॰ स॰ अट्ठ॰ १३५२)। अथ वा चक्खुना करणभूतेन रूपं दिस्वाति अत्थो। नेव सुमनो होतीति गेहसितसोमनस्सपटिक्खेपो, न किरियभूताय सोमनस्सवेदनाय। न दुम्मनोति सब्बदोमनस्सपटिक्खेपो। उपेक्खको विहरतीति इट्ठानिट्ठारम्मणापाथे परिसुद्धपकतिभावाविजहनाकारभूताय छसु द्वारेसु पवत्तनतो ‘‘छळङ्गुपेक्खा’’ति लद्धनामाय तत्रमज्झत्तुपेक्खाय उपेक्खको विहरति। सोतेन सद्दं सुत्वातिआदीसुपि एसेव नयो।&lt;br&gt;&#xA;१८. कम्मविपाकजिद्धिनिद्देसे सब्बेसं पक्खीनन्ति सब्बेसं पक्खिजातानं झानाभिञ्ञा विनायेव आकासेन गमनम्। तथा सब्बेसं देवानं आकासगमनं दस्सनादीनि च। एकच्चानं मनुस्सानन्ति पठमकप्पिकानं मनुस्सानम्। एकच्चानं विनिपातिकानन्ति पियङ्करमाता पुनब्बसुमाता फुस्समित्ता धम्मगुत्तातिएवमादीनं सुखसमुस्सयतो विनिपतितत्ता विनिपातिकानं अञ्ञेसञ्च पेतानं नागसुपण्णानञ्च आकासगमनादिकं कम्मविपाकजा इद्धि।&lt;br&gt;&#xA;पुञ्ञवतो इद्धिनिद्देसे राजाति धम्मेन परेसं रञ्जनतो राजा। रतनचक्कं वत्तेतीति चक्कवत्ती। वेहासं गच्छतीति अच्चन्तसंयोगत्थे उपयोगवचनम्। चतुरङ्गिनियाति हत्थिअस्सरथपत्तिसङ्खातचतुअङ्गवतिया। सेनाति तेसं समूहमत्तमेव। अन्तमसोति हेट्ठिमन्ततो। अस्सबन्धा नाम अस्सानं रक्खका। गोपुरिसा नाम गुन्नं रक्खका। उपादायाति अविस्सज्जेत्वा। एवं तेसं वेहासगमनञ्च पुञ्ञवतो इद्धीति अत्थो।&lt;br&gt;&#xA;जोतिकस्स गहपतिस्स पुञ्ञवतो इद्धीति जोतिको नाम पुब्बे पच्चेकबुद्धेसु कताधिकारो राजगहनगरे सेट्ठि। तस्स किर जातदिवसे सकलनगरे सब्बावुधानि जलिंसु, सब्बेसं कायारुळ्हानि आभरणानिपि पज्जलितानि विय ओभासं मुञ्चिंसु, नगरं एकपज्जोतं अहोसि। अथस्स नामग्गहणदिवसे सकलनगरस्स एकजोतिभूतत्ता जोतिकोति नामं करिंसु। अथस्स वयप्पत्तकाले गेहकरणत्थाय भूमितले सोधियमाने सक्को देवराजा आगन्त्वा सोळसकरीसमत्ते ठाने पथविं भिन्दित्वा सत्तरतनमयं सत्तभूमिकं पासादं उट्ठापेसि, पासादं परिक्खिपित्वा सत्तरतनमये सत्तद्वारकोट्ठकयुत्ते सत्तपाकारे उट्ठापेसि, पाकारपरियन्ते चतुसट्ठि कप्परुक्खे उट्ठापेसि, पासादस्स चतूसु कण्णेसु योजनिकतिगावुतिकद्विगावुतिकएकगावुतिका चतस्सो निधिकुम्भियो उट्ठापेसि। पासादस्स चतूसु कण्णेसु तरुणतालक्खन्धप्पमाणा चतस्सो सुवण्णमया उच्छुयट्ठियो निब्बत्तिंसु। तासं मणिमयानि पत्तानि सुवण्णमयानि पब्बानि अहेसुम्। सत्तसु द्वारकोट्ठकेसु एकेकस्मिं एकद्वितिचतुपञ्चछसत्तयक्खसहस्सपरिवारा सत्त यक्खा आरक्खं गण्हिंसु।&lt;br&gt;&#xA;बिम्बिसारमहाराजा पासादादीनं उट्ठानं सुत्वा सेट्ठिछत्तं पहिणि। सो जोतिकसेट्ठीति सकलजम्बुदीपे पाकटो हुत्वा उत्तरकुरुतो देवताहि आनेत्वा सिरिगब्भे निसीदापिताय एकञ्च तण्डुलनाळिं तयो च जोतिपासाणे गहेत्वा आगताय भरियाय सद्धिं तस्मिं पासादे महासम्पत्तिं अनुभवन्तो वसि। तेसं यावजीवं ताय एकतण्डुलनाळिया भत्तं पहोसि। सचे किर ते सकटसतम्पि तण्डुलानं पूरेतुकामा होन्ति, सा तण्डुलनाळियेव हुत्वा तिट्ठति। भत्तपचनकाले तण्डुले उक्खलियं पक्खिपित्वा तेसं पासाणानं उपरि ठपेन्ति। पासाणा तावदेव पज्जलित्वा भत्ते पक्कमत्ते निब्बायन्ति। तेनेव सञ्ञाणेन भत्तस्स पक्कभावं जानन्ति। सूपेय्यादिपचनकालेपि एसेव नयो। एवं तेसं जोतिपासाणेहि आहारो पच्चति, मणिआलोकेन वसन्ति। अग्गिस्स वा दीपस्स वा ओभासमेव न जानिंसु। जोतिकस्स किर एवरूपा सम्पत्तीति सकलजम्बुदीपे पाकटो अहोसि। महाजनो यानादीहि दस्सनत्थाय आगच्छति। जोतिकसेट्ठि आगतागतानं उत्तरकुरुतण्डुलानं भत्तं दापेति, ‘‘कप्परुक्खेहि वत्थाभरणानि गण्हन्तू’’ति आणापेति, ‘‘गावुतिकनिधिकुम्भिया मुखं विवरापेत्वा यापनमत्तं गण्हन्तू’’ति आणापेति। सकलजम्बुदीपवासिकेसु धनं गहेत्वा गच्छन्तेसु निधिकुम्भिया अङ्गुलमत्तम्पि ऊनं नाहोसीति अयमस्स पुञ्ञवतो इद्धि।&lt;br&gt;&#xA;जटिलस्स गहपतिस्स पुञ्ञवतो इद्धीति जटिलो नाम कस्सपस्स भगवतो धातुचेतिये कताधिकारो तक्कसिलायं सेट्ठि। तस्स किर माता बाराणसियं सेट्ठिधीता अभिरूपा अहोसि । तं पन्नरससोळसवस्सुद्देसिककाले आरक्खनत्थाय सत्तभूमिकस्स पासादस्स उपरितले वासयिंसु। तं एकदिवसं वातपानं विवरित्वा बहि ओलोकियमानं आकासेन गच्छन्तो विज्जाधरो दिस्वा उप्पन्नसिनेहो वातपानेन पविसित्वा ताय सद्धिं सन्थवमकासि। सा तेन गब्भं गण्हि। अथ नं दासी दिस्वा ‘‘अम्म, किं इद’’न्ति वत्वा ‘‘होतु, कस्सचि मा आचिक्खी’’ति वुत्ता भयेन तुण्ही अहोसि। सापि दसमे मासे पुत्तं विजायित्वा नवभाजनं आहरापेत्वा तत्थ तं दारकं निपज्जापेत्वा तं भाजनं पिदहित्वा उपरि पुप्फदामानि ठपेत्वा ‘‘इमं सीसेन उक्खिपित्वा गन्त्वा गङ्गाय विस्सज्जेहि, ‘किं इद’न्ति च पुट्ठा ‘अय्याय मे बलिकम्म’न्ति वदेय्यासी’’ति दासिं आणापेसि। सा तथा अकासि। हेट्ठागङ्गायपि द्वे इत्थियो न्हायमाना तं भाजनं उदकेन आहरियमानं दिस्वा एका ‘‘मय्हेतं भाजन’’न्ति आह। एका ‘‘यं एतस्स अन्तो, तं मय्ह’’न्ति वत्वा भाजने सम्पत्ते तं आदाय थले ठपेत्वा विवरित्वा दारकं दिस्वा एका ‘‘मम भाजन’’न्ति वुत्तत्ता ‘‘दारको ममेव होती’’ति आह। एका ‘‘यं भाजनस्स अन्तो, तं ममा’’ति वुत्तत्ता ‘‘मम दारको’’ति आह। ता विवदमाना विनिच्छयं गन्त्वा अमच्चेसु विनिच्छितुं असक्कोन्तेसु रञ्ञो सन्तिकं अगमंसु। राजा तासं वचनं सुत्वा ‘‘त्वं दारकं गण्ह, त्वं भाजन’’न्ति आह। याय पन दारको लद्धो, सा महाकच्चायनत्थेरस्स उपट्ठायिका होति। सा तं दारकं ‘‘थेरस्स सन्तिके पब्बाजेस्सामी’’ति पोसेसि। तस्स जातदिवसे गब्भमलस्स धोवित्वा अनपनीतत्ता केसा जटिता हुत्वा अट्ठंसु। तेनस्स जटिलोतेव नामं अकंसु।&lt;br&gt;&#xA;तस्स पदसा विचरणकाले थेरो तं गेहं पिण्डाय पाविसि। उपासिका थेरं निसीदापेत्वा आहारमदासि। थेरो दारकं दिस्वा ‘‘उपासिके, दारको ते लद्धो’’ति पुच्छि। ‘‘आम, भन्ते, इमाहं तुम्हाकं सन्तिके पब्बाजेस्सन्ति पोसेसि’’न्ति आह। थेरो ‘‘साधू’’ति तं आदाय गच्छन्तो ‘‘अत्थि नु खो इमस्स गिहिसम्पत्तिं अनुभवितुं पुञ्ञकम्म’’न्ति ओलोकेन्तो ‘‘महापुञ्ञो सत्तो महासम्पत्तिं अनुभविस्सति, दहरो एव च ताव, ञाणम्पि तावस्स परिपाकं न गच्छती’’ति चिन्तेत्वा तं आदाय तक्कसिलायं एकस्स उपट्ठाकस्स गेहं अगमासि। सो थेरं वन्दित्वा ठितो दारकं दिस्वा ‘‘दारको, भन्ते, लद्धो’’ति पुच्छि। ‘‘आम, उपासक, पब्बजिस्सति, दहरो ताव तव सन्तिके होतू’’ति। सो ‘‘साधु, भन्ते’’ति तं पुत्तट्ठाने ठपेत्वा पटिजग्गि। तस्स पन गेहे द्वादस वस्सानि भण्डकं उस्सन्नं होति। सो गामन्तरं गच्छन्तो सब्बम्पि तं भण्डकं आपणं आहरित्वा तस्स तस्स भण्डकस्स मूलं आचिक्खित्वा ‘‘इदञ्चिदञ्च एत्तकं नाम धनं गहेत्वा ददेय्यासी’’ति वत्वा पक्कामि।&lt;br&gt;&#xA;तं दिवसं नगरपरिग्गाहिका देवता अन्तमसो जीरकमरिचमत्तकेनापि अत्थिके तस्सेव आपणाभिमुखे करिंसु। सो द्वादस वस्सानि उस्सन्नभण्डकं एकदिवसेनेव विक्किणि। कुटुम्बिको आगन्त्वा आपणे किञ्चि अदिस्वा ‘‘सब्बं ते, तात, भण्डकं नासित’’न्ति आह। ‘‘न नासितं, तात, सब्बं तुम्हेहि वुत्तनयेन विक्किणितं, इदं असुकस्स मूलं, इदं असुकस्स मूल’’न्ति सब्बमूलं तस्सेव अप्पेसि। कुटुम्बिको पसीदित्वा ‘‘अनग्घो पुरिसो यत्थ कत्थचि जीवितुं समत्थो’’ति अत्तनो वयप्पत्तं धीतरं तस्स दत्वा ‘‘गेहमस्स करोथा’’ति पुरिसे आणापेत्वा निट्ठिते गेहे ‘‘गच्छथ तुम्हे, अत्तनो गेहे वसथा’’ति आह। अथस्स गेहपविसनकाले एकेन पादेन उम्मारे अक्कन्तमत्ते गेहस्स पच्छिमभागे भूमिट्ठाने असीतिहत्थो सुवण्णपब्बतो उट्ठहि। राजा किर जटिलस्स गेहे भूमिं भिन्दित्वा सुवण्णपब्बतो उट्ठितोति सुत्वा तस्स सेट्ठिछत्तं पेसेसि। सो जटिलसेट्ठि नाम अहोसीति अयमस्स पुञ्ञवतो इद्धि।&lt;br&gt;&#xA;मेण्डकस्स सेट्ठिस्स पुञ्ञवतो इद्धीति (महाव॰ २९६) मेण्डको नाम विपस्सिम्हि भगवति कताधिकारो मगधरट्ठे भद्दियनगरे सेट्ठि। तस्स किर पच्छिमगेहे अट्ठकरीसमत्ते ठाने हत्थिअस्सउसभप्पमाणा सुवण्णमेण्डका पथविं भिन्दित्वा पिट्ठिया पिट्ठिं पहरमाना उट्ठहिंसु, तेसं मुखेसु पञ्चवण्णानं सुत्तानं गेण्डुका पक्खित्ता होन्ति। सप्पितेलमधुफाणितादीहि च वत्थच्छादनहिरञ्ञसुवण्णादीहि च अत्थे सति तेसं मुखतो गेण्डुकं अपनेन्ति। एकस्सपि मेण्डकस्स मुखतो सकलजम्बुदीपवासीनं पहोनकं सप्पितेलमधुफाणितवत्थच्छादनहिरञ्ञसुवण्णं निक्खमति। ततो पट्ठायेस मेण्डकसेट्ठीति पञ्ञायीति अयमस्स पुञ्ञवतो इद्धि।&lt;br&gt;&#xA;घोसितस्स गहपतिस्स पुञ्ञवतो इद्धीति घोसितो (अ॰ नि॰ अट्ठ॰ १.१.२६०-२६१) नाम पच्चेकसम्बुद्धे कताधिकारो सक्करट्ठे कोसम्बियं सेट्ठि। सो किर देवलोकतो चवित्वा कोसम्बियं नगरसोभिनिया कुच्छिस्मिं निब्बत्ति। सा तं विजातदिवसे सुप्पे सयापेत्वा सङ्कारकूटे छड्डापेसि। दारकं काकसुनखा परिवारेत्वा निसीदिंसु। एको पुरिसो तं दिस्वाव पुत्तसञ्ञं पटिलभित्वा ‘‘पुत्तो मे लद्धो’’ति गेहं नेसि। तदा कोसम्बिकसेट्ठि पुरोहितं दिस्वा ‘‘किं, आचरिय, अज्ज ते तिथिकरणनक्खत्तादयो ओलोकिता’’ति पुच्छित्वा ‘‘आम, महासेट्ठी’’ति वुत्ते ‘‘जनपदस्स किं भविस्सती’’ति पुच्छि। ‘‘इमस्मिं नगरे अज्ज जातदारको जेट्ठसेट्ठि भविस्सती’’ति आह। तदा सेट्ठिनो भरिया गरुगब्भा होति, तस्मा सो सीघं गेहं पेसेसि ‘‘गच्छ, जानाहि नं विजाता वा, न वा’’ति। ‘‘न विजाता’’ति सुत्वा गेहं गन्त्वा काळिं नाम दासिं पक्कोसित्वा सहस्सं दत्वा ‘‘गच्छ, इमस्मिं नगरे उपधारेत्वा अज्ज जातदारकं गण्हित्वा एही’’ति आह। सा उपधारेन्ती तं गेहं गन्त्वा तं दारकं तं दिवसं जातं ञत्वा सहस्सं दत्वा आनेत्वा सेट्ठिनो दस्सेसि। सेट्ठि ‘‘सचे मे धीता जायिस्सति, ताय नं सद्धिं निवासेत्वा सेट्ठिट्ठानस्स सामिकं करिस्सामि। सचे पुत्तो जायिस्सति, घातेस्सामि न’’न्ति चिन्तेत्वा तं गेहे वड्ढापेसि।&lt;br&gt;&#xA;अथस्स भरिया कतिपाहच्चयेन पुत्तं विजायि। सेट्ठि ‘‘इमस्मिं असति मम पुत्तो सेट्ठिट्ठानं लभिस्सति। इदानेव नं मारेतुं वट्टती’’ति काळिं आमन्तेत्वा ‘‘गच्छ जे, वजतो गुन्नं निक्खमनवेलाय वजद्वारमज्झे इमं तिरियं निपज्जापेहि, गावियो नं मद्दित्वा मारेस्सन्ति, मद्दितामद्दितभावं पनस्स ञत्वा एही’’ति आह। सा गन्त्वा गोपालकेन वजद्वारे विवटमत्तेयेव तं तथा निपज्जापेसि। गोगणजेट्ठको उसभो अञ्ञस्मिं काले सब्बपच्छा निक्खमन्तोपि तंदिवसं सब्बपठमं निक्खमित्वा दारकं चतुन्नं पादानं अन्तरे कत्वा अट्ठासि। अनेकसता गावो उसभस्स द्वे पस्सानि घंसन्तियो निक्खमिंसु। गोपालकोपि ‘‘अयं उसभो पुब्बे सब्बपच्छा निक्खमति, अज्ज पन पठमं निक्खमित्वा द्वारमज्झे निच्चलोव ठितो, किं नु खो एत’’न्ति चिन्तेत्वा गन्त्वा तस्स हेट्ठा निपन्नं दारकं दिस्वा पुत्तसिनेहं पटिलभित्वा ‘‘पुत्तो मे लद्धो’’ति गेहं नेसि।&lt;br&gt;&#xA;काळी गन्त्वा सेट्ठिना पुच्छिता तमत्थं आरोचेत्वा ‘‘गच्छ, नं पुन इमं सहस्सं दत्वा आनेही’’ति वुत्ता पुन आनेत्वा अदासि। अथ नं सेट्ठि आह – ‘‘अम्म काळि, इमस्मिं नगरे पञ्चसकटसतानि पच्चूसकाले उट्ठाय वाणिज्जाय गच्छन्ति, त्वं इमं नेत्वा चक्कमग्गे निपज्जापेहि, गोणा वा नं मद्दिस्सन्ति, चक्कं वा छिन्दिस्सति, पवत्तिञ्चस्स ञत्वा आगच्छेय्यासी’’ति। सा गन्त्वा चक्कमग्गे निपज्जापेसि। साकटिकजेट्ठको पुरतो अहोसि। अथस्स गोणा तं ठानं पत्वा धुरं छड्डेसुं, पुनप्पुनं आरोपेत्वा पाजियमानापि पुरतो न गच्छिंसु। एवं तस्स तेहि सद्धिं वायमन्तस्सेव अरुणं उट्ठहि। सो ‘‘किं नाम गोणा करिंसू’’ति मग्गं ओलोकेन्तो दारकं दिस्वा ‘‘भारियं वत कम्म’’न्ति चिन्तेत्वा ‘‘पुत्तो मे लद्धो’’ति तुट्ठमानसो तं गेहं नेसि।&lt;br&gt;&#xA;काळीपि गन्त्वा सेट्ठिना पुच्छिता तं पवत्तिं आचिक्खित्वा ‘‘गच्छ, नं पुन सहस्सं दत्वा आनेही’’ति वुत्ता तथा अकासि। अथ नं सेट्ठि आह – ‘‘इदानि नं आमकसुसानं नेत्वा गच्छन्तरे निपज्जापेहि, तत्थ सुनखादीहि खादितो, अमनुस्सेन वा पहटो मरिस्सति, मतामतभावञ्चस्स जानित्वा आगच्छेय्यासी’’ति। सा तं नेत्वा तत्थ निपज्जापेत्वा एकमन्ते अट्ठासि। तं सुनखादयो वा अमनुस्सो वा उपसङ्कमितुं नासक्खिंसु। अथेको अजपालो अजा गोचरं नेन्तो सुसानपस्सेन गच्छति। एका अजा पण्णानि खादमाना गच्छन्तरं पविसित्वा दारकं दिस्वा जण्णुकेहि ठत्वा दारकस्स थनं अदासि। अजपालकेन ‘‘हे हे’’ति सद्दे कतेपि न निक्खमि। सो ‘‘यट्ठिया नं पहरित्वा नीहरिस्सामी’’ति गच्छन्तरं पविट्ठो जण्णुकेहि ठत्वा दारकं खीरं पायन्तिं दिस्वा दारके पुत्तसिनेहं पटिलभित्वा ‘‘पुत्तो मे लद्धो’’ति आदाय पक्कामि।&lt;br&gt;&#xA;काळी गन्त्वा सेट्ठिना पुच्छिता तं पवत्तिं आचिक्खित्वा ‘‘गच्छ, नं पुन सहस्सं दत्वा आनेही’’ति वुत्ता तथा अकासि। अय नं सेट्ठि आह – ‘‘अम्म, इमं आदाय चोरपपातपब्बतं अभिरुहित्वा पपाते खिप, पब्बतकुच्छियं पटिहञ्ञमानो खण्डाखण्डिको हुत्वा भूमियं पतिस्सति, मतामतभावञ्चस्स ञत्वा आगच्छेय्यासी’’ति। सा तं तथा नेत्वा पब्बतमत्थके ठत्वा खिपि। तं खो पन पब्बतकुच्छिं निस्साय महावेळुगुम्बो पब्बतानुसारेनेव वड्ढि, तस्स मत्थकं घनजातो जिञ्जुकगुम्बो अवत्थरि। दारको पतन्तो कोजवे विय तस्मिं पति। तं दिवसञ्च नळकारजेट्ठकस्स वेणुबलि पत्तो होति। सो पुत्तेन सद्धिं गन्त्वा तं वेळुगुम्बं छिन्दितुं आरभि। तस्मिं चलिते दारको सद्दमकासि। सो दारकसद्दो वियाति एकेन पस्सेन अभिरुहित्वा तं दिस्वा ‘‘पुत्तो मे लद्धो’’ति तुट्ठचित्तो आदाय गतो। काळी गन्त्वा सेट्ठिना पुच्छिता तं पवत्तिं आचिक्खित्वा ‘‘गच्छ, नं पुन सहस्सं दत्वा आनेही’’ति वुत्ता तथा अकासि।&lt;br&gt;&#xA;सेट्ठिनो इदञ्चिदञ्च करोन्तस्सेव दारको वड्ढितो। महाघोसवचनत्ता चस्स घोसितोतेव नामं अहोसि। सो सेट्ठिनो अक्खिम्हि कण्टको विय खायि, उजुकं ओलोकेतुम्पि न विसहि। अथस्स मरणूपायं चिन्तेन्तो अत्तनो कुम्भकारस्स सन्तिकं गन्त्वा तस्स ‘‘कदा आवापं आलिम्पेस्ससी’’ति पुच्छित्वा ‘‘स्वे’’ति वुत्ते ‘‘तेन हि इदं सहस्सं गण्हित्वा ममेकं कम्मं करोही’’ति आह। ‘‘किं सामी’’ति? ‘‘एको मे अवजातपुत्तो अत्थि, तं तव सन्तिकं पेसिस्सामि, अथ नं गब्भं पवेसेत्वा तिण्हाय वासिया खण्डाखण्डिकं छिन्दित्वा चाटियं पक्खिपित्वा आवापे पवेसेय्यासीति। इदं ते सहस्सं सच्चकारसदिसं, उत्तरिं पन ते कत्तब्बयुत्तकं पच्छा करिस्सामी’’ति। कुम्भकारो ‘‘साधू’’ति सम्पटिच्छि।&lt;br&gt;&#xA;सेट्ठि पुनदिवसे घोसितं पक्कोसित्वा ‘‘हिय्यो मया कुम्भकारो एकं कम्मं आणत्तो, एहि , त्वं तात, तस्स सन्तिकं गन्त्वा एवं वदेहि ‘हिय्यो किर मे पितरा आणत्तं कम्मं निप्फादेही’’’ति पहिणि। सो ‘‘साधू’’ति अगमासि। तं तत्थ गच्छन्तं इतरो सेट्ठिनो पुत्तो दारकेहि सद्धिं गुळककीळं कीळन्तो दिस्वा पक्कोसित्वा ‘‘कुहिं गच्छसी’’ति पुच्छित्वा पितु सासनं गहेत्वा ‘‘कुम्भकारस्स सन्तिक’’न्ति वुत्ते ‘‘अहं तत्थ गमिस्सामि, इमे मं दारका बहुलक्खं जिनिंसु, तं मे पटिजिनित्वा देही’’ति आह। ‘‘अहं पितु भायामी’’ति। ‘‘मा भायि, भातिक, अहं तं सासनं हरिस्सामी’’ति। ‘‘बहूहि जितो यावाहं आगच्छामि, ताव मे लक्खं पटिजिनाही’’ति। घोसितो किर गुळककीळायं छेको, तेन नं एवं निबन्धि। सोपि तं ‘‘तेन हि गन्त्वा कुम्भकारं वदेहि ‘पितरा किर मे हिय्यो एकं कम्मं आणत्तं, तं निप्फादेही’’’ति उय्योजेसि। सो तस्स सन्तिकं गन्त्वा तथा अवच। अथ नं कुम्भकारो सेट्ठिना वुत्तनियामेन मारेत्वा आवापे खिपि। घोसितोपि दिवसभागं कीळित्वा सायन्हसमयेव गेहं गन्त्वा ‘‘किं, तात, न गतोसी’’ति वुत्ते अत्तनो अगतकारणञ्च कनिट्ठस्स गतकारणञ्च आरोचेसि। सेट्ठि ‘‘धी धी’’ति महाविरवं विरवित्वा सकलसरीरे पक्कुथितलोहितो विय हुत्वा ‘‘अम्भो कुम्भकार, मा नासयि, मा नासयी’’ति बाहा पग्गय्ह कन्दन्तो तस्स सन्तिकं अगमासि। कुम्भकारो तं तथा आगच्छन्तं दिस्वा ‘‘सामि, मा सद्दं करि, कम्मं निप्फन्न’’न्ति आह। सो पब्बतेन विय महन्तेन सोकेन अवत्थटो हुत्वा अनप्पकं दोमनस्सं पटिसंवेदेसि।&lt;br&gt;&#xA;एवं सन्तेपि पन सेट्ठि तं उजुकं ओलोकेतुं न सक्कोति। ‘‘किन्ति नं मारेय्य’’न्ति चिन्तेन्तो ‘‘मम गामसते आयुत्तकस्स सन्तिकं पेसेत्वा मारापेस्सामी’’ति उपायं दिस्वा ‘‘अयं मे अवजातपुत्तो, इमं मारेत्वा वच्चकूपे खिपतु, एवञ्च कते अहं मातुलस्स कत्तब्बयुत्तकं जानिस्सामी’’ति तस्स पण्णं लिखित्वा ‘‘तात घोसित, अम्हाकं गामसते आयुत्तको अत्थि, इमं पण्णं हरित्वा तस्स देही’’ति वत्वा पण्णं तस्स दुस्सन्ते बन्धि। सो पन अक्खरसमयं न जानाति। दहरकालतो पट्ठाय हि तं मारापेन्तोव सेट्ठि मारेतुं नासक्खि, किं अक्खरसमयं सिक्खापेस्सति। सो अत्तनो मरणपण्णमेव दुस्सन्ते बन्धित्वा निक्खमन्तो आह – ‘‘पाथेय्यं मे, तात, नत्थी’’ति। ‘‘पाथेय्येन कम्मं नत्थि, अन्तरामग्गे असुकगामे नाम मम सहायको सेट्ठि अत्थि, तस्स घरे पातरासं कत्वा पुरतो गच्छा’’ति। सो ‘‘साधू’’ति पितरं वन्दित्वा निक्खन्तो तं गामं पत्वा सेट्ठिघरं पुच्छित्वा गन्त्वा सेट्ठिजायं पस्सि। ‘‘कुतो आगतोसी’’ति च वुत्ते ‘‘अन्तोनगरतो’’ति आह। ‘‘कस्स पुत्तोसी’’ति? ‘‘तुम्हाकं सहायसेट्ठिनो, अम्मा’’ति। ‘‘त्वंसि घोसितो नामा’’ति? ‘‘आम, अम्मा’’ति। तस्सा सह दस्सनेनेव तस्मिं पुत्तसिनेहो उप्पज्जि। सेट्ठिनो पनेका धीता अत्थि पन्नरससोळसवस्सुद्देसिका अभिरूपा पासादिका, तं रक्खितुं एकमेव पेसनकारिकं दासिं दत्वा सत्तभूमिकस्स पासादस्स उपरिमतले सिरिगब्भे वसापेन्ति। सेट्ठिधीता तस्मिं खणे तं दासिं अन्तरापणं पेसेसि। अथ नं सेट्ठिजाया दिस्वा ‘‘कुहिं गच्छसी’’ति पुच्छित्वा ‘‘अय्यधीताय पेसनेना’’ति वुत्ते ‘‘इतो ताव एहि, तिट्ठतु पेसनं, पुत्तस्स मे पीठकं अत्थरित्वा उदकं आहरित्वा पादे धोवित्वा तेलं मक्खित्वा सयनं अत्थरित्वा देहि, पच्छा पेसनं करिस्ससी’’ति आह। सा तथा अकासि।&lt;br&gt;&#xA;अथ नं चिरेनागतं सेट्ठिधीता सन्तज्जेसि। अथ नं सा आह – ‘‘मा मे कुज्झि, सेट्ठिपुत्तो घोसितो आगतो, तस्स इदञ्चिदञ्च कत्वा तत्थ गन्त्वा आगताम्ही’’ति। सेट्ठिधीताय ‘‘सेट्ठिपुत्तो घोसितो’’ति नामं सुत्वाव पुब्बसन्निवासवसेन पेमं छविआदीनि छिन्दित्वा अट्ठिमिञ्जं आहच्च ठितम्। अथ नं पुच्छि ‘‘कुहिं सो अम्मा’’ति? ‘‘सयने निपन्नो निद्दायती’’ति । ‘‘अत्थि पनस्स हत्थे किञ्ची’’ति? ‘‘दुस्सन्ते पण्णं अत्थी’’ति। सा ‘‘किं पण्णं नु खो एत’’न्ति तस्मिं निद्दायन्ते मातापितूनं अञ्ञविहितताय अपस्सन्तानं ओतरित्वा तस्स सन्तिकं गन्त्वा तं पण्णं मोचेत्वा आदाय अत्तनो गब्भं पविसित्वा द्वारं पिधाय वातपानं विवरित्वा अक्खरसमये कुसलताय तं पण्णं वाचेत्वा ‘‘अहो वत बालो अत्तनो मरणपण्णं दुस्सन्ते बन्धित्वा विचरति, सचे मया न दिट्ठं अस्स, नत्थि तस्स जीवित’’न्ति। तं पण्णं फालेत्वा नासेत्वा सेट्ठिस्स वचनेन अपरं पण्णं लिखि – ‘‘अयं मम पुत्तो घोसितो नाम, गामसततो पण्णाकारं आहरापेत्वा इमस्स जनपदसेट्ठिनो धीतरा सद्धिं मङ्गलं कत्वा अत्तनो वसनगामस्स मज्झे द्विभूमिकं गेहं कारेत्वा पाकारपरिक्खेपेन चेव पुरिसगुत्तीहि च सुसंविहितारक्खं करोतु, मय्हं इदञ्चिदञ्च मया कतन्ति सासनं पेसेतु। एवं कते अहं मातुलस्स कत्तब्बयुत्तकं जानिस्सामी’’ति लिखित्वा च पण्णं सङ्घरित्वा दुस्सन्तेयेवस्स बन्धि।&lt;br&gt;&#xA;सो दिवसभागं निद्दायित्वा उट्ठाय भुञ्जित्वा पक्कामि, पुनदिवसे पातोव तं गामं गन्त्वा आयुत्तकं गामकिच्चं करोन्तमेव पस्सि। सो तं दिस्वा ‘‘किं ताता’’ति पुच्छित्वा ‘‘पितरा मे तुम्हाकं पण्णं पेसित’’न्ति वुत्ते पण्णं गहेत्वा वाचेत्वा तुट्ठमानसो ‘‘पस्सथ, भो, मम सामिनो मयि सिनेहं कत्वा जेट्ठपुत्तस्स मङ्गलं करोतू’’ति मम सन्तिकं पहिणि। ‘‘सीघं दारुआदीनि आहरथा’’ति गहपतिके आणापेत्वा गाममज्झे वुत्तप्पकारं गेहं कारापेत्वा गामसततो पण्णाकारं आहरापेत्वा जनपदसेट्ठिनो धीतरं आनेत्वा मङ्गलं कत्वा सेट्ठिस्स सासनं पहिणि ‘‘इदञ्चिदञ्च मया कत’’न्ति।&lt;br&gt;&#xA;तं सुत्वा सेट्ठिनो ‘‘यं कारेमि, तं न होति। यं न कारेमि, तं होती’’ति महन्तं दोमनस्सं उप्पज्जि। पुत्तसोकेन सद्धिं सो सोको एकतो हुत्वा कुच्छिदाहं उप्पादेत्वा अतिसारं जनेसि। सेट्ठिधीतापि ‘‘सचे कोचि सेट्ठिनो सन्तिका आगच्छति, मम अकथेत्वा सेट्ठिपुत्तस्स पठमतरं मा कथेथा’’ति आणापेसि। सेट्ठिपि खो ‘‘न दानि दुट्ठपुत्तं मम सापतेय्यस्स सामिकं करिस्सामी’’ति चिन्तेत्वा एकं आयुत्तकं आह – ‘‘मातुल, पुत्तं मे दट्ठुकामोम्हि, एकं पादमूलिकं पेसेत्वा एकं पण्णं लिखित्वा पेसेत्वा मम पुत्तं पक्कोसापेही’’ति। सो ‘‘साधू’’ति पण्णं दत्वा एकं पुरिसं पेसेसि। सेट्ठिधीता सेट्ठिस्स बलवगिलानकाले घोसितकुमारं आदाय अगमासि। सेट्ठि कालमकासि। राजा पितरि कालङ्कते पितरा भुत्तभोगं दत्वा सब्बसतेन सेट्ठिट्ठानं अदासि। घोसितसेट्ठि नाम हुत्वा महासम्पत्तियं ठितो सेट्ठिधीताय काळिया वचनेन आदितो पट्ठाय सत्तसु ठानेसु अत्तनो मरणमुत्तभावं ञत्वा देवसिकं सतसहस्सं विस्सज्जेत्वा दानं पट्ठपेसीति। एवमस्स सत्तसु ठानेसु अरोगभावो पुञ्ञवतो इद्धि। तत्थ गहन्ति गेहं वुच्चति, गहे पति गहपति। महासालकुले अधिपतिस्सेतं नामम्। केसुचि पोत्थकेसु घोसितानन्तरं मेण्डको लिखितो।&lt;br&gt;&#xA;पञ्चन्नं महापुञ्ञानं पुञ्ञवतो इद्धीति एत्थ पुञ्ञिद्धि पञ्चन्नं महापुञ्ञानं दट्ठब्बाति अत्थो। पञ्च महापुञ्ञा नाम मेण्डकसेट्ठि, तस्स भरिया चन्दपदुमा, पुत्तो धनञ्चयसेट्ठि, सुणिसा सुमनदेवी, दोसो पुण्णो नामाति इमे पञ्च जना पच्चेकसम्बुद्धे कताधिकारा। तेसु मेण्डकसेट्ठि अड्ढतेरसानि कोट्ठसतानि सोधापेत्वा सीसं न्हातो द्वारे निसीदित्वा उद्धं उल्लोकेति, आकासतो रत्तसालिधारा ओपतित्वा सब्बकोट्ठे पूरेति। तस्स भरिया तण्डुलं एकनाळिमत्तं गहेत्वा भत्तं पचापेत्वा एकस्मिं सूपब्यञ्जनके सूपं कारेत्वा सब्बालङ्कारपटिमण्डिता द्वारकोट्ठके पञ्ञत्तासने निसीदित्वा ‘‘सब्बे भत्तेन अत्थिका आगच्छन्तू’’ति घोसापेत्वा पक्कोसापेत्वा सुवण्णकटच्छुं आदाय आगतागतानं उपनीतभाजनानि पूरेत्वा देति, सकलदिवसम्पि देन्तिया कटच्छुना सकिं गहितट्ठानमत्तमेव पञ्ञायति। तस्स पुत्तो सीसं न्हातो सहस्सत्थविकं आदाय ‘‘कहापणेहि अत्थिका आगच्छन्तू’’ति घोसापेत्वा आगतागतानं गहितभाजनानि पूरेत्वा देति। थविकाय कहापणसहस्समेव होति। तस्स सुणिसा सब्बालङ्कारपटिमण्डिता चतुदोणिकं वीहिपिटकं आदाय आसने निसिन्ना ‘‘बीजभत्तेन अत्थिका आगच्छन्तू’’ति घोसापेत्वा आगतागतानं गहितभाजनानि पूरेत्वा देति, पिटकं यथापूरितमेव होति। तस्स दासो सब्बालङ्कारपटिमण्डितो सुवण्णयुगे सुवण्णयोत्तेहि गोणे योजेत्वा सुवण्णपतोदयट्ठिं आदाय गोणानं गन्धपञ्चङ्गुलिकानि दत्वा विसाणेसु सुवण्णकोसके पटिमुञ्चित्वा खेत्तं गन्त्वा पाजेति , इतो तिस्सो, इतो तिस्सो, मज्झे एकाति सत्त सीतायो भिज्जित्वा गच्छन्ति। जम्बुदीपवासिनो भत्तबीजहिरञ्ञसुवण्णादीसु यथारुचितं सेट्ठिगेहतोयेव गण्हिंसु। अनुक्कमेन पन भद्दियनगरं अनुप्पत्ते भगवति भगवतो धम्मदेसनाय पञ्च महापुञ्ञा च धनञ्चयसेट्ठिस्स धीता विसाखा च सोतापत्तिफलं पापुणिंसु। अयं पन नेसं पञ्चन्नं महापुञ्ञानं पुञ्ञवतो इद्धि। सङ्खेपेन पन परिपाकगते पुञ्ञसम्भारे इज्झनकविसेसो पुञ्ञवतो इद्धि।&lt;br&gt;&#xA;विज्जामयिद्धिनिद्देसे इज्झनाकारं गन्धारिविज्जं वा उपचारसिद्धं पत्थितसिद्धं अञ्ञं वा विज्जं धारेन्तीति विज्जाधरा। विज्जं परिजप्पेत्वाति यथोपचारं विज्जं मुखेन परिवत्तेत्वा। सेसं वुत्तत्थमेवाति।&lt;br&gt;&#xA;सम्मापयोगिद्धिनिद्देसे इज्झनाकारमत्तं पुच्छित्वा अञ्ञस्स विसेसस्स अभावतो ‘‘कतमा’’ति अपुच्छित्वा पकारमत्तमेव पुच्छन्तेन ‘‘कथ’’न्ति पुच्छा कता, तथेव ‘‘एव’’न्ति निगमनं कतम्। एत्थ च पटिपत्तिसङ्खातस्सेव सम्मापयोगस्स दीपनवसेन पुरिमपाळिसदिसाव पाळि आगता। अट्ठकथायं पन सकटब्यूहादिकरणवसेन यंकिञ्चि संविदहनं यंकिञ्चि सिप्पकम्मं यंकिञ्चि वेज्जकम्मं तिण्णं वेदानं उग्गहणं तिण्णं पिटकानं उग्गहणं, अन्तमसो कसनवपनादीनि उपादाय तं तं कम्मं कत्वा निब्बत्तविसेसो तत्थ तत्थ सम्मापयोगपच्चया इज्झनट्ठेन इद्धीति आगताति।&lt;br&gt;&#xA;इद्धिकथावण्णना निट्ठिता।&lt;/p&gt;</description>
    </item>
    <item>
      <title>०२. दिट्ठिकथा</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/02_diTThikathA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/02_diTThikathA/</guid>
      <description>&lt;p&gt;२. दिट्ठिकथा&lt;br&gt;&#xA;१. अस्साददिट्ठिनिद्देसवण्णना&lt;br&gt;&#xA;१२२. इदानि ञाणकथानन्तरं कथिताय दिट्ठिकथाय अनुपुब्बअनुवण्णना अनुप्पत्ता। अयञ्हि दिट्ठिकथा ञाणकथाय कतञाणपरिचयस्स समधिगतसम्मादिट्ठिस्स मिच्छादिट्ठिमलविसोधना सुकरा होति, सम्मादिट्ठि च सुपरिसुद्धा होतीति ञाणकथानन्तरं कथिता। तत्थ का दिट्ठीतिआदिका पुच्छा। का दिट्ठीति अभिनिवेसपरामासो दिट्ठीतिआदिकं पुच्छितपुच्छाय विस्सज्जनम्। कथं अभिनिवेसपरामासो दिट्ठीतिआदिको विस्सज्जितविस्सज्जनस्स वित्थारनिद्देसो, सब्बाव ता दिट्ठियो अस्साददिट्ठियोतिआदिका दिट्ठिसुत्तसंसन्दनाति एवमिमे चत्तारो परिच्छेदा। तत्थ पुच्छापरिच्छेदे ताव का दिट्ठीति धम्मपुच्छा, सभावपुच्छा। कति दिट्ठिट्ठानानीति हेतुपुच्छा पच्चयपुच्छा, कित्तकानि दिट्ठीनं कारणानीति अत्थो। कति दिट्ठिपरियुट्ठानानीति समुदाचारपुच्छा विकारपुच्छा। दिट्ठियो एव हि समुदाचारवसेन चित्तं परियोनन्धन्तियो उट्ठहन्तीति दिट्ठिपरियुट्ठानानि नाम होन्ति। कति दिट्ठियोति दिट्ठीनं सङ्खापुच्छा गणनापुच्छा। कति दिट्ठाभिनिवेसाति वत्थुप्पभेदवसेन आरम्मणनानत्तवसेन दिट्ठिप्पभेदपुच्छा। दिट्ठियो एव हि तं तं वत्थुं तं तं आरम्मणं अभिनिविसन्ति परामसन्तीति दिट्ठिपरामासाति वुच्चन्ति। कतमो दिट्ठिट्ठानसमुग्घातोति दिट्ठीनं पटिपक्खपुच्छा पहानूपायपुच्छा। दिट्ठिकारणानि हि खन्धादीनि दिट्ठिसमुग्घातेन तासं कारणानि न होन्तीति तानि च कारणानि समुग्घातितानि नाम होन्ति। तस्मा दिट्ठिट्ठानानि सम्मा भुसं हञ्ञन्ति एतेनाति दिट्ठिट्ठानसमुग्घातोति वुच्चति।&lt;br&gt;&#xA;इदानि एतासं छन्नं पुच्छानं का दिट्ठीतिआदीनि छ विस्सज्जनानि। तत्थ का दिट्ठीति विस्सज्जेतब्बपुच्छा। अभिनिवेसपरामासो दिट्ठीति विस्सज्जनम्। सा पन अनिच्चादिके वत्थुस्मिं निच्चादिवसेन अभिनिविसति पतिट्ठहति दळ्हं गण्हातीति अभिनिवेसो। अनिच्चादिआकारं अतिक्कमित्वा निच्चन्तिआदिवसेन वत्तमानो परतो आमसति गण्हातीति परामासो। अथ वा निच्चन्तिआदिकं परं उत्तमं सच्चन्ति आमसति गण्हातीति परामासो, अभिनिवेसो च सो परामासो चाति अभिनिवेसपरामासो। एवंपकारो दिट्ठीति किच्चतो दिट्ठिसभावं विस्सज्जेति। तीणि सतन्ति तीणि सतानि, वचनविपल्लासो कतो। कतमो दिट्ठिट्ठानसमुग्घातोति पुच्छं अनुद्धरित्वाव सोतापत्तिमग्गो दिट्ठिट्ठानसमुग्घातोति विस्सज्जनं कतम्।&lt;br&gt;&#xA;१२३. इदानि कथं अभिनिवेसपरामासोतिआदि वित्थारनिद्देसो। तत्थ रूपन्ति उपयोगवचनम्। रूपं अभिनिवेसपरामासोति सम्बन्धो। रूपन्ति चेत्थ रूपुपादानक्खन्धो कसिणरूपञ्च। ‘‘एतं ममा’’ति अभिनिवेसपरामासो दिट्ठि, ‘‘एसोहमस्मी’’ति अभिनिवेसपरामासो दिट्ठि, ‘‘एसो मे अत्ता’’ति अभिनिवेसपरामासो दिट्ठीति पच्चेकं योजेतब्बम्। एतन्ति सामञ्ञवचनम्। तेनेव ‘‘वेदनं एतं मम, सङ्खारे एतं ममा’’ति नपुंसकवचनं एकवचनञ्च कतम्। एसोति पन वत्तब्बमपेक्खित्वा पुल्लिङ्गेकवचनं कतम्। एतं ममाति तण्हामञ्ञनामूलिका दिट्ठि। एसोहमस्मीति मानमञ्ञनामूलिका दिट्ठि। एसो मे अत्ताति दिट्ठिमञ्ञना एव। केचि पन ‘‘एतं ममाति ममंकारकप्पना, एसोहमस्मीति अहंकारकप्पना, एसो मे अत्ताति अहंकारममंकारकप्पितो अत्ताभिनिवेसोति च, तथा यथाक्कमेनेव तण्हामूलनिवेसो मानपग्गाहो, तण्हामूलनिविट्ठो मानपग्गहितो, अत्ताभिनिवेसोति च, सङ्खारानं दुक्खलक्खणादस्सनं, सङ्खारानं अनिच्चलक्खणादस्सनं, सङ्खारानं तिलक्खणादस्सनहेतुको अत्ताभिनिवेसोति च, दुक्खे असुभे च सुखं सुभन्ति विपल्लासगतस्स, अनिच्चे निच्चन्ति विपल्लासगतस्स, चतुब्बिधविपल्लासगतस्स च अत्ताभिनिवेसोति च, पुब्बेनिवासञाणस्स आकारकप्पना, दिब्बचक्खुञाणस्स अनागतपटिलाभकप्पना, पुब्बन्तापरन्तइदप्पच्चयतापटिच्चसमुप्पन्नेसु धम्मेसु कप्पनिस्सितस्स अत्ताभिनिवेसोति च, नन्दिया अतीतमन्वागमेति, नन्दिया अनागतं पटिकङ्खति, पच्चुप्पन्नेसु धम्मेसु संहीरति अत्ताभिनिवेसोति च, पुब्बन्ते अञ्ञाणहेतुका दिट्ठि, अपरन्ते अञ्ञाणहेतुका दिट्ठि, पुब्बन्तापरन्ते इदप्पच्चयतापटिच्चसमुप्पन्नेसु धम्मेसु अञ्ञाणहेतुको अत्ताभिनिवेसो’’ति च एतेसं तिण्णं वचनानं अत्थं वण्णयन्ति।&lt;br&gt;&#xA;दिट्ठियो पनेत्थ पठमं पञ्चक्खन्धवत्थुका। ततो छअज्झत्तिकबाहिरायतनविञ्ञाण- कायसम्फस्सकायवेदनाकायसञ्ञाकायचेतनाकायतण्हाकायवितक्कविचारधातुदसकसिण- द्वत्तिंसाकारवत्थुका दिट्ठियो वुत्ता। द्वत्तिंसाकारेसु च यत्थ विसुं अभिनिवेसो न युज्जति, तत्थ सकलसरीराभिनिवेसवसेनेव विसुं अभिनिवेसो विय कतोति वेदितब्बम्। ततो द्वादसायतनअट्ठारसधातुएकूनवीसतिइन्द्रियवसेन योजना कता। तीणि एकन्तलोकुत्तरिन्द्रियानि न योजितानि। न हि लोकुत्तरवत्थुका दिट्ठियो होन्ति। सब्बत्थापि च लोकियलोकुत्तरमिस्सेसु धम्मेसु लोकुत्तरे ठपेत्वा लोकिया एव गहेतब्बा। अनिन्द्रियबद्धरूपञ्च न गहेतब्बमेव। ततो तेधातुकवसेन नवविधभववसेन झानब्रह्मविहारसमापत्तिवसेन पटिच्चसमुप्पादङ्गवसेन च योजना कता। जातिजरामरणानं विसुं गहणे परिहारो वुत्तनयो एव। सब्बानि चेतानि रूपादिकानि जरामरणन्तानि अट्ठनवुतिसतं पदानि भवन्ति।&lt;br&gt;&#xA;१२४. दिट्ठिट्ठानेसु खन्धापि दिट्ठिट्ठानन्ति वीसतिवत्थुकायपि सक्कायदिट्ठिया पञ्चन्नं खन्धानंयेव वत्थुत्ता ‘‘ये हि केचि, भिक्खवे, समणा वा ब्राह्मणा वा अत्तानं समनुपस्समाना समनुपस्सन्ति, सब्बे ते पञ्चुपादानक्खन्धेसुयेव समनुपस्सन्ति, एतेसं वा अञ्ञतर’’न्ति (सं॰ नि॰ ३.४७) वुत्तत्ता च पञ्चुपादानक्खन्धा दिट्ठीनं कारणम्। अविज्जापि दिट्ठिट्ठानन्ति अविज्जाय अन्धीकतानं दिट्ठिउप्पत्तितो ‘‘यायं, भन्ते, दिट्ठि ‘असम्मासम्बुद्धेसु सम्मासम्बुद्धा’ति, अयं नु खो, भन्ते, दिट्ठि किं पटिच्च पञ्ञायतीति? महती खो एसा, कच्चान, धातु, यदिदं अविज्जाधातु। हीनं, कच्चान, धातुं पटिच्च उप्पज्जति हीना सञ्ञा हीना दिट्ठी’’ति (सं॰ नि॰ २.९७) वचनतो च अविज्जा दिट्ठीनं कारणम्। फस्सोपि दिट्ठिट्ठानन्ति तेन फस्सेन फुट्ठस्स दिट्ठिउप्पत्तितो ‘‘ये ते, भिक्खवे, समणब्राह्मणा पुब्बन्तकप्पिका पुब्बन्तानुदिट्ठिनो पुब्बन्तं आरब्भ अनेकविहितानि अधिवुत्तिपदानि अभिवदन्ति, तदपि फस्सपच्चया’’ति (दी॰ नि॰ १.१२३) वचनतो च फस्सो दिट्ठीनं कारणम्। सञ्ञापि दिट्ठिट्ठानन्ति आकारमत्तग्गहणेन अयाथावसभावगाहहेतुत्ता सञ्ञाय –&lt;br&gt;&#xA;‘‘यानि च तीणि यानि च सट्ठि, समणप्पवादसितानि भूरिपञ्ञ।&lt;br&gt;&#xA;सञ्ञक्खरसञ्ञनिस्सितानि, ओसरणानि विनेय्य ओघतमगा’’ति॥ (सु॰ नि॰ ५४३) –&lt;br&gt;&#xA;वचनतो ‘‘सञ्ञानिदाना हि पपञ्चसङ्खा’’ति (सु॰ नि॰ ८८०; महानि॰ १०९) वचनतो च सञ्ञा दिट्ठीनं कारणम्। वितक्कोपि दिट्ठिट्ठानन्ति आकारपरिवितक्केन दिट्ठिउप्पत्तितो –&lt;br&gt;&#xA;‘‘नहेव सच्चानि बहूनि नाना, अञ्ञत्र सञ्ञाय निच्चानि लोके।&lt;br&gt;&#xA;तक्कञ्च दिट्ठीसु पकप्पयित्वा, सच्चं मुसाति द्वयधम्ममाहू’’ति॥ (सु॰ नि॰ ८९२) –&lt;br&gt;&#xA;वचनतो च वितक्को दिट्ठीनं कारणम्। अयोनिसोमनसिकारोपि दिट्ठिट्ठानन्ति अयोनिसो मनसिकारस्स अकुसलानं असाधारणहेतुत्ता ‘‘तस्सेवं अयोनिसो मनसिकरोतो छन्नं दिट्ठीनं अञ्ञतरा दिट्ठि उप्पज्जती’’ति (म॰ नि॰ १.१९) वचनतो च अयोनिसो मनसिकारो दिट्ठीनं कारणम्। पापमित्तोपि दिट्ठिट्ठानन्ति पापमित्तस्स दिट्ठानुगतिआपज्जनेन दिट्ठिउप्पत्तितो ‘‘बाहिरं, भिक्खवे, अङ्गन्ति करित्वा न अञ्ञं एकङ्गम्पि समनुपस्सामि, यं एवं महतो अनत्थाय संवत्तति। यथयिदं, भिक्खवे, पापमित्तता’’ति (अ॰ नि॰ १.११०) वचनतो च पापमित्तो दिट्ठीनं कारणम्। परतोपि घोसो दिट्ठिट्ठानन्ति दुरक्खातधम्मस्सवनेन दिट्ठिउप्पत्तितो ‘‘द्वेमे, भिक्खवे, हेतू द्वे पच्चया मिच्छादिट्ठिया उप्पादाय परतो च घोसो अयोनिसो च मनसिकारो’’ति (अ॰ नि॰ २.१२६) वचनतो च परतो घोसो मिच्छादिट्ठिकतो मिच्छादिट्ठिपटिसञ्ञुत्तकथा दिट्ठीनं कारणम्।&lt;br&gt;&#xA;इदानि दिट्ठिट्ठानन्ति पदस्स अत्थं विवरन्तो खन्धा हेतु खन्धा पच्चयोतिआदिमाह। खन्धा एव दिट्ठीनं उपादाय, जनकहेतु चेव उपत्थम्भकपच्चयो चाति अत्थो। समुट्ठानट्ठेनाति समुट्ठहन्ति उप्पज्जन्ति एतेनाति समुट्ठानं, कारणन्ति अत्थो। तेन समुट्ठानट्ठेन, दिट्ठिकारणभावेनाति अत्थो।&lt;br&gt;&#xA;१२५. इदानि किच्चभेदेन दिट्ठिभेदं दस्सेन्तो कतमानि अट्ठारस दिट्ठिपरियुट्ठानानीतिआदिमाह। तत्थ या दिट्ठीति इदानि वुच्चमानानं अट्ठारसन्नं पदानं साधारणं मूलपदम्। या दिट्ठि, तदेव दिट्ठिगतं, या दिट्ठि, तदेव दिट्ठिगहनन्ति सब्बेहि सम्बन्धो कातब्बो। अयाथावदस्सनट्ठेन दिट्ठि, तदेव दिट्ठीसु गतं दस्सनं द्वासट्ठिदिट्ठिअन्तोगधत्ताति दिट्ठिगतम्। हेट्ठापिस्स अत्थो वुत्तोयेव। द्विन्नं अन्तानं एकन्तगतत्तापि दिट्ठिगतम्। सा एव दिट्ठि दुरतिक्कमनट्ठेन दिट्ठिगहनं तिणगहनवनगहनपब्बतगहनानि विय। सासङ्कसप्पटिभयट्ठेन दिट्ठिकन्तारं चोरकन्तारवाळकन्तारनिरुदककन्तारदुब्भिक्खकन्तारा विय। धम्मसङ्गणियं ‘‘दिट्ठिकन्तारो’’ति सकलिङ्गेनेव आगतम्। सम्मादिट्ठिया विनिविज्झनट्ठेन पटिलोमट्ठेन च दिट्ठिविसूकम्। मिच्छादस्सनञ्हि उप्पज्जमानं सम्मादस्सनं विनिविज्झति चेव विलोमेति च। धम्मसङ्गणियं (ध॰ स॰ ३९२, ११०५) ‘‘दिट्ठिविसूकायिक’’न्ति आगतम्। कदाचि सस्सतस्स, कदाचि उच्छेदस्स गहणतो दिट्ठिया विरूपं फन्दितन्ति दिट्ठिविप्फन्दितम्। दिट्ठिगतिको हि एकस्मिं पतिट्ठातुं न सक्कोति, कदाचि सस्सतं अनुस्सरति, कदाचि उच्छेदम्। दिट्ठियेव अनत्थे संयोजेतीति दिट्ठिसञ्ञोजनम्। दिट्ठियेव अन्तोतुदनट्ठेन दुन्नीहरणीयट्ठेन च सल्लन्ति दिट्ठिसल्लम्। दिट्ठियेव पीळाकरणट्ठेन सम्बाधोति दिट्ठिसम्बाधो। दिट्ठियेव मोक्खावरणट्ठेन पलिबोधोति दिट्ठिपलिबोधो। दिट्ठियेव दुम्मोचनीयट्ठेन बन्धनन्ति दिट्ठिबन्धनम्। दिट्ठियेव दुरुत्तरट्ठेन पपातोति दिट्ठिपपातो। दिट्ठियेव थामगतट्ठेन अनुसयोति दिट्ठानुसयो। दिट्ठियेव अत्तानं सन्तापेतीति दिट्ठिसन्तापो। दिट्ठियेव अत्तानं अनुदहतीति दिट्ठिपरिळाहो। दिट्ठियेव किलेसकायं गन्थेतीति दिट्ठिगन्थो। दिट्ठियेव भुसं आदियतीति दिट्ठुपादानम्। दिट्ठियेव ‘‘सच्च’’न्तिआदिवसेन अभिनिविसतीति दिट्ठाभिनिवेसो। दिट्ठियेव इदं परन्ति आमसति, परतो वा आमसतीति दिट्ठिपरामासो।&lt;br&gt;&#xA;१२६. इदानि रासिवसेन सोळस दिट्ठियो उद्दिसन्तो कतमा सोळस दिट्ठियोतिआदिमाह। तत्थ सुखसोमनस्ससङ्खाते अस्सादे दिट्ठि अस्साददिट्ठि। अत्तानं अनुगता दिट्ठि अत्तानुदिट्ठि। नत्थीति पवत्तत्ता विपरीता दिट्ठि मिच्छादिट्ठि। सति काये दिट्ठि, सन्ती वा काये दिट्ठि सक्कायदिट्ठि। कायोति चेत्थ खन्धपञ्चकं, खन्धपञ्चकसङ्खातो सक्कायो वत्थु पतिट्ठा एतिस्साति सक्कायवत्थुका। सस्सतन्ति पवत्ता दिट्ठि सस्सतदिट्ठि। उच्छेदोति पवत्ता दिट्ठि उच्छेददिट्ठि। सस्सतादिअन्तं गण्हातीति अन्तग्गाहिका, अन्तग्गाहो वा अस्सा अत्थीति अन्तग्गाहिका। अतीतसङ्खातं पुब्बन्तं अनुगता दिट्ठि पुब्बन्तानुदिट्ठि। अनागतसङ्खातं अपरन्तं अनुगता दिट्ठि अपरन्तानुदिट्ठि। अनत्थे संयोजेतीति सञ्ञोजनिका। अहङ्कारवसेन अहन्ति उप्पन्नेन मानेन दिट्ठिया मूलभूतेन विनिबन्धा घटिता उप्पादिता दिट्ठि अहन्ति मानविनिबन्धा दिट्ठि। तथा ममङ्कारवसेन ममन्ति उप्पन्नेन मानेन विनिबन्धा दिट्ठि ममन्ति मानविनिबन्धा दिट्ठि। अत्तनो वदनं कथनं अत्तवादो, तेन पटिसञ्ञुत्ता बद्धा दिट्ठि अत्तवादपटिसंयुत्ता दिट्ठि। अत्तानं लोकोति वदनं कथनं लोकवादो, तेन पटिसञ्ञुत्ता दिट्ठि लोकवादपटिसंयुत्ता दिट्ठि। भवो वुच्चति सस्सतं, सस्सतवसेन उप्पज्जनदिट्ठि भवदिट्ठि। विभवो वुच्चति उच्छेदो, उच्छेदवसेन उप्पज्जनदिट्ठि विभवदिट्ठि।&lt;br&gt;&#xA;१२७-१२८. इदानि तीणि सतं दिट्ठाभिनिवेसे निद्दिसितुकामो कतमे तीणि सतं दिट्ठाभिनिवेसाति पुच्छित्वा ते अविस्सज्जेत्वाव विसुं विसुं अभिनिवेसविस्सज्जनेनेव ते विस्सज्जेतुकामो अस्साददिट्ठिया, कतिहाकारेहि अभिनिवेसो होतीतिआदिना नयेन सोळसन्नं दिट्ठीनं अभिनिवेसाकारगणनं पुच्छित्वा पुन अस्साददिट्ठिया पञ्चतिंसाय आकारेहि अभिनिवेसो होतीति तासं सोळसन्नं दिट्ठीनं अभिनिवेसाकारगणनं विस्सज्जेत्वा पुन तानि गणनानि विस्सज्जेन्तो अस्साददिट्ठिया कतमेहि पञ्चतिंसाय आकारेहि अभिनिवेसो होतीतिआदिमाह। तत्थ रूपं पटिच्चाति रूपक्खन्धं पटिच्च। उप्पज्जति सुखं सोमनस्सन्ति ‘‘अयं मे कायो ईदिसो’’ति रूपसम्पदं निस्साय गेहसितं रागसम्पयुत्तं सुखं सोमनस्सं उप्पज्जति। हेट्ठा वुत्तेनट्ठेन सुखञ्च सोमनस्सञ्च। तंयेव रूपस्स अस्सादोति रूपनिस्सयो अस्सादो। तञ्हि सुखं तण्हावसेन अस्सादीयति उपभुञ्जीयतीति अस्सादो। अभिनिवेसपरामासो दिट्ठीति सो अस्सादो सस्सतोति वा उच्छिज्जिस्सतीति वा सस्सतं वा उच्छिज्जमानं वा अत्तानं सुखितं करोतीति वा अभिनिवेसपरामासो होति। तस्मा या च दिट्ठि यो च अस्सादोति अस्सादस्स दिट्ठिभावाभावेपि अस्सादं विना सा दिट्ठि न होतीति कत्वा उभयम्पि समुच्चितम्। अस्साददिट्ठीति अस्सादे पवत्ता दिट्ठीति वुत्तं होति।&lt;br&gt;&#xA;इदानि नानासुत्तेहि संसन्देत्वा मिच्छादिट्ठिं मिच्छादिट्ठिकञ्च गरहितुकामो अस्साददिट्ठि मिच्छादिट्ठीतिआदिमाह। तत्थ दिट्ठिविपत्तीति सम्मादिट्ठिविनासकमिच्छादिट्ठिसङ्खातदिट्ठिया विपत्ति। दिट्ठिविपन्नोति विपन्ना विनट्ठा सम्मादिट्ठि अस्साति दिट्ठिविपन्नो, विपन्नदिट्ठीति वुत्तं होति। मिच्छादिट्ठिया वा विपन्नो विनट्ठोति दिट्ठिविपन्नो। न सेवितब्बो उपसङ्कमनेन। न भजितब्बो चित्तेन। न पयिरुपासितब्बो उपसङ्कमित्वा निसीदनेन। तं किस्स हेतूति ‘‘तं सेवनादिकं केन कारणेन न कातब्ब’’न्ति तस्स कारणपुच्छा। दिट्ठि हिस्स पापिकाति कारणविस्सज्जनम्। यस्मा अस्स पुग्गलस्स दिट्ठि पापिका, तस्मा तं सेवनादिकं न कातब्बन्ति अत्थो। दिट्ठिया रागोति ‘‘सुन्दरा मे दिट्ठी’’ति दिट्ठिं आरब्भ दिट्ठिया उप्पज्जनरागो । दिट्ठिरागरत्तोति तेन दिट्ठिरागेन रङ्गेन रत्तं वत्थं विय रत्तो। न महप्फलन्ति विपाकफलेन। न महानिसंसन्ति निस्सन्दफलेन।&lt;br&gt;&#xA;पुरिसपुग्गलस्साति पुरिससङ्खातस्स पुग्गलस्स। लोकियवोहारेन हि पुरि वुच्चति सरीरं, तस्मिं पुरिस्मिं सेति पवत्ततीति पुरिसो, पुं वुच्चति निरयो, तं पुं गलति गच्छतीति पुग्गलो। येभुय्येन हि सत्ता सुगतितो चुता दुग्गतियंयेव निब्बत्तन्ति। तं किस्स हेतूति तं न महप्फलत्तं केन कारणेन होति। दिट्ठि हिस्स पापिकाति यस्मा अस्स पुग्गलस्स दिट्ठि पापिका, तस्मा न महप्फलं होतीति अत्थो। द्वेव गतियोति पञ्चसु गतीसु द्वेव गतियो। विपज्जमानाय दिट्ठिया निरयो। सम्पज्जमानाय तिरच्छानयोनि। यञ्चेव कायकम्मन्ति सकलिङ्गधारणपटिपदानुयोगअभिवादनपच्चुट्ठानअञ्जलिकम्मादि कायकम्मम्। यञ्च वचीकम्मन्ति सकसमयपरियापुणनसज्झायनदेसनासमादपनादि वचीकम्मम्। यञ्च मनोकम्मन्ति इधलोकचिन्तापटिसंयुत्तञ्च परलोकचिन्तापटिसंयुत्तञ्च कताकतचिन्तापटिसंयुत्तञ्च मनोकम्मम्। तिणकट्ठधञ्ञबीजेसु सत्तदिट्ठिस्स दानानुप्पदानपटिग्गहणपरिभोगेसु च कायवचीमनोकम्मानि। यथादिट्ठीति या अयं दिट्ठि, तस्सानुरूपम्। समत्तन्ति परिपुण्णम्। समादिन्नन्ति गहितम्।&lt;br&gt;&#xA;अट्ठकथायं पन वुत्तं – तदेतं यथादिट्ठियं ठितकायकम्मं, दिट्ठिसहजातकायकम्मं, दिट्ठानुलोमिककायकम्मन्ति तिविधं होति। तत्थ ‘‘पाणं हनतो अदिन्नं आदियतो मिच्छाचरतो नत्थि ततोनिदानं पापं, नत्थि पापस्स आगमो’’ति यं एवं दिट्ठिकस्स सतो पाणातिपातअदिन्नादानमिच्छाचारसङ्खातं कायकम्मं, इदं यथादिट्ठियं ठितकायकम्मं नाम। ‘‘पाणं हनतो अदिन्नं आदियतो मिच्छाचरतो नत्थि ततोनिदानं पापं, नत्थि पापस्स आगमो’’ति यं इमाय दिट्ठिया इमिना दस्सनेन सहजातं कायकम्मं, इदं दिट्ठिसहजातकायकम्मं नाम। तदेव पन समत्तं समादिन्नं गहितं परामट्ठं दिट्ठानुलोमिककायकम्मं नाम। वचीकम्ममनोकम्मेसुपि एसेव नयो। एत्थ पन मुसा भणतो पिसुणं भणतो फरुसं भणतो सम्फं पलपतो अभिज्झालुनो ब्यापन्नचित्तस्स मिच्छादिट्ठिकस्स सतो नत्थि ततोनिदानं पापं, नत्थि पापस्स आगमोति योजना कातब्बा। लिङ्गधारणादिपरियापुणनादिलोकचिन्तादिवसेन वुत्तनयो चेत्थ सुन्दरो।&lt;br&gt;&#xA;चेतनादीसु दिट्ठिसहजाता चेतना चेतना नाम। दिट्ठिसहजाता पत्थना पत्थना नाम। चेतनापत्थनानं वसेन चित्तट्ठपना पणिधि नाम। तेहि पन चेतनादीहि सम्पयुत्ता फस्सादयो सङ्खारक्खन्धपरियापन्ना धम्मा सङ्खारा नाम। अनिट्ठायातिआदीहि दुक्खमेव वुत्तम्। दुक्खञ्हि सुखकामेहि सत्तेहि न एसितत्ता अनिट्ठम्। अप्पियत्ता अकन्तम्। मनस्स अवड्ढनतो, मनसि अविसप्पनतो च अमनापम्। आयतिं अभद्दताय अहितम्। पीळनतो दुक्खन्ति। तं किस्स हेतूति तं एवं संवत्तनं केन कारणेन होतीति अत्थो। इदानिस्स कारणं दिट्ठि हिस्स पापिकाति। यस्मा तस्स पुग्गलस्स दिट्ठि पापिका लामका, तस्मा एवं संवत्ततीति अत्थो। अल्लाय पथविया निक्खित्तन्ति उदकेन तिन्ताय भूमिया रोपितम्। पथवीरसं आपोरसन्ति तस्मिं तस्मिं ठाने पथविया च सम्पदं आपस्स च सम्पदम्। बीजनिक्खित्तट्ठाने हि न सब्बा पथवी न सब्बो आपो च बीजं फलं गण्हापेति। यो पन तेसं पदेसो बीजं फुसति, सोयेव बीजं फलं गण्हापेति। तस्मा बीजपोसनाय पच्चयभूतोयेव सो पदेसो पथवीरसो आपोरसोति वेदितब्बो। रससद्दस्स हि सम्पत्ति च अत्थो। यथाह ‘‘किच्चसम्पत्तिअत्थेन रसो नाम पवुच्चती’’ति। लोके च ‘‘सुरसो गन्धब्बो’’ति वुत्ते सुसम्पन्नो गन्धब्बोति अत्थो ञायति। उपादियतीति गण्हाति। यो हि पदेसो पच्चयो होति, तं पच्चयं लभमानं बीजं तं गण्हाति नाम। सब्बं तन्ति सब्बं तं रसजातम्। तित्तकत्तायाति सो पथवीरसो आपोरसो च अतित्तको समानोपि तित्तकं बीजं निस्साय निम्बरुक्खादीनं तेसं फलानञ्च तित्तकभावाय संवत्तति। कटुकत्तायाति इदं पुरिमस्सेव वेवचनम्।&lt;br&gt;&#xA;‘‘वण्णगन्धरसूपेतो, अम्बोयं अहुवा पुरे।&lt;br&gt;&#xA;तमेव पूजं लभमानो, केनम्बो कटुकप्फलो’’ति॥ (जा॰ १.२.७१) –&lt;br&gt;&#xA;आगतट्ठाने विय हि इधापि तित्तकमेव अप्पियट्ठेन कटुकन्ति वेदितब्बम्। असातत्तायाति अमधुरभावाय। असादुत्तायातिपि पाठो, असादुभावायाति अत्थो। सादूति हि मधुरम्। बीजं हिस्साति अस्स निम्बादिकस्स बीजम्। एवमेवन्ति एवं एवम्। यस्मा सुखा वेदना परमो अस्सादो, तस्मा मिच्छादिट्ठिया दुक्खवेदनावसेन आदीनवो दस्सितोति। पुन अट्ठारसभेदेन दिट्ठिया आदीनवं दस्सेतुं अस्साददिट्ठि मिच्छादिट्ठीतिआदिमाह। तं वुत्तत्थमेव। इमेहि अट्ठारसहि आकारेहि परियुट्ठितचित्तस्स सञ्ञोगोति दिट्ठिया एव संसारे बन्धनं दस्सेति।&lt;br&gt;&#xA;१२९. यस्मा पन दिट्ठिभूतानिपि सञ्ञोजनानि अत्थि अदिट्ठिभूतानिपि, तस्मा तं पभेदं दस्सेन्तो अत्थि सञ्ञोजनानि चेवातिआदिमाह। तत्थ यस्मा कामरागसञ्ञोजनस्सेव अनुनयसञ्ञोजनन्ति आगतट्ठानम्पि अत्थि, तस्मा अनुनयसञ्ञोजनन्ति वुत्तम्। कामरागभावं अप्पत्वा पवत्तं लोभं सन्धाय एतं वुत्तन्ति वेदितब्बम्। सेसखन्धायतनादिमूलकेसुपि वारेसु इमिनाव नयेन अत्थो वेदितब्बो। वेदनापरमत्ता च अस्सादस्स वेदनापरियोसाना एव देसना कता। सञ्ञादयो न गहिता। इमेहि पञ्चतिंसाय आकारेहीति पञ्चक्खन्धा अज्झत्तिकायतनादीनि पञ्च छक्कानि चाति इमानि पञ्चतिंस वत्थूनि निस्साय उप्पन्नअस्सादारम्मणवसेन पञ्चतिंसाय आकारेहि।&lt;br&gt;&#xA;अस्साददिट्ठिनिद्देसवण्णना निट्ठिता।&lt;br&gt;&#xA;२. अत्तानुदिट्ठिनिद्देसवण्णना&lt;br&gt;&#xA;१३०. अत्तानुदिट्ठियं अस्सुतवा पुथुज्जनोति आगमाधिगमाभावा ञेय्यो अस्सुतवा इति। यस्स हि खन्धधातुआयतनसच्चपच्चयाकारसतिपट्ठानादीसु उग्गहपरिपुच्छाविनिच्छयविरहितत्ता अत्तानुदिट्ठिपटिसेधकरो नेव आगमो, पटिपत्तिया अधिगन्तब्बस्स अनधिगतत्ता न च अधिगमो अत्थि, सो आगमाधिगमानं अभावा ञेय्यो अस्सुतवा इति। सुतन्ति हि बुद्धवचनागमो च सुतफलत्ता हेतुवोहारवसेन अधिगमो च, तं सुतं अस्स अत्थीति सुतवा, न सुतवा अस्सुतवा। स्वायं –&lt;br&gt;&#xA;पुथूनं जननादीहि, कारणेहि पुथुज्जनो।&lt;br&gt;&#xA;पुथुज्जनन्तोगधत्ता, पुथुवायं जनो इति॥&lt;br&gt;&#xA;सो हि पुथूनं नानप्पकारानं किलेसादीनं जननादीहि कारणेहि पुथुज्जनो। यथाह – ‘‘पुथु किलेसे जनेन्तीति पुथुज्जना, पुथु अविहतसक्कायदिट्ठिकाति पुथुज्जना, पुथु सत्थारानं मुखुल्लोकिकाति पुथुज्जना, पुथु सब्बगतीहि अवुट्ठिताति पुथुज्जना, पुथु नानाभिसङ्खारे अभिसङ्खरोन्तीति पुथुज्जना, पुथु नानाओघेहि वुय्हन्तीति पुथुज्जना, पुथु नानासन्तापेहि सन्तप्पेन्तीति पुथुज्जना, पुथु नानापरिळाहेहि परिदय्हन्तीति पुथुज्जना, पुथु पञ्चसु कामगुणेसु रत्ता गिद्धा गधिता मुच्छिता अज्झोसन्ना लग्गा लग्गिता पलिबुद्धाति पुथुज्जना, पुथु पञ्चहि नीवरणेहि आवुता निवुता ओवुता पिहिता पटिच्छन्ना पटिकुज्जिताति पुथुज्जना’’ति (महानि॰ ९४)। पुथूनं वा गणनपथमतीतानं अरियधम्मपरम्मुखानं नीचधम्मसमुदाचारानं जनानं अन्तोगधत्तापि पुथुज्जना, पुथु वा अयं, विसुंयेव सङ्खं गतो विसंसट्ठो सीलसुतादिगुणयुत्तेहि अरियेहि जनोतिपि पुथुज्जनो। एवमेतेहि ‘‘अस्सुतवा पुथुज्जनो’’ति द्वीहि पदेहि ये ते –&lt;br&gt;&#xA;‘‘दुवे पुथुज्जना वुत्ता, बुद्धेनादिच्चबन्धुना।&lt;br&gt;&#xA;अन्धो पुथुज्जनो एको, कल्याणेको पुथुज्जनो’’ति॥ –&lt;br&gt;&#xA;द्वे पुथुज्जना वुत्ता, तेसु अन्धपुथुज्जनो वुत्तो होतीति वेदितब्बो।&lt;br&gt;&#xA;अरियानं अदस्सावीतिआदीसु अरियाति आरकत्ता किलेसेहि, अनये न इरियनतो, अये च इरियनतो, सदेवकेन च लोकेन अरणीयतो बुद्धा च पच्चेकबुद्धा च बुद्धसावका च वुच्चन्ति, बुद्धा एव वा इध अरिया। यथाह – ‘‘सदेवके, भिक्खवे, लोके…पे॰… तथागतो अरियोति वुच्चती’’ति (सं॰ नि॰ ५.१०९८)।&lt;br&gt;&#xA;सप्पुरिसाति एत्थ पन पच्चेकबुद्धा तथागतसावका च ‘‘सप्पुरिसा’’ति वेदितब्बा। ते हि लोकुत्तरगुणयोगेन सोभना पुरिसाति सप्पुरिसा। सब्बेयेव वा एते द्वेधापि वुत्ता। बुद्धापि हि अरिया च सप्पुरिसा च पच्चेकबुद्धा बुद्धसावकापि। यथाह –&lt;br&gt;&#xA;‘‘यो वे कतञ्ञू कतवेदि धीरो, कल्याणमित्तो दळ्हभत्ति च होति।&lt;br&gt;&#xA;दुखितस्स सक्कच्च करोति किच्चं, तथाविधं सप्पुरिसं वदन्ती’’ति॥ (जा॰ २.१७.७८)।&lt;br&gt;&#xA;एत्थ हि ‘‘कतञ्ञू कतवेदि धीरो’’ति पच्चेकसम्बुद्धो वुत्तो, ‘‘कल्याणमित्तो दळ्हभत्ति चा’’ति बुद्धसावको, ‘‘दुखितस्स सक्कच्च करोति किच्च’’न्ति सम्मासम्बुद्धोति। इदानि यो तेसं अरियानं अदस्सनसीलो , न च दस्सने साधुकारी, सो ‘‘अरियानं अदस्सावी’’ति वेदितब्बो। सो च चक्खुना अदस्सावी ञाणेन अदस्सावीति दुविधो। तेसु ञाणेन अदस्सावी इधाधिप्पेतो। मंसचक्खुना हि दिब्बचक्खुना वा अरिया दिट्ठापि अदिट्ठाव होन्ति तेसं चक्खूनं वण्णमत्तगहणतो न अरियभावगोचरतो। सोणसिङ्गालादयोपि हि चक्खुना अरिये पस्सन्ति, न च ते अरियानं दस्साविनो, तस्मा चक्खुना दस्सनं न दस्सनं, ञाणेन दस्सनमेव दस्सनम्। यथाह – ‘‘किं ते, वक्कलि, इमिना पूतिकायेन दिट्ठेन, यो खो, वक्कलि, धम्मं पस्सति, सो मं पस्सती’’ति (सं॰ नि॰ ३.८७)। तस्मा चक्खुना पस्सन्तोपि ञाणेन अरियेहि दिट्ठं अनिच्चादिलक्खणं अपस्सन्तो अरियाधिगतञ्च धम्मं अनधिगच्छन्तो अरियकरधम्मानं अरियभावस्स च अदिट्ठत्ता ‘‘अरियानं अदस्सावी’’ति वेदितब्बो।&lt;br&gt;&#xA;अरियधम्मस्स अकोविदोति सतिपट्ठानादिभेदे अरियधम्मे अकुसलो। अरियधम्मे अविनीतोति एत्थ पन –&lt;br&gt;&#xA;दुविधो विनयो नाम, एकमेकेत्थ पञ्चधा।&lt;br&gt;&#xA;अभावतो तस्स अयं, ‘‘अविनीतो’’ति वुच्चति॥&lt;br&gt;&#xA;अयञ्हि संवरविनयो पहानविनयोति दुविधो विनयो। एत्थ च दुविधेपि विनये एकमेको विनयो पञ्चधा भिज्जति। संवरविनयोपि हि सीलसंवरो, सतिसंवरो, ञाणसंवरो, खन्तिसंवरो, वीरियसंवरोति पञ्चविधो। पहानविनयोपि तदङ्गप्पहानं, विक्खम्भनप्पहानं, समुच्छेदप्पहानं, पटिप्पस्सद्धिप्पहानं, निस्सरणप्पहानन्ति पञ्चविधो।&lt;br&gt;&#xA;तत्थ ‘‘इमिना पातिमोक्खसंवरेन उपेतो होति समुपेतो’’ति (विभ॰ ५११) अयं सीलसंवरो। ‘‘रक्खति चक्खुन्द्रियं चक्खुन्द्रिये संवरं आपज्जती’’ति (दी॰ नि॰ १.२१३; म॰ नि॰ १.२९५; सं॰ नि॰ ४.२३९; अ॰ नि॰ ३.१६) अयं सतिसंवरो।&lt;br&gt;&#xA;‘‘यानि सोतानि लोकस्मिं, (अजिताति भगवा)&lt;br&gt;&#xA;सति तेसं निवारणम्।&lt;br&gt;&#xA;सोतानं संवरं ब्रूमि, पञ्ञायेते पिधीयरे’’ति॥ (सु॰ नि॰ १०४१; चूळनि॰ अजितमाणवपुच्छानिद्देस ४) –&lt;br&gt;&#xA;अयं ञाणसंवरो। ‘‘खमो होति सीतस्स उण्हस्सा’’ति (म॰ नि॰ १.२४; अ॰ नि॰ ४.११४; ६.५८) अयं खन्तिसंवरो। ‘‘उप्पन्नं कामवितक्कं नाधिवासेती’’ति (म॰ नि॰ १.२६; अ॰ नि॰ ४.११४; ६.५८) अयं वीरियसंवरो। सब्बोपि चायं संवरो यथासकं संवरितब्बानं विनेतब्बानञ्च कायदुच्चरितादीनं संवरणतो ‘‘संवरो’’, विनयनतो ‘‘विनयो’’ति वुच्चति। एवं ताव संवरविनयो पञ्चधा भिज्जतीति वेदितब्बो।&lt;br&gt;&#xA;तथा यं नामरूपपरिच्छेदादीसु विपस्सनाञाणेसु पटिपक्खभावतो दीपालोकेन विय तमस्स तेन तेन विपस्सनाञाणेन तस्स तस्स अनत्थस्स पहानं, सेय्यथिदं – नामरूपववत्थानेन सक्कायदिट्ठिया, पच्चयपरिग्गहेन अहेतुविसमहेतुदिट्ठीनं, कङ्खावितरणेन कथंकथीभावस्स, कलापसम्मसनेन ‘‘अहं ममा’’ति गाहस्स, मग्गामग्गववत्थानेन अमग्गे मग्गसञ्ञाय, उदयदस्सनेन उच्छेददिट्ठिया, वयदस्सनेन सस्सतदिट्ठिया, भयदस्सनेन सभये अभयसञ्ञाय, आदीनवदस्सनेन अस्सादसञ्ञाय, निब्बिदानुपस्सनेन अभिरतिसञ्ञाय, मुञ्चितुकम्यताञाणेन अमुञ्चितुकम्यताय, उपेक्खाञाणेन अनुपेक्खाय, अनुलोमञाणेन धम्मट्ठितियं निब्बाने च पटिलोमभावस्स, गोत्रभुना सङ्खारनिमित्तगाहस्स पहानं, एतं तदङ्गप्पहानं नाम।&lt;br&gt;&#xA;यं पन उपचारप्पनाभेदेन समाधिना पवत्तिभावनिवारणतो घटप्पहारेन विय उदकपिट्ठे सेवालस्स तेसं तेसं नीवरणादिधम्मानं पहानं, इदं विक्खम्भनप्पहानं नाम। यं चतुन्नं अरियमग्गानं भावितत्ता तंतंमग्गवतो अत्तनो सन्ताने ‘‘दिट्ठिगतानं पहानाया’’तिआदिना (ध॰ स॰ २७७; विभ॰ ६२८) नयेन वुत्तस्स समुदयपक्खिकस्स किलेसग्गणस्स अच्चन्तअप्पवत्तिभावेन पहानं, इदं समुच्छेदप्पहानं नाम। यं पन फलक्खणे पटिप्पस्सद्धत्तं किलेसानं, इदं पटिप्पस्सद्धिप्पहानं नाम। यं सब्बसङ्खतनिस्सटत्ता पहीनसब्बसङ्खतं निब्बानं, इदं निस्सरणप्पहानं नाम। सब्बम्पि चेतं पहानं यस्मा चागट्ठेन पहानं, विनयनट्ठेन विनयो, तस्मा ‘‘पहानविनयो’’ति वुच्चति, तंतंपहानवतो वा तस्स तस्स विनयस्स सम्भवतोपेतं ‘‘पहानविनयो’’ति वुच्चति। एवं पहानविनयोपि पञ्चधा भिज्जतीति वेदितब्बो।&lt;br&gt;&#xA;एवमयं सङ्खेपतो दुविधो, पभेदतो च दसविधो विनयो भिन्नसंवरत्ता पहातब्बस्स च अप्पहीनत्ता यस्मा एतस्स अस्सुतवतो पुथुज्जनस्स नत्थि, तस्मा अभावतो तस्स अयं ‘‘अविनीतो’’ति वुच्चतीति। एस नयो सप्पुरिसानं अदस्सावी सप्पुरिसधम्मस्स अकोविदो सप्पुरिसधम्मे अविनीतोति एत्थापि। निन्नानाकारणञ्हि एतं अत्थतो। यथाह – ‘‘येव ते अरिया, तेव ते सप्पुरिसा। येव ते सप्पुरिसा, तेव ते अरिया। योव सो अरियानं धम्मो, सोव सो सप्पुरिसानं धम्मो। योव सो सप्पुरिसानं धम्मो, सोव सो अरियानं धम्मो। येव ते अरियविनया, तेव ते सप्पुरिसविनया। येव ते सप्पुरिसविनया, तेव ते अरियविनया। अरियेति वा सप्पुरिसेति वा, अरियधम्मेति वा सप्पुरिसधम्मेति वा, अरियविनयेति वा सप्पुरिसविनयेति वा एसेसे एके एकट्ठे समे समभागे तज्जाते तञ्ञेवा’’ति।&lt;br&gt;&#xA;कस्मा पन थेरो अत्तानुदिट्ठिया कतमेहि वीसतिया आकारेहि अभिनिवेसो होतीति पुच्छित्वा तं अविस्सज्जेत्वाव ‘‘इध अस्सुतवा पुथुज्जनो’’ति एवं पुथुज्जनं निद्दिसीति? पुग्गलाधिट्ठानाय देसनाय तं अत्थं आविकातुं पठमं पुथुज्जनं निद्दिसीति वेदितब्बम्।&lt;br&gt;&#xA;१३१. एवं पुथुज्जनं निद्दिसित्वा इदानि अभिनिवेसुद्देसं दस्सेन्तो रूपं अत्ततो समनुपस्सतीतिआदिमाह । तत्थ रूपं अत्ततो समनुपस्सतीति रूपक्खन्धं कसिणरूपञ्च ‘‘अत्ता’’ति दिट्ठिपस्सनाय समनुपस्सति। निद्देसे पनस्स रूपक्खन्धे अभिनिवेसो पञ्चक्खन्धाधिकारत्ता पाकटोति तं अवत्वा कसिणरूपमेव ‘‘रूप’’न्ति सामञ्ञवसेन वुत्तन्ति वेदितब्बम्। रूपवन्तं वा अत्तानन्ति अरूपं ‘‘अत्ता’’ति गहेत्वा तं अत्तानं रूपवन्तं समनुपस्सति। अत्तनि वा रूपन्ति अरूपमेव ‘‘अत्ता’’ति गहेत्वा तस्मिं अत्तनि रूपं समनुपस्सति। रूपस्मिं वा अत्तानन्ति अरूपमेव ‘‘अत्ता’’ति गहेत्वा तं अत्तानं रूपस्मिं समनुपस्सति।&lt;br&gt;&#xA;तत्थ रूपं अत्ततो समनुपस्सतीति सुद्धरूपमेव ‘‘अत्ता’’ति कथितम्। रूपवन्तं वा अत्तानं, अत्तनि वा रूपं, रूपस्मिं वा अत्तानं, वेदनं अत्ततो समनुपस्सति, सञ्ञं, सङ्खारे, विञ्ञाणं अत्ततो समनुपस्सतीति इमेसु सत्तसु ठानेसु अरूपं ‘‘अत्ता’’ति कथितम्। वेदनावन्तं वा अत्तानं, अत्तनि वा वेदनं, वेदनाय वा अत्तानन्ति एवं चतूसु खन्धेसु तिण्णं तिण्णं वसेन द्वादससु ठानेसु रूपारूपमिस्सको अत्ता कथितो। ता पन वीसतिपि दिट्ठियो मग्गावरणा, न सग्गावरणा, सोतापत्तिमग्गवज्झा।&lt;br&gt;&#xA;इदानि तं निद्दिसन्तो कथं रूपन्तिआदिमाह। तत्थ पथवीकसिणन्ति पथवीमण्डलं निस्साय उप्पादितं पटिभागनिमित्तसङ्खातं सकलफरणवसेन पथवीकसिणम्। अहन्ति अत्तानमेव सन्धाय गण्हाति। अत्तन्ति अत्तानम्। अद्वयन्ति एकमेव। तेलप्पदीपस्साति तेलयुत्तस्स पदीपस्स। झायतोति जलतो। या अच्चि, सो वण्णोतिआदि अच्चिं मुञ्चित्वा वण्णस्स अभावतो वुत्तम्। या च दिट्ठि यञ्च वत्थूति तदुभयं एकतो कत्वा रूपवत्थुका अत्तानुदिट्ठि वुच्चतीति अत्थो।&lt;br&gt;&#xA;आपोकसिणादीनि आपादीनि निस्साय उप्पादितकसिणनिमित्तानेव। परिच्छिन्नाकासकसिणं पन रूपज्झानस्स आरम्मणं होन्तम्पि आकासकसिणन्ति वुच्चमाने अरूपज्झानारम्मणेन कसिणुग्घाटिमाकासेन संकिण्णं होतीति न गहितन्ति वेदितब्बम्। रूपाधिकारत्ता विञ्ञाणकसिणं न गहेतब्बमेवाति। इधेकच्चो वेदनं सञ्ञं सङ्खारे विञ्ञाणं अत्ततो समनुपस्सतीति चत्तारो खन्धे अभिन्दित्वा एकतो गहणवसेन वुत्तम्। सो हि चित्तचेतसिकानं विसुं विसुं करणे असमत्थत्ता सब्बे एकतो कत्वा ‘‘अत्ता’’ति गण्हाति। इमिना रूपेन रूपवाति एत्थ सरीररूपम्पि कसिणरूपम्पि लब्भति। छायासम्पन्नोति छायाय सम्पन्नो अविरळो। तमेनाति एत्थ एन-सद्दो निपातमत्तं, तमेतन्ति वा अत्थो। छायावाति विज्जमानच्छायो । रूपं अत्ताति अग्गहितेपि रूपं अमुञ्चित्वा दिट्ठिया उप्पन्नत्ता रूपवत्थुकाति वुत्तम्।&lt;br&gt;&#xA;अत्तनि रूपं समनुपस्सतीति सरीररूपस्स कसिणरूपस्स च चित्तनिस्सितत्ता तस्मिं अरूपसमुदाये अत्तनि तं रूपं समनुपस्सति। अयं गन्धोति घायितगन्धं आह। इमस्मिं पुप्फेति पुप्फनिस्सितत्ता गन्धस्स एवमाह।&lt;br&gt;&#xA;रूपस्मिं अत्तानं समनुपस्सतीति यत्थ रूपं गच्छति, तत्थ चित्तं गच्छति। तस्मा रूपनिस्सितं चित्तं गहेत्वा तं अरूपसमुदायं अत्तानं तस्मिं रूपे समनुपस्सति। ओळारिकत्ता रूपस्स ओळारिकाधारं करण्डकमाह।&lt;br&gt;&#xA;१३२. इधेकच्चो चक्खुसम्फस्सजं वेदनन्तिआदीसु विसुं विसुं वेदनाय दिट्ठिगहणे असतिपि वेदनाति एकग्गहणेन गहिते सब्बासं वेदनानं अन्तोगधत्ता विसुं विसुं गहिता एव होन्तीति विसुं विसुं योजना कताति वेदितब्बा। सो हि अनुभवनवसेन वेदनाय ओळारिकत्ता वेदनंयेव ‘‘अत्ता’’ति गण्हाति। सञ्ञं सङ्खारे विञ्ञाणं रूपं अत्ततो समनुपस्सतीति सञ्ञादयो अरूपधम्मे रूपञ्च एकतो कत्वा ‘‘अत्ता’’ति समनुपस्सति। उम्मत्तको विय हि पुथुज्जनो यथा यथा उपट्ठाति, तथा तथा गण्हाति।&lt;br&gt;&#xA;१३३. चक्खुसम्फस्सजं सञ्ञन्तिआदीसु सञ्जाननवसेन सञ्ञाय पाकटत्ता सञ्ञं ‘‘अत्ता’ति गण्हाति। सेसं वेदनाय वुत्तनयेन वेदितब्बम्।&lt;br&gt;&#xA;१३४. चक्खुसम्फस्सजं चेतनन्तिआदीसु सङ्खारक्खन्धपरियापन्नेसु धम्मेसु चेतनाय पधानत्ता पाकटत्ता च चेतना एव निद्दिट्ठा। ताय इतरेपि निद्दिट्ठाव होन्ति। सो पन चेतसिकभाववसेन पाकटत्ता चेतनं ‘‘अत्ता’’ति गण्हाति। सेसं वुत्तनयमेव।&lt;br&gt;&#xA;१३५. चक्खुविञ्ञाणन्तिआदीसु विजाननवसेन चित्तस्स पाकटत्ता चित्तं ‘‘अत्ता’’ति गण्हाति। सेसमेत्थापि वुत्तनयमेव।&lt;br&gt;&#xA;अत्तानुदिट्ठिनिद्देसवण्णना निट्ठिता।&lt;br&gt;&#xA;३. मिच्छादिट्ठिनिद्देसवण्णना&lt;br&gt;&#xA;१३६. मिच्छादिट्ठि हेट्ठा वुत्तत्थायेव। अयं पन अपरो नयो – नत्थि दिन्नन्ति उच्छेददिट्ठिकत्ता दानफलं पटिक्खिपति। नत्थि यिट्ठन्ति एत्थ यिट्ठन्ति खुद्दकयञ्ञो। हुतन्ति महायञ्ञो। द्विन्नम्पि फलं पटिक्खिपति। नत्थि सुकतदुक्कटानं कम्मानं फलं विपाकोति दानफलस्स पटिक्खित्तत्ता सीलादीनं पुञ्ञकम्मानं, पाणातिपातादीनं पापकम्मानं फलं पटिक्खिपति। नत्थि अयं लोकोति पुरे कतेन कम्मुना। नत्थि परो लोकोति इध कतेन कम्मुना। नत्थि माता, नत्थि पिताति तेसु कतकम्मानं फलं पटिक्खिपति। नत्थि सत्ता ओपपातिकाति कम्महेतुकं उपपत्तिं पटिक्खिपति। नत्थि लोके समणब्राह्मणा…पे॰… पवेदेन्तीति इधलोकपरलोके पस्सितुं अभिञ्ञापटिलाभाय पटिपदं पटिक्खिपति। इध पाळियं पन नत्थि दिन्नन्ति वत्थूति नत्थि दिन्नन्ति वुच्चमानं दानं, तस्सा दिट्ठिया वत्थूति अत्थो । एवंवादो मिच्छाति एवं नत्थि दिन्नन्ति वादो वचनं मिच्छा विपरीतोति अत्थो।&lt;br&gt;&#xA;मिच्छादिट्ठिनिद्देसवण्णना निट्ठिता।&lt;br&gt;&#xA;४. सक्कायदिट्ठिनिद्देसवण्णना&lt;br&gt;&#xA;१३७. सक्कायदिट्ठि पन अत्तानुदिट्ठियेव, अञ्ञत्थ आगतपरियायवचनदस्सनत्थं वुत्ताति वेदितब्बा।&lt;br&gt;&#xA;सक्कायदिट्ठिनिद्देसवण्णना निट्ठिता।&lt;br&gt;&#xA;५. सस्सतदिट्ठिनिद्देसवण्णना&lt;br&gt;&#xA;१३८. सक्कायवत्थुकाय सस्सतदिट्ठियाति कम्मधारयसमासो। रूपवन्तं वा अत्तानन्तिआदीनं पन्नरसन्नं वचनानं अन्ते समनुपस्सतीति सम्बन्धो कातब्बो, पाठो वा। अञ्ञथा हि न घटीयतीति। एवं ‘‘रूपवन्तं वा अत्तानं समनुपस्सती’’ति एकमेव दस्सेत्वा सेसा चुद्दस संखित्ता।&lt;br&gt;&#xA;सस्सतदिट्ठिनिद्देसवण्णना निट्ठिता।&lt;br&gt;&#xA;६. उच्छेददिट्ठिनिद्देसवण्णना&lt;br&gt;&#xA;१३९. सक्कायवत्थुकाय उच्छेददिट्ठिया एवं ‘‘रूपं अत्ततो समनुपस्सती’’ति एकमेव दस्सेत्वा सेसा चतस्सो संखित्ता।&lt;br&gt;&#xA;उच्छेददिट्ठिनिद्देसवण्णना निट्ठिता।&lt;br&gt;&#xA;७. अन्तग्गाहिकादिट्ठिनिद्देसवण्णना&lt;br&gt;&#xA;१४०. अन्तग्गाहिकाय दिट्ठिया पठमवारे आकारपुच्छा। दुतिये आकारगहणम्। ततिये आकारविस्सज्जनम्। तत्थ लोकोति अत्ता। सो अन्तोति अञ्ञमञ्ञपटिपक्खेसु सस्सतुच्छेदन्तेसु सस्सतग्गाहे सस्सतन्तो, असस्सतग्गाहे उच्छेदन्तो। परित्तं ओकासन्ति सुप्पमत्तं वा सरावमत्तं वा खुद्दकं ठानम्। नीलकतो फरतीति नीलन्ति आरम्मणं करोति। अयं लोकोति अत्तानं सन्धाय वुत्तम्। परिवटुमोति समन्ततो परिच्छेदवा। अन्तसञ्ञीति अन्तवातिसञ्ञी। अन्तो अस्स अत्थीति अन्तोति गहेतब्बम्। यं फरतीति यं कसिणरूपं फरति। तं वत्थु चेव लोको चाति तं कसिणरूपं आरम्मणञ्चेव आलोकियट्ठेन लोको च। येन फरतीति येन चित्तेन फरति। सो अत्ता चेव लोको चाति अत्तानमपेक्खित्वा पुल्लिङ्गं कतं, तं चित्तं अत्ता चेव आलोकनट्ठेन लोको चाति वुत्तं होति। अन्तवाति अन्तो। ओकासकतो फरतीति आलोककसिणवसेन तेजोकसिणवसेन ओदातकसिणवसेन वा ओभासोति फरति। नीलादीनं पञ्चन्नं पभस्सरकसिणानंयेव गहितत्ता पथवीआपोवायोकसिणवसेन अत्ताभिनिवेसो न होतीति गहेतब्बम्।&lt;br&gt;&#xA;विपुलं ओकासन्ति खलमण्डलमत्तादिवसेन महन्तं ठानम्। अनन्तवाति वुद्धअनन्तवा। अपरियन्तोति वुद्धअपरियन्तो। अनन्तसञ्ञीति अनन्तोतिसञ्ञी। तं जीवन्ति सो जीवो। लिङ्गविपल्लासो कतो। जीवोति च अत्ता एव। रूपादीनि पञ्चपि परिवटुमट्ठेन सरीरम्। जीवं न सरीरन्ति अत्तसङ्खातो जीवो रूपसङ्खातं सरीरं न होति। एस नयो वेदनादीसु। तथागतोति सत्तो। अरहन्ति एके। परं मरणाति मरणतो उद्धं, परलोकेति अत्थो। रूपं इधेव मरणधम्मन्ति अत्तनो पाकटक्खन्धसीसेन पञ्चक्खन्धग्गहणं, तं इमस्मिंयेव लोके नस्सनपकतिकन्ति अत्थो। सेसक्खन्धेसुपि एसेव नयो। कायस्स भेदाति खन्धपञ्चकसङ्खातस्स कायस्स भेदतो परम्। इमिना वचनेन ‘‘परं मरणा’’ति एतस्स उद्देसस्स अत्थो वुत्तो। होतिपीतिआदीसु होतीति मूलपदम्। चतूसुपि अपि-सद्दो समुच्चयत्थो। तिट्ठतीति सस्सतत्ता तिट्ठति, न चवतीति अत्थो। ‘‘होती’’ति पदस्स वा अत्थविसेसनत्थं ‘‘तिट्ठती’’ति पदं वुत्तन्ति वेदितब्बम्। उप्पज्जतीति अण्डजजलाबुजयोनिपवेसवसेन उप्पज्जति नाम, निब्बत्ततीति संसेदजओपपातिकयोनिपवेसवसेन निब्बत्तति नामाति अत्थयोजना वेदितब्बा। उच्छिज्जतीति पबन्धाभाववसेन। विनस्सतीति भङ्गवसेन। न होति परं मरणाति पुरिमपदानं अत्थविवरणं, चुतितो उद्धं न विज्जतीति अत्थो। होति च न च होतीति एकच्चसस्सतिकानं दिट्ठि, एकेन परियायेन होति, एकेन परियायेन न होतीति अत्थो। जीवभावेन होति, पुब्बजीवस्स अभावेन न होतीति वुत्तं होति। नेव होति न न होतीति अमराविक्खेपिकानं दिट्ठि, होतीति च नेव होति, न होतीति च न होतीति अत्थो। अनुवादभया मुसावादभया च मन्दत्ता मोमूहत्ता च पुब्बवुत्तनयस्स पटिक्खेपमत्तं करोति। इमेहि पञ्ञासाय आकारेहीति यथावुत्तानं दसन्नं पञ्चकानं वसेन पञ्ञासाय आकारेहीति।&lt;br&gt;&#xA;अन्तग्गाहिकादिट्ठिनिद्देसवण्णना निट्ठिता।&lt;br&gt;&#xA;८. पुब्बन्तानुदिट्ठिनिद्देसवण्णना&lt;br&gt;&#xA;१४१. पुब्बन्तापरन्तानुदिट्ठीसु सस्सतं वदन्तीति सस्सतवादा। अथ वा वदन्ति एतेनाति वादो, दिट्ठिगतस्सेतं अधिवचनम्। सस्सतन्ति वादोपि सस्सतयोगेन सस्सतो, सस्सतो वादो एतेसन्ति सस्सतवादा। तथा एकच्चं सस्सतन्ति वादो एकच्चसस्सतो, सो एतेसं अत्थीति एकच्चसस्सतिका। तथा अन्तवा, अनन्तवा, अन्तवा च अनन्तवा च, नेवन्तवा नानन्तवाति पवत्तो वादो अन्तानन्तो, सो एतेसं अत्थीति अन्तानन्तिका। न मरतीति अमरा। का सा? ‘‘एवम्पि मे नो’’तिआदिना (दी॰ नि॰ १.६२-६३) नयेन परियन्तरहितस्स दिट्ठिगतिकस्स दिट्ठि चेव वाचा च। विविधो खेपो विक्खेपो, अमराय दिट्ठिया, वाचाय वा विक्खेपो अमराविक्खेपो, सो एतेसं अत्थीति अमराविक्खेपिका। अपरो नयो – अमरा नाम मच्छजाति , सा उम्मुज्जननिमुज्जनादिवसेन उदके सन्धावमाना गहेतुं न सक्का होति, एवमेवं अयम्पि वादो इतो चितो च सन्धावति, गाहं न उपगच्छतीति अमराविक्खेपोति वुच्चति, सो एतेसं अत्थीति अमराविक्खेपिका। अधिच्चसमुप्पन्नोति अकारणसमुप्पन्नो अत्ता च लोको चाति दस्सनं अधिच्चसमुप्पन्नं, तं एतेसं अत्थीति अधिच्चसमुप्पन्निका।&lt;br&gt;&#xA;पुब्बन्तानुदिट्ठिनिद्देसवण्णना निट्ठिता।&lt;br&gt;&#xA;९. अपरन्तानुदिट्ठिनिद्देसवण्णना&lt;br&gt;&#xA;१४२. सञ्ञिं वदन्तीति सञ्ञीवादा। असञ्ञिं वदन्तीति असञ्ञीवादा। नेवसञ्ञीनासञ्ञिं वदन्तीति नेवसञ्ञीनासञ्ञीवादा। अथ वा सञ्ञीति पवत्तो वादो सञ्ञीवादो, सो येसं अत्थीति ते सञ्ञीवादा, तथा असञ्ञीवादा, नेवसञ्ञीनासञ्ञीवादा च। उच्छेदं वदन्तीति उच्छेदवादा। दिट्ठधम्मोति पच्चक्खधम्मो, तत्थ तत्थ पटिलद्धअत्तभावस्सेतं अधिवचनम्। दिट्ठधम्मे निब्बानं दिट्ठधम्मनिब्बानं, इमस्मिंयेव अत्तभावे दुक्खवूपसमोति अत्थो, तं वदन्तीति दिट्ठधम्मनिब्बानवादा। इमस्मिं पनत्थे वित्थारियमाने साट्ठकथं सकलं ब्रह्मजालसुत्तं वत्तब्बं होति। एवञ्च सति अतिपपञ्चो होतीति न वित्थारितो। तदत्थिकेहि तं अपेक्खित्वा गहेतब्बो।&lt;br&gt;&#xA;अपरन्तानुदिट्ठिनिद्देसवण्णना निट्ठिता।&lt;br&gt;&#xA;१०-१२. सञ्ञोजनिकादिदिट्ठिनिद्देसवण्णना&lt;br&gt;&#xA;१४३. यस्मा सञ्ञोजनिका दिट्ठि सब्बदिट्ठिसाधारणा, तस्मा तस्सा सब्बदिट्ठिसञ्ञोजनत्ता सब्बदिट्ठिसाधारणो अत्थो निद्दिट्ठो। सो हेट्ठा वुत्तदिट्ठिपरियुट्ठानानेव।&lt;br&gt;&#xA;१४४. मानविनिबन्धदिट्ठीसु चक्खु अहन्ति अभिनिवेसपरामासोति मानपुब्बको अभिनिवेसपरामासो। न हि दिट्ठि मानसम्पयुत्ता होति। तेनेव च मानविनिबन्धाति वुत्तं, मानपटिबन्धा मानमूलकाति अत्थो।&lt;br&gt;&#xA;१४५. चक्खु ममन्ति अभिनिवेसपरामासोति एत्थापि एसेव नयो। एत्थ पन ‘‘ममा’’ति वत्तब्बे ‘‘मम’’न्ति अनुनासिकागमो वेदितब्बो। ‘‘अह’’न्ति मानविनिबन्धाय रूपादीनिपि अज्झत्तिकानेव। न हि कसिणरूपं विना बाहिरानि ‘‘अह’’न्ति गण्हाति। ‘‘मम’’न्ति मानविनिबन्धाय पन बाहिरानिपि लब्भन्ति। बाहिरानिपि हि ‘‘मम’’न्ति गण्हाति। यस्मा पन दुक्खा वेदना अनिट्ठत्ता मानवत्थु न होति, तस्मा छ वेदना तासं मूलपच्चया छ फस्सा च न गहिता। सञ्ञादयो पन इध पच्छिन्नत्ता न गहिताति वेदितब्बा।&lt;br&gt;&#xA;संयोजनिकादिदिट्ठिनिद्देसवण्णना निट्ठिता।&lt;br&gt;&#xA;१३. अत्तवादपटिसंयुत्तदिट्ठिनिद्देसवण्णना&lt;br&gt;&#xA;१४६. अत्तवादपटिसंयुत्ता दिट्ठि अत्तानुदिट्ठियेव। अत्ताति वादेन पटिसंयुत्तत्ता पुन एवं वुत्ता।&lt;br&gt;&#xA;अत्तवादपटिसंयुत्तदिट्ठिनिद्देसवण्णना निट्ठिता।&lt;br&gt;&#xA;१४. लोकवादपटिसंयुत्तदिट्ठिनिद्देसवण्णना&lt;br&gt;&#xA;१४७. अत्ता च लोको चाति सो एव अत्ता च आलोकनट्ठेन लोको चाति अत्थो। सस्सतोति सस्सतवादानं दिट्ठि। असस्सतोति उच्छेदवादानम्। सस्सतो च असस्सतो चाति एकच्चसस्सतिकानम्। नेव सस्सतो नासस्सतोति अमराविक्खेपिकानम्। अन्तवाति परित्तकसिणलाभीनं तक्किकानञ्च निगण्ठाजीविकानञ्च। अथ वा उच्छेदवादिनो ‘‘सत्तो जातिया पुब्बन्तवा, मरणेन अपरन्तवा’’ति वदन्ति। अधिच्चसमुप्पन्निका ‘‘सत्तो जातिया पुब्बन्तवा’’ति वदन्ति। अनन्तवाति अप्पमाणकसिणलाभीनम्। सस्सतवादिनो पन ‘‘पुब्बन्तापरन्ता नत्थि, तेन अनन्तवा’’ति वदन्ति। अधिच्चसमुप्पन्निका ‘‘अपरन्तेन अनन्तवा’’ति वदन्ति।&lt;br&gt;&#xA;अन्तवा च अनन्तवा चाति उद्धमधो अवड्ढित्वा तिरियं वड्ढितकसिणानम्। नेव अन्तवा न अनन्तवाति अमराविक्खेपिकानम्।&lt;br&gt;&#xA;लोकवादपटिसंयुत्तदिट्ठिनिद्देसवण्णना निट्ठिता।&lt;br&gt;&#xA;१५-१६. भवविभवदिट्ठिनिद्देसवण्णना&lt;br&gt;&#xA;१४८. भवविभवदिट्ठीनं यथावुत्तदिट्ठितो विसुं अभिनिवेसाभावतो विसुं निद्देसं अकत्वा यथावुत्तदिट्ठीनंयेव वसेन ‘‘ओलीयनं अतिधावन’’न्ति एकेकं आकारं निद्दिसितुं पुच्छं अकत्वा च ओलीयनाभिनिवेसो भवदिट्ठि, अतिधावनाभिनिवेसो विभवदिट्ठीति आह। तत्थ ‘‘भवनिरोधाय धम्मे देसियमाने चित्तं न पक्खन्दती’’ति (इतिवु॰ ४९) वुत्तओलीयनाभिनिवेसो, सस्सतसञ्ञाय निब्बानतो सङ्कोचनाभिनिवेसोति अत्थो। ‘‘भवेनेव खो पनेके अट्टीयमाना हरायमाना जिगुच्छमाना विभवं अभिनन्दन्ती’’ति वुत्तअतिधावनाभिनिवेसो, उच्छेदसञ्ञाय निरोधगामिनिपटिपदातिक्कमनाभिनिवेसोति अत्थो।&lt;br&gt;&#xA;इदानि ताव भवविभवदिट्ठियो सब्बदिट्ठीसु योजेत्वा दस्सेतुं अस्साददिट्ठियातिआदिमाह। तत्थ यस्मा अस्साददिट्ठिका सस्सतं वा उच्छेदं वा निस्साय ‘‘नत्थि कामेसु दोसो’’ति गण्हन्ति, तस्मा पञ्चतिंसाकारापि अस्साददिट्ठियो सिया भवदिट्ठियो, सिया विभवदिट्ठियोति वुत्ता। तत्थ यस्मा एकेकापि दिट्ठियो सस्सतग्गाहवसेन भवदिट्ठियो भवेय्युं, उच्छेदग्गाहवसेन विभवदिट्ठियो भवेय्युन्ति अत्थो। अत्तानुदिट्ठिया रूपं अत्ततो समनुपस्सति, वेदनं… सञ्ञं… सङ्खारे… विञ्ञाणं अत्ततो समनुपस्सतीति पञ्चसु रूपादितो अत्तनो अनञ्ञत्ता तेसु उच्छिन्नेसु अत्ता उच्छिन्नोति गहणतो पञ्च विभवदिट्ठियोति वुत्तम्। सेसेसु पञ्चदससु ठानेसु रूपादितो अत्तनो अञ्ञत्ता तेसु उच्छिन्नेसुपि ‘‘अत्ता सस्सतोति गहणतो पन्नरस भवदिट्ठियोति वुत्तम्।&lt;br&gt;&#xA;मिच्छादिट्ठिया ‘‘सब्बाव ता विभवदिट्ठियो’’ति उच्छेदवसेन पवत्तत्ता अन्तवानन्तवादिट्ठीसु परित्तारम्मणअप्पमाणारम्मणझानलाभिनो दिब्बचक्खुना रूपधातुया चवित्वा सत्ते अञ्ञत्थ उपपन्ने पस्सित्वा भवदिट्ठिं अपस्सित्वा विभवदिट्ठिं गण्हन्ति। तस्मा तत्थ सिया भवदिट्ठियो, सिया विभवदिट्ठियोति वुत्तम्। होति च न च होतीति एत्थ होति चाति भवदिट्ठि, न च होतीति विभवदिट्ठि। नेव होति न न होतीति एत्थ नेव होतीति विभवदिट्ठि, न न होतीति भवदिट्ठि। तस्मा तत्थ ‘‘सिया’’ति वुत्तम्।&lt;br&gt;&#xA;पुब्बन्तानुदिट्ठिया एकच्चसस्सतिका सस्सतञ्च पञ्ञपेन्ति, असस्सतञ्च पञ्ञपेन्ति। तस्मा सा भवदिट्ठि च विभवदिट्ठि च होति। चत्तारो अन्तानन्तिका अन्तानन्तं अत्तानं पञ्ञपेन्ति । तस्मा सा अत्तानुदिट्ठिसदिसा भवदिट्ठि च विभवदिट्ठि च। चत्तारो अमराविक्खेपिका भवदिट्ठिं वा विभवदिट्ठिं वा निस्साय वाचाविक्खेपं आपज्जन्ति, अवसेसा पन भवदिट्ठियोव। तस्मा ते ते सन्धाय ‘‘सिया’’ति वुत्तम्। अपरन्तानुदिट्ठिया सत्त उच्छेदवादा विभवदिट्ठियो, अवसेसा भवदिट्ठियो। तस्मा ते ते सन्धाय ‘‘सिया’’ति वुत्तम्। सञ्ञोजनिकदिट्ठिया सब्बदिट्ठीनं वसेन ‘‘सिया’’ति वुत्तम्। अहन्ति मानविनिबन्धाय दिट्ठिया चक्खादीनं अहन्ति गहितत्ता तेसं विनासे अत्ता विनट्ठो होतीति सब्बाव ता विभवदिट्ठियोति वुत्तम्। अत्तानुदिट्ठियो विय ममन्ति मानविनिबन्धाय दिट्ठिया चक्खादितो अत्तनो अञ्ञत्ता तेसं विनासेपि अत्ता न विनस्सतीति सब्बाव ता भवदिट्ठियोति वुत्तम्। लोकवादपटिसंयुत्ताय दिट्ठिया ‘‘सस्सतो अत्ता च लोको चा’’तिआदिना (पटि॰ म॰ १.१४७) नयेन वुत्तत्ता भवविभवदिट्ठि पाकटायेव। एत्तावता अस्साददिट्ठादिका विभवदिट्ठिपरियोसाना सोळस दिट्ठियो तीणिसतञ्च दिट्ठाभिनिवेसा निद्दिट्ठा होन्ति। अत्तानुदिट्ठि च सक्कायदिट्ठि च अत्तवादपटिसञ्ञुत्ता दिट्ठि च अत्थतो एका परियायेन तिविधा वुत्ता। सञ्ञोजनिका पन दिट्ठि अवत्थाभेदेन सब्बापि दिट्ठियो होन्ति।&lt;br&gt;&#xA;इदानि सब्बाव ता दिट्ठियो अस्साददिट्ठियोतिआदि अञ्ञेन परियायेन यथायोगं दिट्ठिसंसन्दना। तत्थ सब्बाव ता दिट्ठियोति यथावुत्ता अनवसेसा दिट्ठियो। दिट्ठिरागरत्तत्ता तण्हास्सादनिस्सितत्ता च अस्साददिट्ठियो, अत्तसिनेहानुगतत्ता अत्तानुदिट्ठियो, विपरीतदस्सनत्ता मिच्छादिट्ठियो, खन्धवत्थुकत्ता सक्कायदिट्ठियो, एकेकस्स अन्तस्स गहितत्ता अन्तग्गाहिका दिट्ठियो, अनत्थसंयोजनिकत्ता सञ्ञोजनिका दिट्ठियो, अत्तवादेन युत्तत्ता अत्तवादपटिसंयुत्ता दिट्ठियोति इमा सत्त दिट्ठियो सब्बदिट्ठिसङ्गाहिका, सेसा पन नव दिट्ठियो न सब्बदिट्ठिसङ्गाहिका।&lt;br&gt;&#xA;इदानि वित्थारतो वुत्ता सब्बाव ता दिट्ठियो द्वीसुयेव दिट्ठीसु सङ्खिपित्वा सत्तानं दिट्ठिद्वयनिस्सयं दस्सेन्तो भवञ्च दिट्ठिन्तिगाथमाह। सब्बापि हि ता दिट्ठियो भवदिट्ठी वा होन्ति विभवदिट्ठी वा। भवञ्च दिट्ठिं विभवञ्च दिट्ठिन्ति एत्थ पन च-सद्दो दिट्ठिमेव समुच्चिनोति, न निस्सयम्। न हि एको भवविभवदिट्ठिद्वयं निस्सयति। यथाह – ‘‘इति भवदिट्ठिसन्निस्सिता वा सत्ता होन्ति विभवदिट्ठिसन्निस्सिता वा’’ति (पटि॰ म॰ १.११३)। तक्किकाति तक्केन वदन्तीति तक्किका। ते हि दिट्ठिगतिका सभावपटिवेधपञ्ञाय अभावा केवलं तक्केन वत्तन्ति। येपि च झानलाभिनो अभिञ्ञालाभिनो वा दिट्ठिं गण्हन्ति, तेपि तक्केत्वा गहणतो तक्किका एव। निस्सितासेति निस्सिताति अत्थो। एकमेव पदं, ‘‘से’’ति निपातमत्तं वा। तेसं निरोधम्हि न हत्थि ञाणन्ति दिट्ठिनिस्सयस्स कारणवचनमेतम्। सक्कायदिट्ठिनिरोधे निब्बाने यस्मा तेसं ञाणं नत्थि, तस्मा एतं दिट्ठिद्वयं निस्सिताति अत्थो। ‘‘न हि अत्थि ञाण’’न्ति एत्थ हि-कारो कारणोपदेसे निपातो। यत्थायं लोको विपरीतसञ्ञीति यत्थ सुखे निरोधम्हि अयं सदेवको लोको ‘‘दुक्ख’’मिति विपरीतसञ्ञी होति, तस्मिं निरोधम्हि न हत्थि ञाणन्ति सम्बन्धो। दुक्खमिति विपरीतसञ्ञिताय इदं सुत्तं –&lt;br&gt;&#xA;‘‘रूपा सद्दा रसा गन्धा, फस्सा धम्मा च केवला।&lt;br&gt;&#xA;इट्ठा कन्ता मनापा च, यावतत्थीति वुच्चति॥&lt;br&gt;&#xA;‘‘सदेवकस्स लोकस्स, एते वो सुखसम्मता।&lt;br&gt;&#xA;यत्थ चेते निरुज्झन्ति, तं नेसं दुक्खसम्मतं॥&lt;br&gt;&#xA;‘‘सुखन्ति दिट्ठमरियेहि, सक्कायस्सुपरोधनम्।&lt;br&gt;&#xA;पच्चनीकमिदं होति, सब्बलोकेन पस्सतं॥&lt;br&gt;&#xA;‘‘यं परे सुखतो आहु, तदरिया आहु दुक्खतो।&lt;br&gt;&#xA;यं परे दुक्खतो आहु, तदरिया सुखतो विदू॥&lt;br&gt;&#xA;‘‘पस्स धम्मं दुराजानं, सम्पमूळ्हेत्थविद्दसु।&lt;br&gt;&#xA;निवुतानं तमो होति, अन्धकारो अपस्सतं॥&lt;br&gt;&#xA;‘‘सतञ्च विवटं होति, आलोको पस्सतामिव।&lt;br&gt;&#xA;सन्तिके न विजानन्ति, मगा धम्मस्सकोविदा॥&lt;br&gt;&#xA;‘‘भवरागपरेतेहि, भवसोतानुसारिभि।&lt;br&gt;&#xA;मारधेय्यानुपन्नेहि, नायं धम्मो सुसम्बुधो॥&lt;br&gt;&#xA;‘‘को नु अञ्ञत्र अरियेभि, पदं सम्बुद्धुमरहति।&lt;br&gt;&#xA;यं पदं सम्मदञ्ञाय, परिनिब्बन्ति अनासवा’’ति॥ (सु॰ नि॰ ७६४-७७१)।&lt;br&gt;&#xA;१४९. इदानि सब्बासं दिट्ठीनं दिट्ठिद्वयभावं दिट्ठिसमुग्घातकञ्च सम्मादिट्ठिं सुत्ततो दस्सेतुकामो, द्वीहि भिक्खवेति सुत्तं आहरि। तत्थ देवाति ब्रह्मानोपि वुच्चन्ति। ओलीयन्तीति सङ्कुचन्ति। अतिधावन्तीति अतिक्कमित्वा गच्छन्ति। चक्खुमन्तोति पञ्ञवन्तो। च-सद्दो अतिरेकत्थो। भवारामाति भवो आरामो अभिरमट्ठानं एतेसन्ति भवारामा। भवरताति भवे अभिरता। भवसम्मुदिताति भवेन सन्तुट्ठा। देसियमानेति तथागतेन वा तथागतसावकेन वा देसियमाने। न पक्खन्दतीति धम्मदेसनं वा भवनिरोधं वा न पविसति। न पसीदतीति तत्थ पसादं न पापुणाति। न सन्तिट्ठतीति तत्थ न पतिट्ठाति। नाधिमुच्चतीति तत्थ घनभावं न पापुणाति। एत्तावता सस्सतदिट्ठि वुत्ता।&lt;br&gt;&#xA;अट्टीयमानाति दुक्खं पापुणमाना। हरायमानाति लज्जं पापुणमाना। जिगुच्छमानाति जिगुच्छं पापुणमाना। विभवं अभिनन्दन्तीति उच्छेदं पटिच्च तुस्सन्ति, उच्छेदं पत्थयन्तीति वा अत्थो। किराति अनुस्सवनत्थे निपातो। भोति आलपनमेतम्। सन्तन्ति निब्बुतम्। पणीतन्ति दुक्खाभावतो पणीतं, पधानभावं नीतन्ति वा पणीतम्। याथावन्ति यथासभावम्। एत्तावता उच्छेददिट्ठि वुत्ता।&lt;br&gt;&#xA;इधाति इमस्मिं सासने। भूतन्ति हेतुतो सञ्जातं खन्धपञ्चकसङ्खातं दुक्खम्। भूततो पस्सतीति इदं भूतं दुक्खन्ति पस्सति। निब्बिदायाति विपस्सनत्थाय। विरागायाति अरियमग्गत्थाय। निरोधायाति निब्बानत्थाय। पटिपन्नो होतीति तदनुरूपं पटिपदं पटिपन्नो होति। एवं पस्सन्तीति इमिना पकारेन पुब्बभागे लोकियञाणेन, पटिवेधकाले लोकुत्तरञाणेन पस्सन्ति। एत्तावता सम्मादिट्ठि वुत्ता।&lt;br&gt;&#xA;इदानि द्वीहि गाथाहि तस्सा सम्मादिट्ठिया आनिसंसं दस्सेति। तत्थ यो भूतं भूततो दिस्वाति दुक्खं परिञ्ञाभिसमयेन अभिसमेत्वाति अत्थो। भूतस्स च अतिक्कमन्ति निरोधं सच्छिकिरियाभिसमयेन अभिसमेत्वाति अत्थो। यथाभूतेधिमुच्चतीति मग्गभावनाभिसमयवसेन यथासभावे निरोधे ‘‘एतं सन्तं, एतं पणीत’’न्ति अधिमुच्चति। भवतण्हा परिक्खयाति समुदयस्स पहानेनाति अत्थो। असतिपि चेत्थ सच्चानं नानाभिसमयत्ते ‘‘दिस्वा’’ति पुब्बकालिकवचनं सद्धिं पुब्बभागपटिपदाय वोहारवसेन वुत्तन्ति वेदितब्बम्। न हि पुब्बं पस्सित्वा पच्छा अधिमुच्चति। चतुसच्चाभिसमयो समानकालमेव होति। समानकालेपि वा पुब्बकालिकानि पदानि भवन्तीति न दोसो। स वेति एकंसेन सो अरहम्। भूतपरिञ्ञातोति दुक्खं परिञ्ञातवा। वीततण्होति विगततण्हो। भवाभवेति खुद्दके च महन्ते च भवे। वुद्धिअत्थेपि हि अ-कारस्स सम्भवतो अभवोति महाभवो। सो पन खुद्दकमहन्तभावो उपादायुपादाय वेदितब्बो। अथ वा भवेति सस्सते। अभवेति उच्छेदे। तदुभयेपि दिट्ठिरागाभावेन वीततण्हो। भूतस्स विभवाति वट्टदुक्खस्स समुच्छेदा। नागच्छति पुनब्भवन्ति अरहतो परिनिब्बानं वुत्तम्।&lt;br&gt;&#xA;१५०. तयो पुग्गलातिआदि मिच्छादिट्ठिकगरहणत्थं सम्मादिट्ठिकपसंसनत्थं वुत्तम्। तत्थ विरूपभावं पन्ना गता दिट्ठि एतेसन्ति विपन्नदिट्ठी। सुन्दरभावं पन्ना गता दिट्ठि एतेसन्ति सम्पन्नदिट्ठी। तित्थियोति तित्थं वुच्चति दिट्ठि, तं पटिपन्नत्ता तित्थे साधु, तित्थं यस्स अत्थीति वा तित्थियो। इतो बहिद्धा पब्बज्जूपगतो। तित्थियसावकोति तेसं दिट्ठानुगतिमापन्नो गहट्ठो। यो च मिच्छादिट्ठिकोति तदुभयभावं अनुपगन्त्वा याय कायचि दिट्ठिया मिच्छादिट्ठिको।&lt;br&gt;&#xA;तथागतोति सम्मासम्बुद्धो। पच्चेकबुद्धोपि एत्थेव सङ्गहितो। तथागतसावकोति मग्गप्पत्तो फलप्पत्तो च। यो च सम्मादिट्ठिकोति तदुभयविनिमुत्तो लोकियसम्मादिट्ठिया सम्मादिट्ठिको।&lt;br&gt;&#xA;गाथासु कोधनोति यो अभिण्हं कुज्झति, सो। उपनाहीति तमेव कोधं वड्ढेत्वा उपनन्धनसीलो। पापमक्खीति लामकभूतमक्खवा। मायावीति कतपापपटिच्छादनवा। वसलोति हीनजच्चो। विसुद्धोति ञाणदस्सनविसुद्धिया विसुद्धो। सुद्धतं गतोति मग्गफलसङ्खातं सुद्धभावं गतो। मेधावीति पञ्ञवा। इमाय गाथाय लोकुत्तरसम्मादिट्ठिसम्पन्नो एव थोमितो।&lt;br&gt;&#xA;विपन्नदिट्ठियो सम्पन्नदिट्ठियोति पुग्गलवोहारं पहाय धम्ममेव गरहन्तो थोमेन्तो च आह। एतं ममाति तण्हामञ्ञनवसेन दिट्ठि। एसोहमस्मीति मानमञ्ञनमूलिका दिट्ठि। एसो मे अत्ताति दिट्ठिमञ्ञनमेव।&lt;br&gt;&#xA;एतं ममाति का दिट्ठीतिआदीहि तिस्सन्नं विपन्नदिट्ठीनं विभागञ्च गणनञ्च कालसङ्गहञ्च पुच्छित्वा विस्सज्जनं कतम्। तत्थ का दिट्ठीति अनेकासु दिट्ठीसु कतमा दिट्ठीति अत्थो। कतमन्तानुग्गहिताति पुब्बन्तापरन्तसङ्खातकालद्वये कतमेन कालेन अनुग्गहिता, अनुबद्धाति अत्थो। यस्मा ‘‘एतं ममा’’ति परामसन्तो ‘‘एतं मम अहोसि, एवं मम अहोसि, एत्तकं मम अहोसी’’ति अतीतं वत्थुं अपदिसित्वा परामसति, तस्मा पुब्बन्तानुदिट्ठि होति। पुब्बन्तानुग्गहिता च ता दिट्ठियो होन्ति। यस्मा ‘‘एसोहमस्मी’’ति परामसन्तो ‘‘इमिनाहं सीलेन वा वतेन वा तपेन वा ब्रह्मचरियेन वा एसोस्मि विसुज्झिस्सामी’’ति अनागतफलं उपादाय परामसति, तस्मा अपरन्तानुदिट्ठि होति। अपरन्तानुग्गहिता च ता दिट्ठियो होन्ति। यस्मा ‘‘एसो मे अत्ता’’ति परामसन्तो अतीतानागतं उपादिन्नसन्ततिं उपादाय ‘‘एसो मे अत्ता’’ति परामसति, सक्कायदिट्ठिवसेन च परामसति, तस्मा सक्कायदिट्ठि होति। पुब्बन्तापरन्तानुग्गहिता च ता दिट्ठियो होन्ति। यस्मा पन सक्कायदिट्ठिप्पमुखायेव द्वासट्ठि दिट्ठियो होन्ति, सक्कायदिट्ठिसमुग्घातेनेव च द्वासट्ठि दिट्ठियो समुग्घातं गच्छन्ति, तस्मा सक्कायदिट्ठिप्पमुखेन द्वासट्ठि दिट्ठिगतानीति वुत्ता, सक्कायदिट्ठिप्पमुखेन सक्कायदिट्ठिद्वारेन द्वासट्ठि दिट्ठिगतानि होन्तीति अत्थो। सक्कायदिट्ठिप्पमुखानीति पाठो सुन्दरतरो। सक्कायदिट्ठि पमुखा आदि एतेसन्ति सक्कायदिट्ठिप्पमुखानि। कानि तानि? द्वासट्ठि दिट्ठिगतानि।&lt;br&gt;&#xA;‘‘का दिट्ठी’’ति पुच्छाय वीसतिवत्थुका अत्तानुदिट्ठि, वीसतिवत्थुका सक्कायदिट्ठीति विस्सज्जनम्। ‘‘कति दिट्ठियो’’ति पुच्छाय सक्कायदिट्ठिप्पमुखानि द्वासट्ठि दिट्ठिगतानीति विस्सज्जनम्। सायेव पन सक्कायदिट्ठि ‘‘एसो मे अत्ता’’ति वचनसामञ्ञेन अत्तानुदिट्ठीति वुत्ता। तस्सा वुत्ताय अत्तवादपटिसञ्ञुत्ता दिट्ठिपि वुत्तायेव होति।&lt;br&gt;&#xA;१५१. ये केचि, भिक्खवेतिआदिसुत्ताहरणं सम्पन्नदिट्ठिपुग्गलसम्बन्धेन सम्पन्नदिट्ठिपुग्गलविभागदस्सनत्थं कतम्। तत्थ निट्ठं गताति मग्गञाणवसेन सम्मासम्बुद्धो भगवाति निच्छयं गता, निब्बेमतिकाति अत्थो। निट्ठागताति पाठो समासपदं होति, अत्थो पन सोयेव। दिट्ठिसम्पन्नाति दिट्ठिया सुन्दरभावं गता। इध निट्ठाति इमिस्सा कामधातुया परिनिब्बानम्। इध विहाय निट्ठाति इमं कामभवं विजहित्वा सुद्धावासब्रह्मलोके परिनिब्बानम्। सत्तक्खत्तुपरमस्साति सत्तक्खत्तुंपरमा सत्तवारपरमा भवूपपत्ति अत्तभावग्गहणं अस्स, ततो परं अट्ठमं भवं नादियतीति सत्तक्खत्तुपरमो। तस्स सत्तक्खत्तुपरमस्स सोतापन्नस्स। कोलंकोलस्साति कुलतो कुलं गच्छतीति कोलंकोलो। सोतापत्तिफलसच्छिकिरियतो हि पट्ठाय नीचे कुले उपपत्ति नाम नत्थि, महाभोगकुलेसुयेव निब्बत्ततीति अत्थो। तस्स कोलंकोलस्स सोतापन्नस्स। एकबीजिस्साति खन्धबीजं नाम कथितम्। यस्स हि सोतापन्नस्स एकंयेव खन्धबीजं अत्थि, एकं अत्तभावग्गहणं, सो एकबीजी नाम। तस्स एकबीजिस्स सोतापन्नस्स। भगवता गहितनामवसेनेवेतानि एतेसं नामानि। एत्तकञ्हि ठानं गतो सत्तक्खत्तुपरमो नाम होति, एत्तकं कोलंकोलो, एत्तकं एकबीजीति भगवता एतेसं नामं गहितम्। भगवा हि ‘‘अयं एत्तकं ठानं गमिस्सति, अयं एत्तकं ठानं गमिस्सती’’ति ञत्वा तेसं तानि तानि नामानि अग्गहेसि। मुदुपञ्ञो हि सोतापन्नो सत्त भवे निब्बत्तेन्तो सत्तक्खत्तुपरमो नाम, मज्झिमपञ्ञो परं छट्ठं भवं निब्बत्तेन्तो कोलंकोलो नाम , तिक्खपञ्ञो एकं भवं निब्बत्तेन्तो एकबीजी नाम। तं पनेतं तेसं मुदुमज्झिमतिक्खपञ्ञतं पुब्बहेतु नियमेति। इमे तयोपि सोतापन्ना कामभववसेन वुत्ता, रूपारूपभवे पन बहुकापि पटिसन्धियो गण्हन्ति। सकदागामिस्साति पटिसन्धिवसेन सकिं कामभवं आगच्छतीति सकदागामी। तस्स सकदागामिस्स। दिट्ठेव धम्मे अरहाति इमस्मिंयेव अत्तभावे अरहा। अरहन्तिपि पाठो। इध निट्ठाति कामभवं संसरन्तेयेव सन्धाय वुत्तम्। रूपारूपभवे उप्पन्ना पन अरिया कामभवे न उप्पज्जन्ति, तत्थेव परिनिब्बायन्ति।&lt;br&gt;&#xA;अन्तरापरिनिब्बायिस्साति आयुवेमज्झस्स अन्तरायेव किलेसपरिनिब्बानेन परिनिब्बायनतो अन्तरापरिनिब्बायी। सो पन उप्पन्नसमनन्तरा परिनिब्बायी, आयुवेमज्झं अप्पत्वा परिनिब्बायी, आयुवेमज्झं पत्वा परिनिब्बायीति तिविधो होति। तस्स अन्तरापरिनिब्बायिस्स अनागामिनो। उपहच्चपरिनिब्बायिस्साति आयुवेमज्झं अतिक्कमित्वा वा कालकिरियं उपगन्त्वा वा किलेसपरिनिब्बानेन परिनिब्बायन्तस्स अनागामिनो। असङ्खारपरिनिब्बायिस्साति असङ्खारेन अप्पयोगेन अधिमत्तप्पयोगं अकत्वाव किलेसपरिनिब्बानेन परिनिब्बायनधम्मस्स अनागामिनो। ससङ्खारपरिनिब्बायिस्साति ससङ्खारेन दुक्खेन कसिरेन अधिमत्तप्पयोगं कत्वाव किलेसपरिनिब्बानेन परिनिब्बायनधम्मस्स अनागामिनो। उद्धंसोतस्स अकनिट्ठगामिनोति उद्धंवाहिभावेन उद्धमस्स तण्हासोतं वट्टसोतं वाति उद्धंसोतो, उद्धं वा गन्त्वा पटिलभितब्बतो उद्धमस्स मग्गसोतन्ति उद्धंसोतो, अकनिट्ठं गच्छतीति अकनिट्ठगामी। तस्स उद्धंसोतस्स अकनिट्ठगामिनो अनागामिस्स। अयं पन अनागामी चतुप्पभेदो – यो अविहतो पट्ठाय चत्तारो ब्रह्मलोके सोधेत्वा अकनिट्ठं गन्त्वा परिनिब्बायति, अयं उद्धंसोतो अकनिट्ठगामी नाम। यो हेट्ठा तयो ब्रह्मलोके सोधेत्वा सुदस्सीब्रह्मलोके ठत्वा परिनिब्बायति, अयं उद्धंसोतो न अकनिट्ठगामी नाम। यो इतो अकनिट्ठमेव गन्त्वा परिनिब्बायति, अयं न उद्धंसोतो अकनिट्ठगामी नाम। यो हेट्ठा चतूसु ब्रह्मलोकेसु तत्थ तत्थेव परिनिब्बायति, अयं न उद्धंसोतो न अकनिट्ठगामी नामाति। इमे पञ्च अनागामिनो सुद्धावासं गहेत्वा वुत्ता। अनागामिनो पन रूपरागारूपरागानं अप्पहीनत्ता आकङ्खमाना सेसरूपारूपभवेसुपि निब्बत्तन्ति। सुद्धावासे निब्बत्ता पन अञ्ञत्थ न निब्बत्तन्ति। अवेच्चप्पसन्नाति अरियमग्गवसेन जानित्वा बुज्झित्वा अचलप्पसादेन पसन्ना। सोतापन्नाति अरियमग्गसोतं आपन्ना। इमिना सब्बेपि अरियफलट्ठा पुग्गला गहिताति।&lt;br&gt;&#xA;भवविभवदिट्ठिनिद्देसवण्णना निट्ठिता।&lt;br&gt;&#xA;सद्धम्मप्पकासिनिया पटिसम्भिदामग्गट्ठकथाय&lt;br&gt;&#xA;दिट्ठिकथावण्णना निट्ठिता।&lt;/p&gt;</description>
    </item>
    <item>
      <title>०३. अभिसमयकथा</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/03_abhisamayakathA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/03_abhisamayakathA/</guid>
      <description>&lt;p&gt;३. अभिसमयकथा&lt;/p&gt;&#xA;&lt;h2 id=&#34;अभसमयकथवणणन&#34;&gt;अभिसमयकथावण्णना&lt;/h2&gt;&#xA;&lt;p&gt;१९.&lt;br&gt;&#xA;इदानि इद्धिकथानन्तरं परमिद्धिभूतं अभिसमयं दस्सेन्तेन कथिताय अभिसमयकथाय अपुब्बत्थानुवण्णना। तत्थ अभिसमयोति सच्चानं अभिमुखेन समागमो, पटिवेधोति अत्थो। केन अभिसमेतीति किं वुत्तं होति? ‘‘एवं महत्थियो खो, भिक्खवे, धम्माभिसमयो’’तिआदीसु (सं॰ नि॰ २.७४) सुत्तपदेसु यो सो अभिसमयोति वुत्तो, तस्मिं अभिसमये वत्तमाने अभिसमेता पुग्गलो केन धम्मेन सच्चानि अभिसमेति, अभिमुखो हुत्वा समागच्छति, पटिविज्झतीति वुत्तं होतीति। अयं ताव चोदकस्स पुच्छा। चित्तेन अभिसमेतीति चित्तं विना अभिसमयाभावतो तथा विस्सज्जनम्। हञ्चीतिआदि पुन चोदना। हञ्चि यदीति अत्थो। ‘‘चित्तेना’’ति वुत्तत्ता तेन हि अञ्ञाणी अभिसमेतीति आह। न अञ्ञाणी अभिसमेतीति चित्तमत्तेनेव अभिसमयाभावतो पटिक्खेपो। ञाणेन अभिसमेतीति पटिञ्ञा। पुन हञ्चीतिआदि ‘‘ञाणेना’’ति वुत्तत्ता अञ्ञाणी अचित्तकोति चोदना। न अचित्तको अभिसमेतीति अचित्तकस्स अभिसमयाभावतो पटिक्खेपो। चित्तेन चातिआदि पटिञ्ञा। पुन हञ्चीतिआदि सब्बचित्तञाणसाधारणवसेन चोदना। सेसचोदनाविस्सज्जनेसुपि एसेव नयो।&lt;br&gt;&#xA;परतो पन कम्मस्सकतचित्तेन च ञाणेन चाति कम्मस्सका सत्ताति एवं कम्मस्सकताय पवत्तचित्तेन च ञाणेन च। सच्चानुलोमिकचित्तेन च ञाणेन चाति सच्चपटिवेधस्स अनुकूलत्ता सच्चानुलोमिकसङ्खातेन विपस्सनासम्पयुत्तचित्तेन च विपस्सनाञाणेन च। कथन्ति यथा अभिसमयो होति, तथा कथेतुकम्यता पुच्छा। उप्पादाधिपतेय्यन्ति यस्मा चित्तस्स उप्पादे असति चेतसिकानं उप्पादो नत्थि। आरम्मणग्गहणञ्हि चित्तं तेन सह उप्पज्जमाना चेतसिका कथं आरम्मणे अग्गहिते उप्पज्जिस्सन्ति। अभिधम्मेपि चित्तुप्पादेनेव चेतसिका विभत्ता, तस्मा मग्गञाणस्स उप्पादे अधिपतिभूतं चित्तन्ति अत्थो। ञाणस्साति मग्गञाणस्स। हेतु पच्चयो चाति जनको च उपत्थम्भको च। तंसम्पयुत्तन्ति तेन ञाणेन सम्पयुत्तम्। निरोधगोचरन्ति निब्बानारम्मणम्। दस्सनाधिपतेय्यन्ति सेसानं दस्सनकिच्चाभावा निब्बानदस्सने अधिपतिभूतम्। चित्तस्साति मग्गसम्पयुत्तचित्तस्स। तंसम्पयुत्तन्ति तेन चित्तेन सम्पयुत्तम्।&lt;br&gt;&#xA;२०.&lt;br&gt;&#xA;यस्मा एतम्पि परियायं, न केवलं चित्तञाणेहियेव अभिसमयो, अथ खो सब्बेपि मग्गसम्पयुत्तचित्तचेतसिका धम्मा सच्चाभिसमयकिच्चसाधनवसेन अभिसमयो नाम होन्ति, तस्मा तम्पि परियायं दस्सेतुकामो किं नु एत्तकोयेव अभिसमयोति पुच्छित्वा न हीति तं वचनं पटिक्खिपित्वा लोकुत्तरमग्गक्खणेतिआदिमाह। दस्सनाभिसमयोति दस्सनभूतो अभिसमयो। एस नयो सेसेसुपि। सच्चाति सच्चञाणानि। मग्गञाणमेव निब्बानानुपस्सनट्ठेन विपस्सना। विमोक्खोति मग्गविमोक्खो। विज्जाति मग्गञाणमेव। विमुत्तीति समुच्छेदविमुत्ति। निब्बानं अभिसमीयतीति अभिसमयो, सेसा अभिसमेन्ति एतेहीति अभिसमया।&lt;br&gt;&#xA;२१.&lt;br&gt;&#xA;पुन मग्गफलवसेन अभिसमयं भिन्दित्वा दस्सेतुं किं नूतिआदिमाह। फलक्खणे पनेत्थ यस्मा समुच्छेदनट्ठेन खये ञाणं न लब्भति, तस्मा पटिप्पस्सद्धट्ठेन अनुप्पादे ञाणन्ति वुत्तम्। सेसं पन यथानुरूपं वेदितब्बन्ति। इदानि यस्मा किलेसप्पहाने सति अभिसमयो होति, अभिसमये च सति किलेसप्पहानं होति, तस्मा चोदनापुब्बङ्गमं किलेसप्पहानं दस्सेतुकामो य्वायन्तिआदिमाह। तत्थ य्वायन्ति यो अयं मग्गट्ठो अरियपुग्गलो। एवमादिकानि पनेत्थ चत्तारि वचनानि चोदकस्स पुच्छा। पुन अतीते किलेसे पजहतीति इदं चोदनाय ओकासदानत्थं विस्सज्जनम्। खीणन्ति भङ्गवसेन खीणम्। निरुद्धन्ति सन्तानवसेन पुनप्पुनं अनुप्पत्तिया निरुद्धम्। विगतन्ति वत्तमानक्खणतो अपगतम्। विगमेतीति अपगमयति। अत्थङ्गतन्ति अभावं गतम्। अत्थङ्गमेतीति अभावं गमयति। तत्थ दोसं दस्सेत्वा न अतीते किलेसे पजहतीति पटिक्खित्तम्। अनागतचोदनाय अजातन्ति जातिं अप्पत्तम्। अनिब्बत्तन्ति सभावं अप्पत्तम्। अनुप्पन्नन्ति उप्पादतो पभुति उद्धं न पटिपन्नम्। अपातुभूतन्ति पच्चुप्पन्नभावेन चित्तस्स अपातुभूतम्। अतीतानागते पजहतो पहातब्बानं नत्थिताय अफलो वायामो आपज्जतीति तदुभयम्पि पटिक्खित्तम्। रत्तो रागं पजहतीति वत्तमानेन रागेन रत्तो तमेव रागं पजहति। वत्तमानकिलेसेसुपि एसेव नयो। थामगतोति थिरसभावं गतो। कण्हसुक्काति अकुसला च कुसला च धम्मा युगनद्धा सममेव वत्तन्तीति आपज्जतीति अत्थो। संकिलेसिकाति एवं संकिलेसानं सम्पयुत्तभावे सति संकिलेसे नियुत्ता मग्गभावना होतीति आपज्जतीति अत्थो। एवं पच्चुप्पन्ने पजहतो वायामेन सद्धिं पहातब्बानं अत्थिताय संकिलेसिका च मग्गभावना होति, वायामो च अफलो होति। न हि पच्चुप्पन्नानं किलेसानं चित्तविप्पयुत्तता नाम अत्थीति।&lt;br&gt;&#xA;न हीति चतुधा वुत्तस्स वचनस्स पटिक्खेपो। अत्थीति पटिजाननम्। यथा कथं वियाति अत्थिभावस्स उदाहरणदस्सनत्थं पुच्छा। यथा अत्थि, तं केन पकारेन विय अत्थि, किं विय अत्थीति अत्थो। सेय्यथापीति यथा नाम। तरुणरुक्खोति फलदायकभावदीपनत्थं तरुणग्गहणम्। अजातफलोति फलदायकत्तेपि सति फलग्गहणतो पुरेकालग्गहणम्। तमेनन्ति तं रुक्खम्। एनन्ति निपातमत्तं, तं एतन्ति वा अत्थो। मूलं छिन्देय्याति मूलतो छिन्देय्य। अजातफलाति अजातानि फलानि। एवमेवन्ति एवं एवम्। उप्पादो पवत्तं निमित्तं आयूहनाति चतूहिपि पच्चुप्पन्नखन्धसन्तानमेव वुत्तम्। यस्मिञ्हि खन्धसन्ताने यं यं मग्गञाणं उप्पज्जति, तेन तेन मग्गञाणेन पहातब्बानं किलेसानं तं खन्धसन्तानं अबीजं होति, तस्स अबीजभूतत्ता तप्पच्चया ते ते किलेसा अनुप्पन्ना एव न उप्पज्जन्ति। आदीनवं दिस्वाति अनिच्चादितो आदीनवं दिस्वा। अनुप्पादोतिआदीहि चतूहि निब्बानमेव वुत्तम्। चित्तं पक्खन्दतीति मग्गसम्पयुत्तं चित्तं पक्खन्दति। हेतुनिरोधा दुक्खनिरोधोति किलेसानं बीजभूतस्स सन्तानस्स अनुप्पादनिरोधा अनागतक्खन्धभूतस्स दुक्खस्स हेतुभूतानं किलेसानं अनुप्पादनिरोधो होति। एवं दुक्खस्स हेतुभूतकिलेसानं अनुप्पादनिरोधा दुक्खस्स अनुप्पादनिरोधो होति। एवं किलेसप्पहानयुत्तिसब्भावतो एव अत्थि मग्गभावनातिआदिमाह। अट्ठकथायं (विसुद्धि॰ २.८३२) पन ‘‘एतेन किं दीपितं होति? भूमिलद्धानं किलेसानं पहानं दीपितं होति। भूमिलद्धा पन किं अतीता अनागता, उदाहु पच्चुप्पन्नाति? भूमिलद्धुप्पन्नायेव नामा’’ति वत्वा कथितकिलेसप्पहानस्स वित्थारकथा सुतमयञाणकथाय मग्गसच्चनिद्देसवण्णनायं वुत्तनयेनेव वेदितब्बा, इध पन मग्गञाणेन पहातब्बा किलेसायेव अधिप्पेताति।&lt;br&gt;&#xA;अभिसमयकथावण्णना निट्ठिता।&lt;/p&gt;</description>
    </item>
    <item>
      <title>०३. आनापानस्सतिकथा</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/03_AnApAnassatikathA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/03_AnApAnassatikathA/</guid>
      <description>&lt;p&gt;३. आनापानस्सतिकथा&lt;br&gt;&#xA;१. गणनवारवण्णना&lt;br&gt;&#xA;१५२. इदानि दिट्ठिकथानन्तरं कथिताय आनापानस्सतिकथाय अपुब्बत्थानुवण्णना अनुप्पत्ता। अयञ्हि आनापानस्सतिकथा दिट्ठिकथाय सुविदितदिट्ठादीनवस्स मिच्छादिट्ठिमलविसोधनेन सुविसुद्धचित्तस्स यथाभूतावबोधाय समाधिभावना सुकरा होति, सब्बसमाधिभावनासु च सब्बसब्बञ्ञुबोधिसत्तानं बोधिमूले इमिनाव समाधिना समाहितचित्तानं यथाभूतावबोधतो अयमेव समाधिभावना पधानाति च दिट्ठिकथानन्तरं कथिता। तत्थ सोळसवत्थुकं आनापानस्सतिसमाधिं भावयतो समधिकानि द्वे ञाणसतानि उप्पज्जन्तीति ञाणगणनुद्देसो, अट्ठ परिपन्थे ञाणानीतिआदि ञाणगणननिद्देसो, कतमानि अट्ठ परिपन्थे ञाणानीतिआदि। इमानि एकवीसति विमुत्तिसुखे ञाणानीतिपरियन्तं सब्बञाणानं वित्थारनिद्देसो, अन्ते सोळसवत्थुकं आनापानस्सतिसमाधिं भावयतोतिआदि निगमनन्ति एवं ताव पाळिववत्थानं वेदितब्बम्।&lt;br&gt;&#xA;तत्थ गणनुद्देसे गणनवारे ताव सोळसवत्थुकन्ति दीघं रस्सं सब्बकायपटिसंवेदी पस्सम्भयं कायसङ्खारन्ति कायानुपस्सनाचतुक्कं, पीतिपटिसंवेदी सुखपटिसंवेदी चित्तसङ्खारपटिसंवेदी पस्सम्भयं चित्तसङ्खारन्ति वेदनानुपस्सनाचतुक्कं, चित्तपटिसंवेदी अभिप्पमोदयं चित्तं समादहं चित्तं विमोचयं चित्तन्ति चित्तानुपस्सनाचतुक्कं, अनिच्चानुपस्सी विरागानुपस्सी निरोधानुपस्सी पटिनिस्सग्गानुपस्सीति धम्मानुपस्सनाचतुक्कन्ति इमेसं चतुन्नं चतुक्कानं वसेन सोळस वत्थूनि पतिट्ठा आरम्मणानि अस्साति सोळसवत्थुको। तं सोळसवत्थुकम्। समासवसेन पनेत्थ विभत्तिलोपो कतो। आनन्ति अब्भन्तरं पविसनवातो। अपानन्ति बहिनिक्खमनवातो। केचि पन विपरियायेन वदन्ति। अपानञ्हि अपेतं आनतोति अपानन्ति वुच्चति, निद्देसे (पटि॰ म॰ १.१६०) पन ना-कारस्स दीघत्तमज्झुपेक्खित्वा आपानन्ति। तस्मिं आनापाने सति आनापानस्सति, अस्सासपस्सासपरिग्गाहिकाय सतिया एतं अधिवचनम्। आनापानस्सतिया युत्तो समाधि, आनापानस्सतियं वा समाधि आनापानस्सतिसमाधि। भावयतोति निब्बेधभागियं भावेन्तस्स। समधिकानीति सह अधिकेन वत्तन्तीति समधिकानि, सातिरेकानीति अत्थो। म-कारो पनेत्थ पदसन्धिकरो। केचि पन ‘‘संअधिकानी’’ति वदन्ति। एवं सति द्वे ञाणसतानियेव अधिकानीति आपज्जति, तं न युज्जति। इमानि हि वीसतिअधिकानि द्वे ञाणसतानि होन्तीति।&lt;br&gt;&#xA;परिपन्थे ञाणानीति परिपन्थं आरम्मणं कत्वा पवत्तञाणानि। तथा उपकारे उपक्किलेसे ञाणानि। वोदाने ञाणानीति वोदायति, तेन चित्तं परिसुद्धं होतीति वोदानम्। किं तं? ञाणम्। ‘‘वोदानञाणानी’’ति वत्तब्बे ‘‘सुतमये ञाण’’न्तिआदीसु (पटि॰ म॰ मातिका १.१; पटि॰ म॰ १.१) विय ‘‘वोदाने ञाणानी’’ति वुत्तम्। सतो सम्पजानो हुत्वा करोतीति सतोकारी, तस्स सतोकारिस्स ञाणानि। निब्बिदाञाणानीति निब्बिदाभूतानि ञाणानि। निब्बिदानुलोमञाणानीति निब्बिदाय अनुकूलानि ञाणानि। निब्बिदानुलोमिञाणानीतिपि पाठो, निब्बिदानुलोमो एतेसं अत्थीति निब्बिदानुलोमीति अत्थो। निब्बिदापटिप्पस्सद्धिञाणानीति निब्बिदाय पटिप्पस्सद्धियं ञाणानि। विमुत्तिसुखे ञाणानीति विमुत्तिसुखेन सम्पयुत्तानि ञाणानि।&lt;br&gt;&#xA;कतमानि अट्ठातिआदीहि परिपन्थउपकारानं पटिपक्खविपक्खयुगलत्ता तेसु ञाणानि सहेव निद्दिट्ठानि। कामच्छन्दनेक्खम्मादीनि हेट्ठा वुत्तत्थानि। उपकारन्ति च लिङ्गविपल्लासवसेन नपुंसकवचनं कतम्। सब्बेपि अकुसला धम्माति वुत्तावसेसा ये केचि अकुसला धम्मा। तथा सब्बेपि निब्बेधभागिया कुसला धम्मा। ‘‘परिपन्थो उपकार’’न्ति च तं तदेव अपेक्खित्वा एकवचनं कतम्। एत्थ च परिपन्थे ञाणानि च उपकारे ञाणानि च पुच्छित्वा तेसं आरम्मणानेव विस्सज्जित्वा तेहेव तानि विस्सज्जितानि होन्तीति तदारम्मणानि ञाणानि निगमेत्वा दस्सेसि। उपक्किलेसे ञाणादीसुपि एसेव नयो।&lt;br&gt;&#xA;गणनवारवण्णना निट्ठिता।&lt;br&gt;&#xA;२. सोळसञाणनिद्देसवण्णना&lt;br&gt;&#xA;१५३. सोळसहि आकारेहीति उभयपक्खवसेन वुत्तेहि सोळसहि ञाणकोट्ठासेहि। उदुचितं चित्तं समुदुचितन्ति उपचारभूमियं चित्तं उद्धं उचितं, सम्मा उद्धं उचितं, उपरूपरि कतपरिचयं सम्मा उपरूपरि कतपरिचयन्ति अत्थो। उदुजितं चित्तं समुदुजितन्तिपि पाठो। उपरिभावाय जितं, उपरिभावकरेहि वा ञाणेहि जितं उदुजितम्। समुदुजितन्ति समा उपरिभावाय, उपरिभावकरेहि वा ञाणेहि जितम्। समाति चेत्थ विसमभावपटिक्खेपो। इमस्मिं पाठे उ, दु-इति द्वे द्वे उपसग्गा होन्ति। उरूजितं चित्तं सम्मारूजितन्तिपि पाठो। एत्थापि जितत्थोयेव। उरू अरूति इदं पन निपातमत्तमेवाति वदन्ति। वीणोपमट्ठकथाय तज्जितं सुतज्जितन्ति च अत्थो वुत्तो, सो इध न युज्जति। एकत्ते सन्तिट्ठतीति उपचारभूमियं ताव नानारम्मणविक्खेपाभावेन एकत्ते पतिट्ठाति। निय्यानावरणट्ठेन नीवरणाति एत्थ अरतिपि सब्बेपि अकुसला आवरणट्ठेन नीवरणाति वुत्ता। निय्यानावरणट्ठेनाति निय्यानानं आगमनमग्गपिदहनट्ठेन। निय्यानवारणट्ठेनातिपि पाठो, निय्यानानं पटिक्खेपनट्ठेनाति अत्थो। नेक्खम्मं अरियानं निय्यानन्ति मग्गट्ठानं अरियानं निय्यानसङ्खातस्स अरियमग्गस्स हेतुत्ता फलूपचारेन अरियानं निय्यानम्। तेन च हेतुभूतेन मग्गक्खणे अरिया निय्यन्ति निगच्छन्ति। केचि पन ‘‘निय्यानन्ति मग्गो’’ति वदन्ति। इध उपचारस्स अधिप्पेतत्ता मग्गक्खणे च आलोकसञ्ञाय सब्बकुसलधम्मानञ्च अभावा तं न युज्जति। निवुतत्ताति पटिच्छन्नत्ता। नप्पजानातीति पुग्गलवसेन वुत्तम्।&lt;br&gt;&#xA;विसुद्धचित्तस्साति उपचारभूमियंयेव। खणिकसमोधानाति चित्तक्खणे चित्तक्खणे उप्पज्जनतो खणो एतेसं अत्थीति खणिका, उपक्किलेसा, खणिकानं समोधानो समागमो पबन्धो खणिकसमोधानो। तस्मा खणिकसमोधाना, उप्पज्जमाना उपक्किलेसा खणिकप्पबन्धवसेन खणिकपरम्परावसेन उप्पज्जन्ति, न एकचित्तक्खणवसेनाति वुत्तं होति।&lt;br&gt;&#xA;सोळसञाणनिद्देसवण्णना निट्ठिता।&lt;br&gt;&#xA;३. उपक्किलेसञाणनिद्देसवण्णना&lt;br&gt;&#xA;पठमच्छक्कम्&lt;br&gt;&#xA;१५४. पठमच्छक्के अस्सासादिमज्झपरियोसानन्ति अब्भन्तरपविसनवातस्स नासिकग्गं वा मुखनिमित्तं वा आदि, हदयं मज्झं, नाभि परियोसानम्। तं तस्स आदिमज्झपरियोसानं सतिया अनुगच्छतो योगिस्स ठाननानत्तानुगमनेन चित्तं अज्झत्तं विक्खेपं गच्छति, तं अज्झत्तविक्खेपगतं चित्तं एकत्ते असण्ठहनतो समाधिस्स परिपन्थो। पस्सासादिमज्झपरियोसानन्ति बहिनिक्खमनवातस्स नाभि आदि, हदयं मज्झं, नासिकग्गं वा मुखनिमित्तं वा बहिआकासो वा परियोसानम्। योजना पनेत्थ वुत्तनयेनेव वेदितब्बा। अस्सासपटिकङ्खना निकन्तितण्हाचरियाति ‘‘नासिकावातायत्तमिदं कम्मट्ठान’’न्ति सल्लक्खेत्वा ओळारिकोळारिकस्स अस्सासस्स पत्थनासङ्खाता निकामना एव तण्हापवत्ति। तण्हापवत्तिया सति एकत्ते असण्ठहनतो समाधिस्स परिपन्थो। पस्सासपटिकङ्खना निकन्तीति पुन अस्सासपुब्बकस्स पस्सासस्स पत्थनासङ्खाता निकन्ति। सेसं वुत्तनयेनेव योजेतब्बम्। अस्सासेनाभितुन्नस्साति अतिदीघं अतिरस्सं वा अस्सासं करोन्तस्स अस्सासमूलकस्स कायचित्तकिलमथस्स सब्भावतो तेन अस्सासेन विद्धस्स पीळितस्स। पस्सासपटिलाभे मुच्छनाति अस्सासेन पीळितत्तायेव पस्सासे अस्सादसञ्ञिनो पस्सासं पत्थयतो तस्मिं पस्सासपटिलाभे रज्जना। पस्सासमूलकेपि एसेव नयो।&lt;br&gt;&#xA;वुत्तस्सेव अत्थस्स अनुवण्णनत्थं वुत्तेसु गाथाबन्धेसु अनुगच्छनाति अनुगच्छमाना। सतीति अज्झत्तबहिद्धाविक्खेपहेतुभूता सति। विक्खिपति अनेन चित्तन्ति विक्खेपो। को सो? अस्सासो। अज्झत्तं विक्खेपो अज्झत्तविक्खेपो, तस्स आकङ्खना अज्झत्तविक्खेपाकङ्खना, असम्मामनसिकारवसेन अज्झत्तविक्खेपकस्स अस्सासस्स आकङ्खनाति वुत्तं होति। एतेनेव नयेन बहिद्धाविक्खेपपत्थना वेदितब्बा। येहीति येहि उपक्किलेसेहि। विक्खिप्पमानस्साति विक्खिपियमानस्स विक्खेपं आपादियमानस्स। नो च चित्तं विमुच्चतीति चित्तं अस्सासपस्सासारम्मणे च नाधिमुच्चति, पच्चनीकधम्मेहि च न विमुच्चति। चित्तं नो च विमुच्चति परपत्तिया च होन्तीति सम्बन्धो। विमोक्खं अप्पजानन्ताति सो वा अञ्ञो वा आरम्मणाधिमुत्तिविमोक्खञ्च पच्चनीकविमुत्तिविमोक्खञ्च एवं अप्पजानन्ता। परपत्तियाति परपच्चयं परसद्दहनं अरहन्ति, न अत्तपच्चक्खं ञाणन्ति ‘‘परपच्चयिका’’ति वत्तब्बे ‘‘परपत्तिया’’ति वुत्तम्। अत्थो पन सोयेव।&lt;/p&gt;</description>
    </item>
    <item>
      <title>०४. इन्द्रियकथा</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/04_indriyakathA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/04_indriyakathA/</guid>
      <description>&lt;p&gt;४. इन्द्रियकथा&lt;br&gt;&#xA;१. पठमसुत्तन्तनिद्देसवण्णना&lt;br&gt;&#xA;१८४. इदानि आनापानस्सतिकथानन्तरं कथिताय इन्द्रियकथाय अपुब्बत्थानुवण्णना अनुप्पत्ता। अयञ्हि इन्द्रियकथा आनापानस्सतिभावनाय उपकारकानं इन्द्रियानं अभावे आनापानस्सतिभावनाय अभावतो तदुपकारकानं इन्द्रियानं विसोधनादिविधिदस्सनत्थं आनापानस्सतिकथानन्तरं कथिताति तञ्च कथेतब्बं इन्द्रियकथं अत्तना भगवतो सम्मुखा सुतं विञ्ञाताधिप्पायसुत्तन्तिकदेसनं पुब्बङ्गमं कत्वा तदत्थप्पकासनवसेन कथेतुकामो पठमं ताव एवं मे सुतन्तिआदिमाह।&lt;br&gt;&#xA;तत्थ एवन्ति निपातपदम्। मेतिआदीनि नामपदानि। विहरतीति एत्थ वि-इति उपसग्गपदं, हरतीति आख्यातपदन्ति इमिना ताव नयेन पदविभागो वेदितब्बो।&lt;br&gt;&#xA;अत्थतो पन उपमूपदेसगरहपसंसनाकारवचनग्गहणेसु एवं-सद्दो दिस्सति निदस्सनत्थे च अवधारणत्थे च। इध पन एवंसद्दो आकारत्थे निदस्सनत्थे च विञ्ञुजनेन पवुत्तो, तथेव अवधारणत्थे च।&lt;br&gt;&#xA;तत्थ आकारत्थेन एवंसद्देन एतमत्थं दीपेति – नानानयनिपुणमनेकज्झासयसमुट्ठानं अत्थब्यञ्जनसम्पन्नं विविधपाटिहारियं धम्मत्थदेसनापटिवेधगम्भीरं सब्बसत्तानं सकसकभासानुरूपतो सोतपथमागच्छन्तं तस्स भगवतो वचनं सब्बप्पकारेन को समत्थो विञ्ञातुं, सब्बथामेन पन सोतुकामतं जनेत्वापि एवं मे सुतं, मयापि एकेनाकारेन सुतन्ति।&lt;br&gt;&#xA;निदस्सनत्थेन ‘‘नाहं सयम्भू, न मया इदं सच्छिकत’’न्ति अत्तानं परिमोचेन्तो ‘‘एवं मे सुतं, मयापि एवं सुत’’न्ति इदानि वत्तब्बं सकलं सुत्तं निदस्सेति।&lt;br&gt;&#xA;अवधारणत्थेन थेरो सारिपुत्तो ‘‘एतदग्गं, भिक्खवे, मम सावकानं भिक्खूनं महापञ्ञानं यदिदं सारिपुत्तो’’ति (अ॰ नि॰ १.१८८-१८९), ‘‘नाहं, भिक्खवे, अञ्ञं एकपुग्गलम्पि समनुपस्सामि, यो एवं तथागतेन अनुत्तरं धम्मचक्कं पवत्तितं सम्मदेव अनुप्पवत्तेति यथयिदं, भिक्खवे, सारिपुत्तो। सारिपुत्तो, भिक्खवे, तथागतेन अनुत्तरं धम्मचक्कं पवत्तितं सम्मदेव अनुप्पवत्तेती’’तिएवमादिना (अ॰ नि॰ १.१८७) नयेन भगवता पसत्थभावानुरूपं अत्तनो धारणबलं दस्सेन्तो सत्तानं सोतुकामतं जनेति ‘‘एवं मे सुतं, तञ्च खो अत्थतो वा ब्यञ्जनतो वा अनूनमनधिकं, एवमेव, न अञ्ञथा दट्ठब्ब’’न्ति।&lt;br&gt;&#xA;मेसद्दो करणसम्पदानसामिअत्थेसु दिस्सति। इध पन ‘‘मया सुतं, मम सुत’’न्ति च अत्थद्वये युज्जति।&lt;br&gt;&#xA;सुतन्ति अयंसद्दो सउपसग्गो अनुपसग्गो च विस्सुतगमनकिलिन्नउपचितअनुयोगसोतविञ्ञेय्येसु दिस्सति विञ्ञातेपि च सोतद्वारानुसारेन। इध पनस्स सोतद्वारानुसारेन उपधारितन्ति वा उपधारणन्ति वा अत्थो। मे-सद्दस्स हि मयातिअत्थे सति ‘‘एवं मया सुतं सोतद्वारानुसारेन उपधारित’’न्ति युज्जति, ममातिअत्थे सति ‘‘एवं मम सुतं सोतद्वारानुसारेन उपधारण’’न्ति युज्जति।&lt;br&gt;&#xA;अपिच ‘‘एवं मे सुत’’न्ति अत्तना उप्पादितभावं अप्पटिजानन्तो पुरिमसवनं विवरन्तो ‘‘सम्मुखा पटिग्गहितमिदं मया तस्स भगवतो चतुवेसारज्जविसारदस्स दसबलधरस्स आसभट्ठानट्ठायिनो सीहनादनादिनो सब्बसत्तुत्तमस्स धम्मिस्सरस्स धम्मराजस्स धम्माधिपतिनो धम्मदीपस्स धम्मसरणस्स सद्धम्मवरचक्कवत्तिनो सम्मासम्बुद्धस्स वचनं, न एत्थ अत्थे वा धम्मे वा पदे वा ब्यञ्जने वा कङ्खा वा विमति वा कातब्बा’’ति इमस्मिं धम्मे अस्सद्धियं विनासेति, सद्धासम्पदं उप्पादेतीति। तेनेतं वुच्चति –&lt;br&gt;&#xA;‘‘विनासयति अस्सद्धं, सद्धं वड्ढेति सासने।&lt;br&gt;&#xA;एवं मे सुतमिच्चेवं, वदं गोतमसावको’’ति॥&lt;br&gt;&#xA;एकन्ति गणनपरिच्छेदनिद्देसो। समयन्ति परिच्छिन्ननिद्देसो। एकं समयन्ति अनियमितपरिदीपनम्। तत्थ समयसद्दो –&lt;br&gt;&#xA;समवाये खणे काले, समूहे हेतुदिट्ठिसु।&lt;br&gt;&#xA;पटिलाभे पहाने च, पटिवेधे च दिस्सति॥&lt;br&gt;&#xA;इध पनस्स कालो अत्थो। तेन संवच्छरउतुमासद्धमासरत्तिन्दिवपुब्बण्हमज्झन्हिकसायन्हपठम- मज्झिमपच्छिमयाममुहुत्तादीसु कालप्पभेदभूतेसु समयेसु एकं समयन्ति दीपेति।&lt;br&gt;&#xA;तत्थ किञ्चापि एतेसु संवच्छरादीसु समयेसु यं यं सुत्तं यम्हि यम्हि संवच्छरे उतुम्हि मासे पक्खे रत्तिभागे दिवसभागे वा वुत्तं, सब्बं तं थेरस्स सुविदितं सुववत्थापितं पञ्ञाय। यस्मा पन ‘‘एवं मे सुतं असुकसंवच्छरे असुकउतुम्हि असुकमासे असुकपक्खे असुकरत्तिभागे असुकदिवसभागे वा’’ति एवं वुत्ते न सक्का सुखेन धारेतुं वा उद्दिसितुं वा उद्दिसापेतुं वा, बहु च वत्तब्बं होति, तस्मा एकेनेव पदेन तमत्थं समोधानेत्वा ‘‘एकं समय’’न्ति आह।&lt;br&gt;&#xA;ये वा इमे गब्भोक्कन्तिसमयो जातिसमयो संवेगसमयो अभिनिक्खमनसमयो दुक्करकारिकसमयो मारविजयसमयो अभिसम्बोधिसमयो दिट्ठधम्मसुखविहारसमयो देसनासमयो परिनिब्बानसमयोतिएवमादयो भगवतो देवमनुस्सेसु अतिविय पकासा अनेककालप्पभेदा एव समया, तेसु समयेसु देसनासमयसङ्खातं एकं समयन्ति दीपेति। यो चायं ञाणकरुणाकिच्चसमयेसु करुणाकिच्चसमयो, अत्तहितपरहितपटिपत्तिसमयेसु परहितपटिपत्तिसमयो, सन्निपतितानं करणीयद्वयसमयेसु धम्मिकथासमयो, देसनापटिपत्तिसमयेसु देसनासमयो, तेसुपि समयेसु अञ्ञतरं समयं सन्धाय ‘‘एकं समय’’न्ति आह।&lt;br&gt;&#xA;यस्मा पन ‘‘एकं समय’’न्ति अच्चन्तसंयोगत्थो सम्भवति। यञ्हि समयं भगवा इमं अञ्ञं वा सुत्तन्तं देसेसि, अच्चन्तमेव तं समयं करुणाविहारेन विहासि, तस्मा तदत्थजोतनत्थं इध उपयोगवचननिद्देसो कतोति।&lt;br&gt;&#xA;तेनेतं वुच्चति –&lt;br&gt;&#xA;‘‘तं तं अत्थमपेक्खित्वा, भुम्मेन करणेन च।&lt;br&gt;&#xA;अञ्ञत्र समयो वुत्तो, उपयोगेन सो इधा’’ति॥&lt;br&gt;&#xA;पोराणा पन वण्णयन्ति – ‘‘तस्मिं समये’’ति वा ‘‘तेन समयेना’’ति वा ‘‘तं समय’’न्ति वा अभिलापमत्तभेदो एस, सब्बत्थ भुम्ममेवत्थोति। तस्मा ‘‘एकं समय’’न्ति वुत्तेपि ‘‘एकस्मिं समये’’ति अत्थो वेदितब्बो।&lt;br&gt;&#xA;भगवाति गरु। गरुञ्हि लोके ‘‘भगवा’’ति वदन्ति। अयञ्च सब्बगुणविसिट्ठताय सब्बसत्तानं गरु, तस्मा ‘‘भगवा’’ति वेदितब्बो। पोराणेहिपि वुत्तं –&lt;br&gt;&#xA;‘‘भगवाति वचनं सेट्ठं, भगवाति वचनमुत्तमम्।&lt;br&gt;&#xA;गरु गारवयुत्तो सो, भगवा तेन वुच्चती’’ति॥&lt;br&gt;&#xA;अपिच –&lt;br&gt;&#xA;‘‘भाग्यवा भग्गवा युत्तो, भगेहि च विभत्तवा।&lt;br&gt;&#xA;भत्तवा वन्तगमनो, भवेसु भगवा ततो’’ति॥ –&lt;br&gt;&#xA;इमिस्सापि गाथाय वसेन अस्स पदस्स वित्थारतो अत्थो वेदितब्बो। सो च विसुद्धिमग्गे बुद्धानुस्सतिनिद्देसे (विसुद्धि॰ १.१२३ आदयो) वुत्तोयेव।&lt;br&gt;&#xA;एत्तावता चेत्थ एवन्ति वचनेन देसनासम्पत्तिं निद्दिसति, मे सुतन्ति सावकसम्पत्तिं, एकं समयन्ति कालसम्पत्तिं, भगवाति देसकसम्पत्तिम्।&lt;br&gt;&#xA;सावत्थियन्ति एत्थ च सवत्थस्स इसिनो निवासट्ठानभूता नगरी सावत्थी, यथा काकन्दी माकन्दीति एवं ताव अक्खरचिन्तका। अट्ठकथाचरिया पन भणन्ति – यं किञ्चि मनुस्सानं उपभोगपरिभोगं सब्बमेत्थ अत्थीति सावत्थी, सत्थसमायोगे च किं भण्डमत्थीति पुच्छिते सब्बमत्थीतिपि वचनमुपादाय सावत्थी।&lt;br&gt;&#xA;‘‘सब्बदा सब्बूपकरणं, सावत्थियं समोहितम्।&lt;br&gt;&#xA;तस्मा सब्बमुपादाय, सावत्थीति पवुच्चती’’ति॥ –&lt;br&gt;&#xA;तस्सं सावत्थियम्। समीपत्थे भुम्मवचनम्। विहरतीति अविसेसेन इरियापथदिब्बब्रह्मअरियविहारेसु अञ्ञतरविहारसमङ्गिपरिदीपनमेतं, इध पन ठानगमनासनसयनप्पभेदेसु इरियापथेसु अञ्ञतरइरियापथसमायोगपरिदीपनम्। तेन ठितोपि गच्छन्तोपि निसिन्नोपि सयानोपि भगवा ‘‘विहरति’’च्चेव वेदितब्बो। सो हि भगवा एकं इरियापथबाधनं अञ्ञेन इरियापथेन विच्छिन्दित्वा अपरिपतन्तमत्तभावं हरति पवत्तेति, तस्मा ‘‘विहरती’’ति वुच्चति।&lt;br&gt;&#xA;जेतवनेति एत्थ अत्तनो पच्चत्थिकजनं जिनातीति जेतो, रञ्ञो वा अत्तनो पच्चत्थिकजने जिते जातोति जेतो, मङ्गलकम्यताय वा तस्स एवंनाममेव कतन्ति जेतो, वनयतीति वनं, अत्तसम्पदाय सत्तानं भत्तिं कारेति, अत्तनि सिनेहं उप्पादेतीति अत्थो। वनुते इति वा वनं, नानाविधकुसुमगन्धसम्मोदमत्तकोकिलादिविहङ्गाभिरुतेहि मन्दमारुतचलितरुक्खसाखाविटपपल्लवपलासेहि ‘‘एथ मं परिभुञ्जथा’’ति पाणिनो याचति वियाति अत्थो। जेतस्स वनं जेतवनम्। तञ्हि जेतेन राजकुमारेन रोपितं संवद्धितं परिपालितं, सो च तस्स सामी अहोसि, तस्मा जेतवनन्ति वुच्चति। तस्मिं जेतवने। वनञ्च नाम रोपिमं सयंजातन्ति दुविधम्। इदञ्च वेळुवनादीनि च रोपिमानि, अन्धवनमहावनादीनि सयंजातानि।&lt;br&gt;&#xA;अनाथपिण्डिकस्स आरामेति सुदत्तो नाम सो गहपति मातापितूहि कतनामवसेन। सब्बकामसमिद्धताय पन विगतमच्छेरताय करुणादिगुणसमङ्गिताय च निच्चकालं अनाथानं पिण्डमदासि, तेन अनाथपिण्डिकोति सङ्खं गतो। आरमन्ति एत्थ पाणिनो, विसेसेन वा पब्बजिताति आरामो, तस्स पुप्फफलादिसोभाय नातिदूरनच्चासन्नतादिपञ्चविधसेनासनङ्गसम्पत्तिया च ततो ततो आगम्म रमन्ति अभिरमन्ति, अनुक्कण्ठिता हुत्वा निवसन्तीति अत्थो। वुत्तप्पकाराय वा सम्पत्तिया तत्थ तत्थ गतेपि अत्तनो अब्भन्तरं आनेत्वा रमापेतीति आरामो। सो हि अनाथपिण्डिकेन गहपतिना जेतस्स राजकुमारस्स हत्थतो अट्ठारसहि हिरञ्ञकोटीहि कोटिसन्थरेन कीणित्वा अट्ठारसहि हिरञ्ञकोटीहि सेनासनानि कारापेत्वा अट्ठारसहि हिरञ्ञकोटीहि विहारमहं निट्ठापेत्वा एवं चतुपञ्ञासहिरञ्ञकोटिपरिच्चागेन बुद्धप्पमुखस्स भिक्खुसङ्घस्स निय्यादितो, तस्मा ‘‘अनाथपिण्डिकस्स आरामो’’ति वुच्चति। तस्मिं अनाथपिण्डिकस्स आरामे।&lt;br&gt;&#xA;एत्थ च ‘‘जेतवने’’तिवचनं पुरिमसामिपरिकित्तनं, ‘‘अनाथपिण्डिकस्स आरामे’’ति पच्छिमसामिपरिकित्तनम्। किमेतेसं परिकित्तने पयोजनन्ति? पुञ्ञकामानं दिट्ठानुगतिआपज्जनम्। तत्थ हि द्वारकोट्ठकपासादमापने भूमिविक्कयलद्धा अट्ठारस हिरञ्ञकोटियो अनेककोटिअग्घनका रुक्खा च जेतस्स परिच्चागो, चतुपञ्ञास हिरञ्ञकोटियो अनाथपिण्डिकस्स । इति तेसं परिकित्तनेन एवं पुञ्ञकामा पुञ्ञानि करोन्तीति दस्सेन्तो आयस्मा सारिपुत्तो अञ्ञेपि पुञ्ञकामे तेसं दिट्ठानुगतिआपज्जने नियोजेति।&lt;br&gt;&#xA;तत्थ सिया – यदि ताव भगवा सावत्थियं विहरति, ‘‘जेतवने अनाथपिण्डिकस्स आरामे’’ति न वत्तब्बम्। अथ तत्थ विहरति, ‘‘सावत्थिय’’न्ति न वत्तब्बम्। न हि सक्का उभयत्थ एकं समयं विहरितुन्ति। न खो पनेतं एवं दट्ठब्बं, ननु अवोचुम्ह ‘‘समीपत्थे भुम्मवचन’’न्ति। तस्मा यथा गङ्गायमुनादीनं समीपे गोयूथानि चरन्तानि ‘‘गङ्गाय चरन्ति, यमुनाय चरन्ती’’ति वुच्चन्ति, एवमिधापि यदिदं सावत्थिया समीपे जेतवनं अनाथपिण्डिकस्स आरामो, तत्थ विहरन्तो वुच्चति ‘‘सावत्थियं विहरति जेतवने अनाथपिण्डिकस्स आरामे’’ति। गोचरगामनिदस्सनत्थं हिस्स सावत्थिवचनं, पब्बजितानुरूपनिवासट्ठाननिदस्सनत्थं सेसवचनम्।&lt;br&gt;&#xA;तत्थ सावत्थिकित्तनेन आयस्मा सारिपुत्तो भगवतो गहट्ठानुग्गहकरणं दस्सेति, जेतवनादिकित्तनेन पब्बजितानुग्गहकरणम्। तथा पुरिमेन पच्चयग्गहणतो अत्तकिलमथानुयोगविवज्जनं, पच्छिमेन वत्थुकामप्पहानतो कामसुखल्लिकानुयोगविवज्जनूपायम्। अथ वा पुरिमेन च धम्मदेसनाभियोगं, पच्छिमेन विवेकाधिमुत्तिम्। पुरिमेन करुणाय उपगमनं, पच्छिमेन पञ्ञाय अपगमनम्। पुरिमेन सत्तानं हितसुखनिप्फादनाधिमुत्ततं, पच्छिमेन परहितसुखकरणे निरुपलेपतम्। पुरिमेन धम्मिकसुखापरिच्चागनिमित्तं फासुविहारं, पच्छिमेन उत्तरिमनुस्सधम्मानुयोगनिमित्तम्। पुरिमेन मनुस्सानं उपकारबहुलतं, पच्छिमेन देवानम्। पुरिमेन लोके जातस्स लोके संवद्धभावं, पच्छिमेन लोकेन अनुपलित्ततम्। पुरिमेन ‘‘एकपुग्गलो, भिक्खवे, लोके उप्पज्जमानो उप्पज्जति बहुजनहिताय बहुजनसुखाय लोकानुकम्पाय अत्थाय हिताय सुखाय देवमनुस्सानम्। कतमो एकपुग्गलो? तथागतो अरहं सम्मासम्बुद्धो’’ति (अ॰ नि॰ १.१७०) वचनतो यदत्थं भगवा उप्पन्नो, तदत्थपरिदीपनं, पच्छिमेन यत्थ उप्पन्नो, तदनुरूपविहारपरिदीपनम्। भगवा हि पठमं लुम्बिनिवने, दुतियं बोधिमण्डेति लोकियलोकुत्तरस्स उप्पत्तिया वनेयेव उप्पन्नो, तेनस्स वनेयेव विहारं दस्सेतीति एवमादिना नयेनेत्थ अत्थयोजना वेदितब्बा।&lt;br&gt;&#xA;तत्राति देसकालपरिदीपनम्। तञ्हि यं समयं विहरति, तत्र समये, यस्मिञ्च जेतवने विहरति, तत्र जेतवनेति दीपेति। भासितब्बयुत्ते वा देसकाले दीपेति। न हि भगवा अयुत्ते देसे काले वा धम्मं देसेति। ‘‘अकालो खो ताव बाहिया’’तिआदि (उदा॰ १०) चेत्थ साधकम्। खोति पदपूरणमत्ते अवधारणत्थे आदिकालत्थे वा निपातो। भगवाति लोकगरुदीपनम्। भिक्खूति कथासवनयुत्तपुग्गलवचनम्। अपिचेत्थ ‘‘भिक्खकोति भिक्खु, भिक्खाचरियं अज्झुपगतोति भिक्खू’’तिआदिना (विभ॰ ५१०; पारा॰ ४५) नयेन वचनत्थो वेदितब्बो। आमन्तेसीति आलपि अभासि सम्बोधेसि, अयमेत्थ अत्थो। अञ्ञत्र पन ञापनेपि पक्कोसनेपि। भिक्खवोति आमन्तनाकारदीपनम्। तेन तेसं भिक्खूनं भिक्खनसीलताभिक्खनधम्मताभिक्खनेसाधुकारितादिगुणयोगसिद्धेन वचनेन हीनाधिकजनसेवितं वुत्तिं पकासेन्तो उद्धतदीनभावनिग्गहं करोति। ‘‘भिक्खवो’’ति इमिना च करुणाविप्फारसोम्महदयनयननिपातपुब्बङ्गमेन वचनेन ते अत्तनो मुखाभिमुखे करोन्तो तेनेव कथेतुकम्यतादीपकेन वचनेन नेसं सोतुकम्यतं जनेति। तेनेव च सम्बोधनत्थेन वचनेन साधुकसवनमनसिकारेपि ते नियोजेति। साधुकसवनमनसिकारायत्ता हि सासनसम्पत्ति।&lt;br&gt;&#xA;अपरेसु देवमनुस्सेसु विज्जमानेसु कस्मा भिक्खूयेव आमन्तेसीति चे? जेट्ठसेट्ठासन्नसदासन्निहितभाजनभावतो। सब्बपरिससाधारणा हि भगवतो धम्मदेसना। परिसाय च जेट्ठा भिक्खू पठमुप्पन्नत्ता, सेट्ठा अनगारियभावं आदिं कत्वा सत्थु चरियानुविधायकत्ता सकलसासनपटिग्गाहकत्ता च, आसन्ना तत्थ निसिन्नेसु सत्थुसन्निकत्ता, सदासन्निहिता सत्थुसन्तिकावचरत्ता, धम्मदेसनाय च ते एव भाजनं यथानुसिट्ठं पटिपत्तिसब्भावतो।&lt;br&gt;&#xA;तत्थ सिया – किमत्थं पन भगवा धम्मं देसेन्तो पठमं भिक्खू आमन्तेसि, न धम्ममेव देसेसीति? सतिजननत्थम्। परिसाय हि भिक्खू अञ्ञं चिन्तेन्तापि विक्खित्तचित्तापि धम्मं पच्चवेक्खन्तापि कम्मट्ठानं मनसिकरोन्तापि निसिन्ना होन्ति, ते अनामन्तेत्वा धम्मे देसियमाने ‘‘अयं देसना किंनिदाना किंपच्चया कतमाय अत्थुप्पत्तिया देसिता’’ति सल्लक्खेतुं असक्कोन्ता विक्खेपं आपज्जेय्युं, दुग्गहितं वा गण्हेय्युम्। तेन तेसं सतिजननत्थं भगवा पठमं आमन्तेत्वा पच्छा धम्मं देसेति।&lt;br&gt;&#xA;भदन्तेति गारववचनमेतं, सत्थुनो पटिवचनदानं वा। अपिचेत्थ ‘‘भिक्खवो’’ति वदमानो भगवा ते भिक्खू आलपति, ‘‘भदन्ते’’ति वदमाना ते भगवन्तं पच्चालपन्ति। तथा ‘‘भिक्खवो’’ति भगवा आभासति, ‘‘भदन्ते’’ति ते पच्चाभासन्ति। ‘‘भिक्खवो’’ति पटिवचनं दापेति, भदन्तेति पटिवचनं देन्ति। ते भिक्खूति ये भगवा आमन्तेसि। भगवतो पच्चस्सोसुन्ति भगवतो आमन्तनं पटिअस्सोसुं, अभिमुखा हुत्वा सुणिंसु सम्पटिच्छिंसु पटिग्गहेसुन्ति अत्थो। भगवा एतदवोचाति भगवा एतं इदानि वत्तब्बं सकलसुत्तं अवोच।&lt;br&gt;&#xA;एत्तावता च यं आयस्मता सारिपुत्तेन कमलकुवलयुज्जलविमलसादुरससलिलाय पोक्खरणिया सुखावतरणत्थं निम्मलसिलातलरचनविलाससोपानं विप्पकिण्णमुत्ताजालसदिसवालिकाकिण्णपण्डरभूमिभागं तित्थं विय, सुविभत्तभित्तिविचित्रवेदिकापरिक्खित्तस्स नक्खत्तपथं फुसितुकामताय विय, विजम्भितसमुस्सयस्स पासादवरस्स सुखारोहणत्थं दन्तमयसण्हमुदुफलककञ्चनलताविनद्धमणिगणप्पभासमुदयुज्जलसोभं सोपानं विय, सुवण्णवलयनूपुरादिसङ्घट्टनसद्दसम्मिस्सितकथितहसितमधुरस्सरगेहजनविचरितस्स उळारिस्सरियविभवसोभितस्स महाघरस्स सुखप्पवेसनत्थं सुवण्णरजतमणिमुत्तापवाळादिजुतिविसदविज्जोतितसुप्पतिट्ठितविसालद्वारकवाटं महाद्वारं विय अत्थब्यञ्जनसम्पन्नस्स बुद्धानं देसनाञाणगम्भीरभावसंसूचकस्स इमस्स सुत्तस्स सुखावगाहणत्थं कालदेसदेसकपरिसापदेसपटिमण्डितं निदानं भासितं, तस्स अत्थवण्णना समत्ता।&lt;br&gt;&#xA;सुत्तन्ते पञ्चाति गणनपरिच्छेदो। इमानि इन्द्रियानीति परिच्छिन्नधम्मनिदस्सनम्। इन्द्रियट्ठो हेट्ठा वुत्तो।&lt;br&gt;&#xA;१८५. इदानि इमं सुत्तन्तं दस्सेत्वा इमस्मिं सुत्तन्ते वुत्तानं इन्द्रियानं विसुद्धिभावनाविधानं भावितत्तं पटिप्पस्सद्धिञ्च दस्सेतुकामो इमानि पञ्चिन्द्रियानीतिआदिमाह। तत्थ विसुज्झन्तीति विसुद्धिं पापुणन्ति। अस्सद्धेति तीसु रतनेसु सद्धाविरहिते। सद्धेति तीसु रतनेसु सद्धासम्पन्ने। सेवतोति चित्तेन सेवन्तस्स। भजतोति उपसङ्कमन्तस्स। पयिरुपासतोति सक्कच्चं उपनिसीदन्तस्स। पसादनीये सुत्तन्तेति पसादजनके रतनत्तयगुणपटिसंयुत्ते सुत्तन्ते। कुसीतेति कुच्छितेन आकारेन सीदन्तीति कुसीदा, कुसीदा एव कुसीता। ते कुसीते। सम्मप्पधानेति चतुकिच्चसाधकवीरियपटिसंयुत्तसुत्तन्ते। मुट्ठस्सतीति नट्ठस्सतिके। सतिपट्ठानेति सतिपट्ठानाधिकारके सुत्तन्ते। झानविमोक्खेति चतुत्थज्झानअट्ठविमोक्खतिविधविमोक्खाधिकारके सुत्तन्ते। दुप्पञ्ञेति निप्पञ्ञे, पञ्ञाभावतो वा दुट्ठा पञ्ञा एतेसन्ति दुप्पञ्ञा। ते दुप्पञ्ञे। गम्भीरञाणचरियन्ति चतुसच्चपटिच्चसमुप्पादादिपटिसंयुत्ते सुत्तन्ते, ञाणकथासदिसे वा। सुत्तन्तक्खन्धेति सुत्तन्तकोट्ठासे। अस्सद्धियन्तिआदीसु अस्सद्धियन्ति अस्सद्धभावम्। अस्सद्धिये आदीनवदस्सावी अस्सद्धियं पजहन्तो सद्धिन्द्रियं भावेति, सद्धिन्द्रिये आनिसंसदस्सावी सद्धिन्द्रियं भावेन्तो अस्सद्धियं पजहति। एस नयो सेसेसु। कोसज्जन्ति कुसीतभावम्। पमादन्ति सतिविप्पवासम्। उद्धच्चन्ति उद्धतभावं, विक्खेपन्ति अत्थो। पहीनत्ताति अप्पनावसेन झानपारिपूरिया पहीनत्ता। सुप्पहीनत्ताति वुट्ठानगामिनिवसेन विपस्सनापारिपूरिया सुट्ठु पहीनत्ता। भावितं होति सुभावितन्ति वुत्तक्कमेनेव योजेतब्बम्। विपस्सनाय हि विपक्खवसेन पहीनत्ता ‘‘सुप्पहीनत्ता’’ति वत्तुं युज्जति। तस्मायेव च ‘‘सुभावित’’न्ति, न तथा झानेन। यस्मा पन पहातब्बानं पहानेन भावनासिद्धि, भावनासिद्धिया च पहातब्बानं पहानसिद्धि होति, तस्मा यमकं कत्वा निद्दिट्ठम्।&lt;br&gt;&#xA;१८६. पटिप्पस्सद्धिवारे भावितानि चेव होन्ति सुभावितानि चाति भावितानंयेव सुभावितता। पटिप्पस्सद्धानि च सुप्पटिप्पस्सद्धानि चाति पटिप्पस्सद्धानंयेव सुप्पटिप्पस्सद्धता वुत्ता। फलक्खणे मग्गकिच्चनिब्बत्तिवसेन भावितता पटिप्पस्सद्धता च वेदितब्बा। समुच्छेदविसुद्धियोति मग्गविसुद्धियोयेव। पटिप्पस्सद्धिविसुद्धियोति फलविसुद्धियो एव।&lt;br&gt;&#xA;इदानि तथा वुत्तविधानानि इन्द्रियानि कारकपुग्गलवसेन योजेत्वा दस्सेतुं कतिनं पुग्गलानन्तिआदिमाह। तत्थ सवनेन बुद्धोति सम्मासम्बुद्धतो धम्मकथासवनेन चतुसच्चं बुद्धवा, ञातवाति अत्थो। इदं भावितिन्द्रियभावस्स कारणवचनम्। भावनाभिसमयवसेन हि मग्गस्स बुद्धत्ता फलक्खणे भावितिन्द्रियो होति। अट्ठन्नम्पि अरियानं तथागतस्स सावकत्ता विसेसेत्वा अरहत्तफलट्ठमेव दस्सेन्तो खीणासवोति आह। सोयेव हि सब्बकिच्चनिप्फत्तिया भावितिन्द्रियोति वुत्तो। इतरेपि पन तंतंमग्गकिच्चनिप्फत्तिया परियायेन भावितिन्द्रिया एव। तस्मा एव च चतूसु फलक्खणेसु ‘‘पञ्चिन्द्रियानि भावितानि चेव होन्ति सुभावितानि चा’’ति वुत्तम्। यस्मा पन तेसं उपरिमग्गत्थाय इन्द्रियभावना अत्थियेव, तस्मा ते न निप्परियायेन भावितिन्द्रिया। सयं भूतट्ठेनाति अनाचरियो हुत्वा सयमेव अरियाय जातिया भूतट्ठेन जातट्ठेन भगवा। सोपि हि भावनासिद्धिवसेन फलक्खणे सयम्भू नाम होति। एवं सयं भूतट्ठेन भावितिन्द्रियो। अप्पमेय्यट्ठेनाति अनन्तगुणयोगतो पमाणेतुं असक्कुणेय्यट्ठेन। भगवा फलक्खणे भावनासिद्धितो अप्पमेय्योति। तस्मायेव भावितिन्द्रियो।&lt;br&gt;&#xA;पठमसुत्तन्तनिद्देसवण्णना निट्ठिता।&lt;br&gt;&#xA;२. दुतियसुत्तन्तनिद्देसवण्णना&lt;br&gt;&#xA;१८७. पुन अञ्ञं सुत्तन्तं निक्खिपित्वा इन्द्रियविधानं निद्दिसितुकामो पञ्चिमानि, भिक्खवेतिआदिकं सुत्तन्तं दस्सेति। तत्थ ये हि केचीति अनवसेसपरियादानं, हि-कारो पदपूरणमत्ते निपातो। समणा वा ब्राह्मणा वाति लोकवोहारवसेन वुत्तम्। समुदयन्ति पच्चयम्। अत्थङ्गमन्ति उप्पन्नानं अभावगमनं, अनुप्पन्नानं अनुप्पादं वा। अस्सादन्ति आनिसंसम्। आदीनवन्ति दोसम्। निस्सरणन्ति निग्गमनम्। यथाभूतन्ति यथासभावम्। समणेसूति समितपापेसु। समणसम्मताति न मया समणाति सम्मता। ‘‘सम्मता’’ति वत्तमानकालवसेन वुच्चमाने सद्दलक्खणवसेन ‘‘मे’’ति एत्थ सामिवचनमेव होति। ब्राह्मणेसूति बाहितपापेसु। सामञ्ञत्थन्ति समणभावस्स अत्थम्। ब्रह्मञ्ञत्थन्ति ब्राह्मणभावस्स अत्थम्। द्वयेनापि अरहत्तफलमेव वुत्तम्। अथ वा सामञ्ञत्थन्ति हेट्ठा तीणि फलानि। ब्रह्मञ्ञत्थन्ति अरहत्तफलम्। सामञ्ञब्रह्मञ्ञन्ति हि अरियमग्गोयेव। दिट्ठेव धम्मेति पच्चक्खेयेव अत्तभावे। सयं अभिञ्ञा सच्छिकत्वाति अत्तनायेव अधिकेन ञाणेन पच्चक्खं कत्वा। उपसम्पज्जाति पापुणित्वा, निप्फादेत्वा वा।&lt;br&gt;&#xA;१८८. सुत्तन्तनिद्देसे पठमं इन्द्रियसमुदयादीनं पभेदगणनं पुच्छित्वा पुन पभेदगणना विस्सज्जिता। तत्थ असीतिसतन्ति असीतिउत्तरं सतम्। पण्डितेहि ‘‘असीतिसत’’न्ति वुत्तेहि आकारेहीति योजना।&lt;br&gt;&#xA;पुन पभेदगणनापुच्छापुब्बङ्गमे गणनानिद्देसे अधिमोक्खत्थायाति अधिमुच्चनत्थाय सद्दहनत्थाय। आवज्जनाय समुदयोति मनोद्वारावज्जनचित्तस्स समुदयो। सद्धिन्द्रियस्स समुदयोति सद्धिन्द्रियस्स पच्चयो, सद्धं उप्पादेस्सामीति पुब्बभागावज्जनं सद्धिन्द्रियस्स उपनिस्सयपच्चयो, सद्धिन्द्रियजवनस्स आवज्जनं पठमस्स जवनस्स अनन्तरपच्चयो, दुतियजवनादीनं उपनिस्सयपच्चयो। अधिमोक्खवसेनाति छन्दसम्पयुत्तअधिमोक्खवसेन। छन्दस्स समुदयोति पुब्बभागावज्जनपच्चया उप्पन्नस्स अधिमोक्खसम्पयुत्तस्स येवापनकभूतस्स धम्मच्छन्दस्स समुदयो। सो पन सद्धिन्द्रियस्स सहजातअञ्ञमञ्ञनिस्सयसम्पयुत्तअत्थिअविगतवसेन पच्चयो होति, छन्दाधिपतिकाले अधिपतिपच्चयो च होति, सोयेव दुतियस्स अनन्तरसमनन्तरअनन्तरूपनिस्सयासेवननत्थिविगतवसेन पच्चयो होति। इमिनाव नयेन मनसिकारस्सपि योजना कातब्बा। केवलञ्हेत्थ मनसिकारोति सारणलक्खणो येवापनकमनसिकारो। अधिपतिपच्चयता पनस्स न होति। सम्पयुत्तेसु इमेसं द्विन्नंयेव गहणं बलवपच्चयत्ताति वेदितब्बम्। सद्धिन्द्रियस्स वसेनाति भावनाभिवुद्धिया इन्द्रियभावं पत्तस्स सद्धिन्द्रियस्स वसेन। एकत्तुपट्ठानन्ति एकारम्मणे अचलभावेन भुसं ठानं उपरूपरि सद्धिन्द्रियस्स पच्चयो होति। सद्धिन्द्रिये वुत्तनयेनेव सेसिन्द्रियानिपि वेदितब्बानि। एवमेकेकस्स इन्द्रियस्स चत्तारो चत्तारो समुदयाति पञ्चन्नं इन्द्रियानं वीसति समुदया होन्ति। पुन चतुन्नं समुदयानं एकेकस्मिं समुदये पञ्च पञ्च इन्द्रियानि योजेत्वा वीसति समुदया वुत्ता। पठमवीसति नानामग्गवसेन दट्ठब्बा, दुतियवीसति एकमग्गवसेन दट्ठब्बाति वदन्ति। एवं चत्तालीस आकारा होन्ति। अत्थङ्गमवारोपि इमिनाव नयेन वेदितब्बो। सो पन अत्थङ्गमो इन्द्रियभावनं अननुयुत्तस्स अप्पटिलद्धा पटिलाभत्थङ्गमो, इन्द्रियभावनाय परिहीनस्स पटिलद्धपरिहानि अत्थङ्गमो, फलप्पत्तस्स पटिप्पस्सद्धिअत्थङ्गमो। एकत्तअनुपट्ठानन्ति एकत्ते अनुपट्ठानम्।&lt;/p&gt;</description>
    </item>
    <item>
      <title>०४. विवेककथा</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/04_vivekakathA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/04_vivekakathA/</guid>
      <description>&lt;p&gt;४. विवेककथा&lt;/p&gt;&#xA;&lt;h2 id=&#34;ववककथवणणन&#34;&gt;विवेककथावण्णना&lt;/h2&gt;&#xA;&lt;p&gt;२२. इदानि पहानावसानाय अभिसमयकथाय अनन्तरं पहानाकारं दस्सेन्तेन कथिताय सुत्तन्तपुब्बङ्गमाय विवेककथाय अपुब्बत्थानुवण्णना। तत्थ सुत्तन्ते ताव ये केचीति अनवसेसपरियादानम्। बलकरणीयाति ऊरुबलेन बाहुबलेन कत्तब्बा। कम्मन्ताति धावनलङ्घनकसनवपनादीनि कम्मानि। करीयन्तीति बलवन्तेहि करीयन्ति। सीलं निस्सायाति चतुपारिसुद्धिसीलं निस्सयं कत्वा। भावेतीति भिन्नसीलस्स भावनाभावतो इध पन लोकियलोकुत्तरा मग्गभावना अधिप्पेताति। विवेकनिस्सितन्ति तदङ्गविवेकं समुच्छेदविवेकं निस्सरणविवेकं निस्सितम्। विवेकोति विवित्तता। अयञ्हि अरियमग्गभावनानुयुत्तो योगी विपस्सनाक्खणे किच्चतो तदङ्गविवेकनिस्सितं, अज्झासयतो निस्सरणविवेकनिस्सितं, मग्गक्खणे किच्चतो समुच्छेदविवेकनिस्सितं, आरम्मणतो निस्सरणविवेकनिस्सितं भावेति। एस नयो विरागनिस्सितादीसु। विवेकोयेव हि विरज्जनट्ठेन विरागो, निरोधट्ठेन निरोधो, वोसज्जनट्ठेन वोसग्गो। अथ वा किलेसेहि विवित्तत्ता विवेको, किलेसेहि विरत्तत्ता विरागो, किलेसानं निरुद्धत्ता निरोधो, किलेसानञ्च परिच्चत्तत्ता विस्सट्ठत्ता, निब्बानेचत्तस्स च विस्सट्ठत्ता वोसग्गो। वोसग्गो पन दुविधो परिच्चागवोसग्गो च पक्खन्दनवोसग्गो च। तत्थ परिच्चागवोसग्गोति विपस्सनाक्खणे तदङ्गवसेन, मग्गक्खणे समुच्छेदवसेन किलेसप्पहानम्। पक्खन्दनवोसग्गोति विपस्सनाक्खणे तन्निन्नभावेन, मग्गक्खणे आरम्मणकरणेन निब्बानपक्खन्दनम्। तदुभयम्पि इमस्मिं लोकियलोकुत्तरमिस्सके अत्थवण्णनानये वट्टति। तथा हि अयं सम्मादिट्ठिआदीसु एकेको धम्मो यथावुत्तेन पकारेन किलेसे च परिच्चजति, निब्बानञ्च पक्खन्दति। वोसग्गपरिणामिन्ति इमिना पन सकलेन वचनेन वोसग्गत्थं परिणामितं परिणतं, परिपच्चितं परिपक्कञ्चाति वुत्तं होति। अयम्पि अरियमग्गभावनानुयुत्तो भिक्खु यथा सम्मादिट्ठिआदीसु एकेको धम्मो किलेसपरिच्चागवोसग्गत्थञ्च निब्बानपक्खन्दनवोसग्गत्थञ्च परिपच्चति, यथा च परिपक्को होति, तथा नं भावेति।&lt;br&gt;&#xA;२३. बीजगामभूतगामाति एत्थ मूलबीजं खन्धबीजं अग्गबीजं फळुबीजं बीजबीजन्ति (पाचि॰ ९१) पञ्चविधं बीजं, बीजगामो नाम बीजसमूहोति अत्थो। तदेव पन सम्पन्ननीलङ्कुरपातुभावतो पट्ठाय भूतगामो नाम, भूतानं जातानं निब्बत्तमूलनीलङ्कुरानं समूहोति अत्थो। देवतापरिग्गहे सति नीलङ्कुरकालतो पभुति होतीति तेसं देवतासङ्खातानं भूतानं गामोतिपि भूतगामोति वदन्ति। वुद्धिन्ति अङ्कुरादिवसेन। विरुळ्हिन्ति खन्धादिवसेन। वेपुल्लन्ति पुप्फादिवसेन। धम्मेसु पन वुद्धिन्ति अपुब्बधम्मप्पवत्तिवसेन। विरुळिन्ति सकिच्चकरणसाधनवसेन। वेपुल्लन्ति किच्चनिप्फत्तिवसेन विपुलभावन्ति अत्थो। विपुलत्तन्तिपि पाठो। अथ वा एतानि तीणि पदानि सीलसमाधिपञ्ञाहिपि योजेन्ति।&lt;/p&gt;</description>
    </item>
    <item>
      <title>०५. चरियाकथा</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/05_chariyAkathA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/05_chariyAkathA/</guid>
      <description>&lt;p&gt;५. चरियाकथा&lt;/p&gt;&#xA;&lt;h2 id=&#34;चरयकथवणणन&#34;&gt;चरियाकथावण्णना&lt;/h2&gt;&#xA;&lt;p&gt;२८-२९. इदानि विवेककथानन्तरं परमविवेकभूतस्स निस्सरणविवेकसङ्खातस्स निब्बानस्स सच्छिकरणीयस्स सच्छिकिरियोपायदस्सनत्थं, तथा सच्छिकतनिरोधस्स लोकहितसुखकिरियाकरणदस्सनत्थञ्च इन्द्रियकथाय निद्दिट्ठापि चरियाकथा पुन कथिता। तस्सा अत्थवण्णना इन्द्रियकथाय कथितायेवाति।&lt;br&gt;&#xA;चरियाकथावण्णना निट्ठिता।&lt;/p&gt;</description>
    </item>
    <item>
      <title>०५. विमोक्खकथा</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/05_vimokkhakathA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/05_vimokkhakathA/</guid>
      <description>&lt;p&gt;५. विमोक्खकथा&lt;br&gt;&#xA;१. विमोक्खुद्देसवण्णना&lt;br&gt;&#xA;२०९. इदानि इन्द्रियकथानन्तरं कथिताय विमोक्खकथाय अपुब्बत्थानुवण्णना अनुप्पत्ता। अयञ्हि विमोक्खकथा इन्द्रियभावनानुयुत्तस्स विमोक्खसब्भावतो इन्द्रियकथानन्तरं कथिता। तञ्च कथेन्तो भगवतो सम्मुखा सुतसुत्तन्तदेसनापुब्बङ्गमं कत्वा कथेसि। तत्थ सुत्तन्ते ताव सुञ्ञतो विमोक्खोतिआदीसु सुञ्ञताकारेन निब्बानं आरम्मणं कत्वा पवत्तो अरियमग्गो सुञ्ञतो विमोक्खो। सो हि सुञ्ञताय धातुया उप्पन्नत्ता सुञ्ञतो, किलेसेहि विमुत्तत्ता विमोक्खो। एतेनेव नयेन अनिमित्ताकारेन निब्बानं आरम्मणं कत्वा पवत्तो अनिमित्तो, अप्पणिहिताकारेन निब्बानं आरम्मणं कत्वा पवत्तो अप्पणिहितोति वेदितब्बो।&lt;br&gt;&#xA;एको हि आदितोव अनिच्चतो सङ्खारे सम्मसति। यस्मा पन न अनिच्चतो सम्मसनमत्तेनेव मग्गवुट्ठानं होति, दुक्खतोपि अनत्ततोपि सम्मसितब्बमेव, तस्मा दुक्खतोपि अनत्ततोपि सम्मसति। तस्स एवं पटिपन्नस्स अनिच्चतो चे सम्मसनकाले मग्गवुट्ठानं होति, अयं अनिच्चतो अभिनिविसित्वा अनिच्चतो वुट्ठाति नाम। सचे पनस्स दुक्खतो अनत्ततो सम्मसनकाले मग्गवुट्ठानं होति, अयं अनिच्चतो अभिनिविसित्वा दुक्खतो, अनत्ततो वुट्ठाति नाम। एस नयो दुक्खतो अनत्ततो अभिनिविसित्वा वुट्ठानेसुपि। एत्थ च योपि अनिच्चतो अभिनिविट्ठो, योपि दुक्खतो, योपि अनत्ततो। वुट्ठानकाले चे अनिच्चतो वुट्ठानं होति, तयोपि जना अधिमोक्खबहुला होन्ति, सद्धिन्द्रियं पटिलभन्ति, अनिमित्तविमोक्खेन विमुच्चन्ति, पठममग्गक्खणे सद्धानुसारिनो होन्ति, सत्तसु ठानेसु सद्धाविमुत्ता। सचे पन दुक्खतो वुट्ठानं होति, तयोपि जना पस्सद्धिबहुला होन्ति, समाधिन्द्रियं पटिलभन्ति, अप्पणिहितविमोक्खेन विमुच्चन्ति, सब्बत्थ कायसक्खिनो होन्ति। यस्स पनेत्थ अरूपज्झानं पादकं होति, सो अग्गफले उभतोभागविमुत्तो होति। अथ नेसं अनत्ततो वुट्ठानं होति, तयोपि जना वेदबहुला होन्ति, पञ्ञिन्द्रियं पटिलभन्ति, सुञ्ञतविमोक्खेन विमुच्चन्ति, पठममग्गक्खणे धम्मानुसारिनो होन्ति, छसु ठानेसु दिट्ठिप्पत्ता, अग्गफले पञ्ञाविमुत्ताति।&lt;br&gt;&#xA;अपिच मग्गो नाम पञ्चहि कारणेहि नामं लभति सरसेन वा पच्चनीकेन वा सगुणेन वा आरम्मणेन वा आगमनेन वा। सचे हि सङ्खारुपेक्खा अनिच्चतो सङ्खारे सम्मसित्वा वुट्ठाति, अनिमित्तविमोक्खेन विमुच्चति। सचे दुक्खतो सम्मसित्वा वुट्ठाति, अप्पणिहितविमोक्खेन विमुच्चति। सचे अनत्ततो सम्मसित्वा वुट्ठाति, सुञ्ञतविमोक्खेन विमुच्चति। इदं सरसतो नामं नाम। अनिच्चानुपस्सनाय पन सङ्खारानं घनविनिब्भोगं कत्वा निच्चनिमित्तधुवनिमित्तसस्सतनिमित्तानि पहाय आगतत्ता अनिमित्तो, दुक्खानुपस्सनाय सुखसञ्ञं पहाय पणिधिपत्थनं सुक्खापेत्वा आगतत्ता अप्पणिहितो, अनत्तानुपस्सनाय अत्तसत्तपुग्गलसञ्ञं पहाय सङ्खारे सुञ्ञतो दिट्ठत्ता सुञ्ञतोति इदं पच्चनीकतो नामं नाम। रागादीहि पन सुञ्ञत्ता सुञ्ञतो, रूपनिमित्तादीनं, रागनिमित्तादीनंयेव वा अभावेन अनिमित्तो, रागपणिधिआदीनं अभावतो अप्पणिहितोति इदमस्स सगुणतो नामं नाम। सोयं सुञ्ञं अनिमित्तं अप्पणिहितञ्च निब्बानं आरम्मणं करोतीतिपि सुञ्ञतो अनिमित्तो अप्पणिहितोति वुच्चति। इदमस्स आरम्मणतो नामं नाम। आगमनं पन दुविधं विपस्सनागमनं मग्गागमनञ्च। तत्थ मग्गे विपस्सनागमनं लब्भति, फले मग्गागमनम्। अनत्तानुपस्सना हि सुञ्ञता नाम, सुञ्ञतविपस्सनाय मग्गो सुञ्ञतो, सुञ्ञतमग्गस्स फलं सुञ्ञतम्। अनिच्चानुपस्सना अनिमित्ता नाम, अनिमित्तविपस्सनाय मग्गो अनिमित्तो। इदं पन नामं अभिधम्मपरियाये न लब्भति, सुत्तन्तपरियाये पन लब्भति। तत्थ हि गोत्रभुञाणं अनिमित्तं निब्बानं आरम्मणं कत्वा अनिमित्तनामकं हुत्वा सयं आगमनीयट्ठाने ठत्वा मग्गस्स नामं देतीति वदन्ति। तेन मग्गो अनिमित्तोति वुत्तो। मग्गागमनेन फलं अनिमित्तन्ति युज्जतियेव। दुक्खानुपस्सना सङ्खारेसु पणिधिं सुक्खापेत्वा आगतत्ता अप्पणिहिता नाम, अप्पणिहितविपस्सनाय मग्गो अप्पणिहितो, अप्पणिहितमग्गस्स फलं अप्पणिहितन्ति एवं विपस्सना अत्तनो नामं मग्गस्स देति, मग्गो फलस्साति इदं आगमनतो नामं नाम। एवं सङ्खारुपेक्खा विमोक्खविसेसं नियमेतीति।&lt;br&gt;&#xA;एवं भगवता देसिते तयो महावत्थुके विमोक्खे उद्दिसित्वा तंनिद्देसवसेनेव अपरेपि विमोक्खे निद्दिसितुकामो अपिच अट्ठसट्ठि विमोक्खातिआदिमाह। तत्थ अपिचाति अपरपरियायदस्सनम्। कथं ते अट्ठसट्ठि होन्ति, ननु ते पञ्चसत्ततीति? सच्चं यथारुतवसेन पञ्चसत्तति। भगवता पन देसिते तयो विमोक्खे ठपेत्वा अञ्ञविमोक्खे निद्दिसनतो इमेसं तदवरोधतो च इमे तयो न गणेतब्बा, अज्झत्तविमोक्खादयो तयोपि विमोक्खा चतुधा वित्थारवचनेयेव अन्तोगधत्ता न गणेतब्बा, ‘‘पणिहितो विमोक्खो, अप्पणिहितो विमोक्खो’’ति एत्थ अप्पणिहितो विमोक्खो पठमं उद्दिट्ठेन एकनामिकत्ता न गणेतब्बो, एवं इमेसु सत्तसु अपनीतेसु सेसा अट्ठसट्ठि विमोक्खा होन्ति। एवं सन्ते सुञ्ञतविमोक्खादयो तयो पुन कस्मा उद्दिट्ठाति चे? उद्देसेन सङ्गहेत्वा तेसम्पि निद्देसकरणत्थम्। अज्झत्तवुट्ठानादयो पन तयो पभेदं विना मूलरासिवसेन उद्दिट्ठा, पणिहितविमोक्खपटिपक्खवसेन पुन अप्पणिहितो विमोक्खो उद्दिट्ठोति वेदितब्बो।&lt;br&gt;&#xA;अज्झत्तवुट्ठानादीसु अज्झत्ततो वुट्ठातीति अज्झत्तवुट्ठानो। अनुलोमेन्तीति अनुलोमा। अज्झत्तवुट्ठानानं पटिप्पस्सद्धि अपगमा अज्झत्तवुट्ठानपटिप्पस्सद्धि। रूपीति अज्झत्तं केसादीसु उप्पादितं रूपज्झानं रूपं, तं रूपमस्स अत्थीति रूपी रूपानि पस्सतीति बहिद्धा नीलकसिणादिरूपानि झानचक्खुना पस्सति। इमिना अज्झत्तबहिद्धावत्थुकेसु कसिणेसु झानपटिलाभो दस्सितो। अज्झत्तं अरूपसञ्ञीति अज्झत्तं न रूपसञ्ञी, अत्तनो केसादीसु अनुप्पादितरूपावचरज्झानोति अत्थो। इमिना बहिद्धा परिकम्मं कत्वा बहिद्धाव पटिलद्धज्झानता दस्सिता। सुभन्तेव अधिमुत्तोति ‘‘सुभ’’मिच्चेव आरम्मणे अधिमुत्तो। तत्थ किञ्चापि अन्तोअप्पनायं ‘‘सुभ’’न्ति आभोगो नत्थि, यो पन अप्पटिकूलाकारेन सत्तारम्मणं फरन्तो विहरति, सो यस्मा ‘‘सुभ’’न्तेव अधिमुत्तो होति, तस्मा एवं उद्देसो कतोति। अप्पितप्पितसमये एव विक्खम्भनविमुत्तिसब्भावतो समयविमोक्खो। सोयेव सकिच्चकरणवसेन अप्पितसमये एव नियुत्तोति सामयिको। सामायिकोतिपि पाठो। कोपेतुं भञ्जितुं सक्कुणेय्यताय कुप्पो। लोकं अनतिक्कमनतो लोके नियुत्तोति लोकिको। लोकियोतिपि पाठो। लोकं उत्तरति, उत्तिण्णोति वा लोकुत्तरो। आरम्मणकरणवसेन सह आसवेहीति सासवो। आरम्मणकरणवसेन सम्पयोगवसेन च नत्थेत्थ आसवाति अनासवो। रूपसङ्खातेन सह आमिसेनाति सामिसो। सब्बसो रूपारूपप्पहाना निरामिसतोपि निरामिसतरोति निरामिसा निरामिसतरो। पणिहितोति तण्हावसेन पणिहितो पत्थितो। आरम्मणकरणवसेन सञ्ञोजनेहि संयुत्तत्ता सञ्ञुत्तो। एकत्तविमोक्खोति किलेसेहि अनज्झारुळ्हत्ता एकसभावो विमोक्खो। सञ्ञाविमोक्खोति विपस्सनाञाणमेव विपरीतसञ्ञाय विमुच्चनतो सञ्ञाविमोक्खो। तदेव विपस्सनाञाणं सम्मोहतो विमुच्चनवसेन ञाणमेव विमोक्खोति ञाणविमोक्खो। सीतिसियाविमोक्खोति विपस्सनाञाणमेव सीति भवेय्याति पवत्तो विमोक्खो सीतिसियाविमोक्खो । सीतिसिकाविमोक्खोतिपि पाठो, सीतिभाविकाय विमोक्खोति तस्स अत्थं वण्णयन्ति। झानविमोक्खोति उपचारप्पनाभेदं लोकियलोकुत्तरभेदञ्च झानमेव विमोक्खो। अनुपादा चित्तस्स विमोक्खोति अनुपादियित्वा गहणं अकत्वा चित्तस्स विमोक्खो। सेसं वुत्तनयेनेव वेदितब्बन्ति।&lt;br&gt;&#xA;विमोक्खुद्देसवण्णना निट्ठिता।&lt;br&gt;&#xA;२. विमोक्खनिद्देसवण्णना&lt;br&gt;&#xA;२१०. कतमोतिआदिके उद्देसस्स निद्देसे इति पटिसञ्चिक्खतीति एवं उपपरिक्खति। सुञ्ञमिदन्ति इदं खन्धपञ्चकं सुञ्ञम्। केन सुञ्ञं? अत्तेन वा अत्तनियेन वा। तत्थ अत्तेन वाति बालजनपरिकप्पितस्स अत्तनो अभावा तेन अत्तना च सुञ्ञम्। अत्तनियेन वाति तस्स परिकप्पितस्स अत्तनो सन्तकेन च सुञ्ञम्। अत्तनो अभावेनेव अत्तनियाभावो। अत्तनियञ्च नाम निच्चं वा सिया सुखं वा, तदुभयम्पि नत्थि। तेन निच्चपटिक्खेपेन अनिच्चानुपस्सना, सुखपटिक्खेपेन दुक्खानुपस्सना च वुत्ता होति। सुञ्ञमिदं अत्तेन वाति अनत्तानुपस्सनायेव वुत्ता। सोति सो एवं तीहि अनुपस्सनाहि विपस्समानो भिक्खु। अभिनिवेसं न करोतीति अनत्तानुपस्सनावसेन अत्ताभिनिवेसं न करोति।&lt;br&gt;&#xA;निमित्तं न करोतीति अनिच्चानुपस्सनावसेन निच्चनिमित्तं न करोति। पणिधिं न करोतीति दुक्खानुपस्सनावसेन पणिधिं न करोति। इमे तयो विमोक्खा परियायेन विपस्सनाक्खणे तदङ्गवसेनापि लब्भन्ति, निप्परियायेन पन समुच्छेदवसेन मग्गक्खणेयेव। चत्तारि झानानि अज्झत्तं नीवरणादीहि वुट्ठानतो अज्झत्तवुट्ठानो विमोक्खो। चतस्सो अरूपसमापत्तियो आरम्मणेहि वुट्ठानतो बहिद्धावुट्ठानो विमोक्खो। आरम्मणम्पि हि बाहिरायतनानि विय इध ‘‘बहिद्धा’’ति वुत्तम्। इमे द्वे विक्खम्भनविमोक्खा, दुभतो वुट्ठानो पन समुच्छेदविमोक्खो।&lt;br&gt;&#xA;नीवरणेहि वुट्ठातीतिआदीहि अज्झत्तवुट्ठानं सरूपतो वुत्तम्। रूपसञ्ञायातिआदीहि कसिणादिआरम्मणसमतिक्कमस्स पाकटत्ता तं अवत्वा सुत्तन्तेसु वुत्तरूपसञ्ञादिसमतिक्कमो वुत्तो। सक्कायदिट्ठिविचिकिच्छासीलब्बतपरामासाति समासपदं, सक्कायदिट्ठिया विचिकिच्छाय सीलब्बतपरामासाति विच्छेदो। अयमेव वा पाठो।&lt;br&gt;&#xA;२११. वितक्को चातिआदीहि झानानं समापत्तीनञ्च उपचारभूमियो वुत्ता। अनिच्चानुपस्सनातिआदीहि चतुन्नं मग्गानं पुब्बभागविपस्सना वुत्ता। पटिलाभो वाति पञ्चविधवसिप्पत्तिया ब्यापितो पत्थटो लाभोति पटिलाभो। वसिप्पत्तिया हि सब्बो झानपयोगो च समापत्तिपयोगो च पटिप्पस्सद्धो होति, तस्मा पटिलाभो ‘‘पटिप्पस्सद्धिविमोक्खो’’ति वुत्तो। विपाको पन झानस्स समापत्तिया च पटिप्पस्सद्धि होतीति उजुकमेव। केचि पन ‘‘उपचारपयोगस्स पटिप्पस्सद्धत्ता झानस्स समापत्तिया च पटिलाभो होति, तस्मा झानसमापत्तिपटिलाभो ‘पटिप्पस्सद्धिविमोक्खो’ति वुच्चती’’ति वदन्ति।&lt;br&gt;&#xA;२१२. अज्झत्तन्ति अत्तानं अधिकिच्च पवत्तम्। पच्चत्तन्ति अत्तानं पटिच्च पवत्तम्। उभयेनापि नियकज्झत्तमेव दीपेति नीलनिमित्तन्ति नीलमेव। नीलसञ्ञं पटिलभतीति तस्मिं नीलनिमित्ते नीलमितिसञ्ञं पटिलभति। सुग्गहितं करोतीति परिकम्मभूमियं सुट्ठु उग्गहितं करोति। सूपधारितं उपधारेतीति उपचारभूमियं सुट्ठु उपधारितं कत्वा उपधारेति। स्वावत्थितं अवत्थापेतीति अप्पनाभूमियं सुट्ठु निच्छितं निच्छिनाति। ववत्थापेतीतिपि पाठो। अज्झत्तञ्हि नीलपरिकम्मं करोन्तो केसे वा पित्ते वा अक्खितारकायं वा करोति। बहिद्धा नीलनिमित्तेति नीलपुप्फनीलवत्थनीलधातूनं अञ्ञतरे नीलकसिणे। चित्तं उपसंहरतीति चित्तं उपनेति। पीतादीसुपि एसेव नयो। आसेवतीति तमेव सञ्ञं आदितो सेवति। भावेतीति वड्ढेति। बहुलीकरोतीति पुनप्पुनं करोति। रूपन्ति नीलनिमित्तं रूपम्। रूपसञ्ञीति तस्मिं रूपे सञ्ञा रूपसञ्ञा, सा अस्स अत्थीति रूपसञ्ञी। अज्झत्तं पीतनिमित्तादीसु पीतपरिकम्मं करोन्तो मेदे वा छविया वा अक्खीनं पीतट्ठाने वा करोति। लोहितपरिकम्मं करोन्तो मंसे वा लोहिते वा जिव्हाय वा हत्थतलपादतलेसु वा अक्खीनं रत्तट्ठाने वा करोति। ओदातपरिकम्मं करोन्तो अट्ठिम्हि वा दन्ते वा नखे वा अक्खीनं सेतट्ठाने वा करोति। अज्झत्तं अरूपन्ति अज्झत्तं रूपनिमित्तं नत्थीति अत्थो।&lt;br&gt;&#xA;मेत्तासहगतेनाति पठमदुतियततियज्झानवसेन मेत्ताय समन्नागतेन। चेतसाति चित्तेन। एकं दिसन्ति एकं एकिस्सा दिसाय पठमपरिग्गहितं सत्तं उपादाय एकदिसापरियापन्नसत्तफरणवसेन वुत्तम्। फरित्वाति फुसित्वा आरम्मणं कत्वा। विहरतीति ब्रह्मविहाराधिट्ठितं इरियापथविहारं पवत्तेति। तथा दुतियन्ति यथा पुरत्थिमादीसु यंकिञ्चि एकं दिसं फरित्वा विहरति, तथेव तदनन्तरं दुतियं ततियं चतुत्थं वाति अत्थो। इति उद्धन्ति एतेनेव नयेन उपरिमं दिसन्ति वुत्तं होति। अधो तिरियन्ति अधोदिसम्पि तिरियं दिसम्पि एवमेव । तत्थ च अधोति हेट्ठा। तिरियन्ति अनुदिसा। एवं सब्बदिसासु अस्समण्डलिकाय अस्समिव मेत्तासहगतं चित्तं सारेतिपि पच्चासारेतिपीति। एत्तावता एकमेकं दिसं परिग्गहेत्वा ओधिसो मेत्ताफरणं दस्सितम्। सब्बधीतिआदि पन अनोधिसो दस्सनत्थं वुत्तम्। तत्थ सब्बधीति सब्बत्थ। सब्बत्ततायाति सब्बेसु हीनमज्झिमुक्कट्ठमित्तसपत्तमज्झत्तादिप्पभेदेसु अत्तताय, ‘‘अयं परसत्तो’’ति विभागं अकत्वा अत्तसमतायाति वुत्तं होति। अथ वा सब्बत्ततायाति सब्बेन चित्तभावेन, ईसकम्पि बहि अविक्खिपमानोति वुत्तं होति। सब्बावन्तन्ति सब्बसत्तवन्तं, सब्बसत्तयुत्तन्ति अत्थो। सब्बवन्तन्तिपि पाठो। लोकन्ति सत्तलोकम्।&lt;br&gt;&#xA;विपुलेनाति एवमादिपरियायदस्सनतो पनेत्थ पुन ‘‘मेत्तासहगतेना’’ति वुत्तम्। यस्मा वा एत्थ ओधिसो फरणे विय पुन तथासद्दो वा इति-सद्दो वा न वुत्तो, तस्मा पुन ‘‘मेत्तासहगतेन चेतसा’’ति वुत्तं, निगमनवसेन वा एतं वुत्तम्। विपुलेनाति एत्थ फरणवसेन विपुलता दट्ठब्बा। भूमिवसेन पन तं महग्गतम्। तञ्हि किलेसविक्खम्भनसमत्थताय विपुलफलताय दीघसन्तानताय च महन्तभावं गतं, महन्तेहि वा उळारच्छन्दवीरियचित्तपञ्ञेहि गतं पटिपन्नन्ति महग्गतम्। पगुणवसेन अप्पमाणसत्तारम्मणवसेन च अप्पमाणम्। ब्यापादपच्चत्थिकप्पहानेन अवेरम्। दोमनस्सप्पहानतो अब्यापज्जं, निद्दुक्खन्ति वुत्तं होति। अप्पटिकूला होन्तीति भिक्खुनो चित्तस्स अप्पटिकूला हुत्वा उपट्ठहन्ति। सेसेसुपि वुत्तनयेनेव करुणामुदिताउपेक्खावसेन योजेतब्बम्। करुणाय विहेसापच्चत्थिकप्पहानेन अवेरं, मुदिताय अरतिपच्चत्थिकप्पहानेन।&lt;br&gt;&#xA;उपेक्खासहगतेनाति चतुत्थज्झानवसेन उपेक्खाय समन्नागतेन। रागपच्चत्थिकप्पहानेन अवेरं, गेहसितसोमनस्सप्पहानतो अब्यापज्जम्। सब्बम्पि हि अकुसलं किलेसपरिळाहयोगतो सब्यापज्जमेवाति अयमेतेसं विसेसो।&lt;br&gt;&#xA;२१३. सब्बसोति सब्बाकारेन, सब्बासं वा, अनवसेसानन्ति अत्थो। रूपसञ्ञानन्ति सञ्ञासीसेन वुत्तरूपावचरज्झानानञ्चेव तदारम्मणानञ्च। रूपावचरज्झानम्पि हि रूपन्ति वुच्चति ‘‘रूपी रूपानि पस्सती’’तिआदीसु (पटि॰ म॰ १.२०९; ध॰ स॰ २४८), तस्स आरम्मणम्पि बहिद्धा रूपानि पस्सति ‘‘सुवण्णदुब्बण्णानी’’तिआदीसु (ध॰ स॰ २२३)। तस्मा इध रूपे सञ्ञा रूपसञ्ञाति एवं सञ्ञासीसेन वुत्तरूपावचरज्झानस्सेतं अधिवचनम्। रूपं सञ्ञा अस्साति रूपसञ्ञं, रूपमस्स नामन्ति वुत्तं होति। एवं पथवीकसिणादिभेदस्स तदारम्मणस्स चेतं अधिवचनन्ति वेदितब्बम्। समतिक्कमाति विरागा निरोधा च। किं वुत्तं होति? एतासं कुसलविपाककिरियावसेन पञ्चदसन्नं झानसङ्खातानं रूपसञ्ञानं, एतेसञ्च पथवीकसिणादिवसेन नवन्नं आरम्मणसङ्खातानं रूपसञ्ञानं सब्बाकारेन, अनवसेसानं वा विरागा च निरोधा च विरागहेतु चेव निरोधहेतु च आकासानञ्चायतनं उपसम्पज्ज विहरति। न हि सक्का सब्बसो अनतिक्कन्तरूपसञ्ञेन एतं उपसम्पज्ज विहरितुन्ति। यस्मा पन आरम्मणसमतिक्कमेन पत्तब्बा एता समापत्तियो, न एकस्मिंयेव आरम्मणे पठमज्झानादीनि विय। आरम्मणे अविरत्तस्स च सञ्ञासमतिक्कमो न होति, तस्मा अयं आरम्मणसमतिक्कमवसेनापि अत्थवण्णना कताति वेदितब्बा।&lt;br&gt;&#xA;पटिघसञ्ञानं अत्थङ्गमाति चक्खादीनं वत्थूनं रूपादीनं आरम्मणानञ्च पटिघातेन उप्पन्ना सञ्ञा पटिघसञ्ञा, रूपसञ्ञादीनं एतं अधिवचनम्। तासं कुसलविपाकानं पञ्चन्नं, अकुसलविपाकानं पञ्चन्नन्ति सब्बसो दसन्नम्पि पटिघसञ्ञानं अत्थङ्गमा पहाना असमुप्पादा, अप्पवत्तिं कत्वाति वुत्तं होति। कामञ्चेता पठमज्झानादीनि समापन्नस्सपि न सन्ति, न हि तस्मिं समये पञ्चद्वारवसेन चित्तं पवत्तति, एवं सन्तेपि अञ्ञत्थ पहीनानं सुखदुक्खानं चतुत्थज्झाने विय सक्कायदिट्ठादीनं ततियमग्गे विय च इमस्मिं झाने उस्साहजननत्थं इमस्स झानस्स पसंसावसेन एतासं एत्थ वचनं वेदितब्बम्। अथ वा किञ्चापि ता रूपावचरं समापन्नस्स न सन्ति, अथ खो न पहीनत्ता न सन्ति। न हि रूपविरागाय रूपावचरभावना संवत्तति, रूपायत्तायेव च एतासं पवत्ति। अयं पन भावना रूपविरागाय संवत्तति, तस्मा ता एत्थ पहीनाति वत्तुं वट्टति। न केवलञ्च वत्तुं, एकंसेनेव एवं धारेतुम्पि वट्टति। तासञ्हि इतो पुब्बे अप्पहीनत्तायेव ‘‘पठमज्झानं समापन्नस्स सद्दो कण्टको’’ति (अ॰ नि॰ १०.७२) वुत्तो भगवता। इध च पहीनत्तायेव अरूपसमापत्तीनं आनेञ्जता सन्तविमोक्खता च वुत्ता।&lt;br&gt;&#xA;नानत्तसञ्ञानं अमनसिकाराति नानत्ते वा गोचरे पवत्तानं सञ्ञानं, नानत्तानं वा सञ्ञानम्। यस्मा हेता रूपसद्दादिभेदे नानत्ते नानासभावे गोचरे पवत्तन्ति, यस्मा चेता अट्ठ कामावचरकुसलसञ्ञा, द्वादस अकुसलसञ्ञा, एकादस कामावचरकुसलविपाकसञ्ञा, द्वे अकुसलविपाकसञ्ञा, एकादस कामावचरकिरियासञ्ञाति एवं चतुचत्तालीसम्पि सञ्ञा नानत्ता नानासभावा अञ्ञमञ्ञविसदिसा, तस्मा ‘‘नानत्तसञ्ञा’’ति वुत्ता। तासं सब्बसो नानत्तसञ्ञानं अमनसिकारा अनावज्जना चित्ते च अनुप्पादना। यस्मा ता नावज्जति चित्ते च न उप्पादेति न मनसिकरोति न पच्चवेक्खति, तस्माति वुत्तं होति। यस्मा चेत्थ पुरिमा रूपसञ्ञा पटिघसञ्ञा च इमिना झानेन निब्बत्ते भवेपि न विज्जन्ति, पगेव तस्मिं भवे इमं झानं उपसम्पज्ज विहरणकाले, तस्मा तासं समतिक्कमा अत्थङ्गमाति द्वेधापि अभावोयेव वुत्तो। नानत्तसञ्ञासु पन यस्मा अट्ठ कामावचरकुसलसञ्ञा, नव किरियासञ्ञा, दसाकुसलसञ्ञाति इमा सत्तवीसति सञ्ञा इमिना झानेन निब्बत्ते भवे विज्जन्ति, तस्मा तासं अमनसिकाराति वुत्तन्ति वेदितब्बम्। तत्थापि हि इमं झानं उपसम्पज्ज विहरन्तो तासं अमनसिकारायेव उपसम्पज्ज विहरति। ता पन मनसिकरोन्तो असमापन्नो होतीति। सङ्खेपतो चेत्थ ‘‘रूपसञ्ञानं समतिक्कमा’’तिइमिना सब्बरूपावचरधम्मानं पहानं वुत्तम्। ‘‘पटिघसञ्ञानं अत्थङ्गमा नानत्तसञ्ञानं अमनसिकारा’’तिइमिना सब्बेसं कामावचरचित्तचेतसिकानं पहानञ्च अमनसिकारो च वुत्तोति वेदितब्बो।&lt;br&gt;&#xA;अनन्तो आकासोति एत्थ पञ्ञत्तिमत्तत्ता नास्स उप्पादन्तो वा वयन्तो वा पञ्ञायतीति अनन्तो, अनन्तफरणवसेनापि अनन्तो। न हि सो योगी एकदेसवसेन फरति, सकलवसेनेव फरति। आकासोति कसिणुग्घाटिमाकासो। आकासानञ्चायतनादीनि वुत्तत्थानि। उपसम्पज्ज विहरतीति तं पत्वा निप्फादेत्वा तदनुरूपेन इरियापथेन विहरति। तदेव समापज्जितब्बतो समापत्ति।&lt;br&gt;&#xA;आकासानञ्चायतनं समतिक्कम्माति पुब्बे वुत्तनयेन झानम्पि आकासानञ्चायतनं आरम्मणम्पि। आरम्मणम्पि हि पुब्बे वुत्तनयेनेव आकासानञ्चं च तं पठमस्स आरुप्पज्झानस्स आरम्मणत्ता देवानं देवायतनं विय अधिट्ठानट्ठेन आयतनञ्चाति आकासानञ्चायतनं, तथा आकासानञ्चं च तं तस्स झानस्स सञ्जातिहेतुत्ता ‘‘कम्बोजा अस्सानं आयतन’’न्तिआदीनि विय सञ्जातिदेसट्ठेन आयतनञ्चातिपि आकासानञ्चायतनम्। एवमेतं झानञ्च आरम्मणञ्चाति उभयम्पि अप्पवत्तिकरणेन च अमनसिकरणेन च समतिक्कमित्वाव यस्मा इदं विञ्ञाणञ्चायतनं उपसम्पज्ज विहातब्बं, तस्मा उभयम्पेतमेकज्झं कत्वा ‘‘आकासानञ्चायतनं समतिक्कम्मा’’ति इदं वुत्तन्ति वेदितब्बम्। अनन्तं विञ्ञाणन्ति तंयेव ‘‘अनन्तो आकासो’’ति फरित्वा पवत्तं विञ्ञाणं ‘‘अनन्तं विञ्ञाण’’न्ति मनसिकरोन्तोति वुत्तं होति। मनसिकारवसेन वा अनन्तम्। सो हि तं आकासारम्मणं विञ्ञाणं अनवसेसतो मनसिकरोन्तो अनन्तं मनसि करोति।&lt;br&gt;&#xA;विञ्ञाणञ्चायतनं समतिक्कम्माति एत्थापि च पुब्बे वुत्तनयेनेव झानम्पि विञ्ञाणञ्चायतनं आरम्मणम्पि। आरम्मणम्पि हि पुब्बे वुत्तनयेनेव विञ्ञाणञ्चं च तं दुतियस्स आरुप्पज्झानस्स आरम्मणत्ता अधिट्ठानट्ठेन आयतनञ्चाति विञ्ञाणञ्चायतनं, तथा विञ्ञाणञ्चं च तं तस्सेव झानस्स सञ्जातिहेतुत्ता सञ्जातिदेसट्ठेन आयतनञ्चातिपि विञ्ञाणञ्चायतनम्। एवमेतं झानञ्च आरम्मणञ्चाति उभयम्पि अप्पवत्तिकरणेन च अमनसिकरणेन च समतिक्कमित्वाव यस्मा इदं आकिञ्चञ्ञायतनं उपसम्पज्ज विहातब्बं, तस्मा उभयम्पेतमेकज्झं कत्वा ‘‘विञ्ञाणञ्चायतनं समतिक्कम्मा’’ति इदं वुत्तन्ति वेदितब्बम्। नत्थि किञ्चीति नत्थि नत्थि, सुञ्ञं सुञ्ञं, विवित्तं विवित्तन्ति एवं मनसिकरोन्तोति वुत्तं होति।&lt;br&gt;&#xA;आकिञ्चञ्ञायतनं समतिक्कम्माति एत्थापि पुब्बे वुत्तनयेनेव झानम्पि आकिञ्चञ्ञायतनं आरम्मणम्पि। आरम्मणम्पि हि पुब्बे वुत्तनयेनेव आकिञ्चञ्ञञ्च तं ततियस्स आरुप्पज्झानस्स आरम्मणत्ता अधिट्ठानट्ठेन आयतनञ्चाति आकिञ्चञ्ञायतनं, तथा आकिञ्चञ्ञञ्च तं तस्सेव झानस्स सञ्जातिहेतुत्ता सञ्जातिदेसट्ठेन आयतनञ्चातिपि आकिञ्चञ्ञायतनम्। एवमेतं झानञ्च आरम्मणञ्चाति उभयम्पि अप्पवत्तिकरणेन च अमनसिकरणेन च समतिक्कमित्वाव यस्मा इदं नेवसञ्ञानासञ्ञायतनं उपसम्पज्ज विहातब्बं, तस्मा उभयम्पेतमेकज्झं कत्वा ‘‘आकिञ्चञ्ञायतनं समतिक्कम्मा’’ति इदं वुत्तन्ति वेदितब्बम्। सञ्ञावेदयितनिरोधकथा हेट्ठा कथिताव।&lt;br&gt;&#xA;‘‘रूपी रूपानि पस्सती’’तिआदिका सत्त विमोक्खा पच्चनीकधम्मेहि सुट्ठु विमुच्चनट्ठेन आरम्मणे अभिरतिवसेन सुट्ठु मुच्चनट्ठेन च विमोक्खा, निरोधसमापत्ति पन चित्तचेतसिकेहि विमुत्तट्ठेन विमोक्खो। समापत्तिसमापन्नसमये विमुत्तो होति, वुट्ठितसमये अविमुत्तो होतीति समयविमोक्खो। समुच्छेदविमुत्तिवसेन अच्चन्तविमुत्तत्ता अरियमग्गा, पटिप्पस्सद्धिविमुत्तिवसेन अच्चन्तविमुत्तत्ता सामञ्ञफलानि, निस्सरणविमुत्तिवसेन अच्चन्तविमुत्तत्ता निब्बानं असमयविमोक्खो। तथा सामयिकासामयिकविमोक्खा।&lt;br&gt;&#xA;पमादं आगम्म परिहायतीति कुप्पो। तथा न परिहायतीति अकुप्पो। लोकाय संवत्ततीति लोकियो। अरियमग्गा लोकं उत्तरन्तीति लोकुत्तरा, सामञ्ञफलानि निब्बानञ्च लोकतो उत्तिण्णाति लोकुत्तरा। आदित्तं अयोगुळं मक्खिका विय तेजुस्सदं लोकुत्तरं धम्मं आसवा नालम्बन्तीति अनासवो। रूपप्पटिसञ्ञुत्तोति रूपज्झानानि। अरूपप्पटिसञ्ञुत्तोति अरूपसमापत्तियो। तण्हाय आलम्बितो पणिहितो। अनालम्बितो अप्पणिहितो। मग्गफलानि एकारम्मणत्ता एकनिट्ठत्ता च एकत्तविमोक्खो, निब्बानं अदुतियत्ता एकत्तविमोक्खो, आरम्मणनानत्ता विपाकनानत्ता च नानत्तविमोक्खो।&lt;br&gt;&#xA;२१४. सियाति भवेय्य, दस होन्तीति च एको होतीति च भवेय्याति अत्थो। ‘‘सिया’’ति च एतं विधिवचनं, न पुच्छावचनम्। वत्थुवसेनाति निच्चसञ्ञादिदसवत्थुवसेन दस होन्ति। परियायेनाति विमुच्चनपरियायेन एको होति। सियाति कथञ्च सियाति यं वा सियाति विहितं, तं कथं सियाति पुच्छति। अनिच्चानुपस्सनञाणन्ति समासपदम्। अनिच्चानुपस्सनाञाणन्ति वा पाठो। तथा सेसेसुपि। निच्चतो सञ्ञायाति निच्चतो पवत्ताय सञ्ञाय, ‘‘निच्च’’न्ति पवत्ताय सञ्ञायाति अत्थो। एस नयो सुखतो अत्ततो निमित्ततो सञ्ञायाति एत्थापि। निमित्ततोति च निच्चनिमित्ततो। नन्दिया सञ्ञायाति नन्दिवसेन पवत्ताय सञ्ञाय, नन्दिसम्पयुत्ताय सञ्ञायाति अत्थो। एस नयो रागतो समुदयतो आदानतो पणिधितो अभिनिवेसतो सञ्ञायाति एत्थापि। यस्मा पन खयवयविपरिणामानुपस्सना तिस्सो अनिच्चानुपस्सनादीनं बलवभावाय बलवपच्चयभूता भङ्गानुपस्सनाविसेसा। भङ्गदस्सनेन हि अनिच्चानुपस्सना बलवती होति। अनिच्चानुपस्सनाय च बलवतिया जाताय ‘‘यदनिच्चं तं दुक्खं, यं दुक्खं तदनत्ता’’ति (सं॰ नि॰ ३.१५) दुक्खानत्तानुपस्सनापि बलवतियो होन्ति। तस्मा अनिच्चानुपस्सनादीसु वुत्तासु तापि तिस्सो वुत्ताव होन्ति। यस्मा च सुञ्ञतानुपस्सना ‘‘अभिनिवेसतो सञ्ञाय मुच्चती’’ति वचनेनेव सारादानाभिनिवेससम्मोहाभिनिवेसआलयाभिनिवेससञ्ञोगाभिनिवेसतो सञ्ञाय मुच्चतीति वुत्तमेव होति, अभिनिवेसाभावेनेव अप्पटिसङ्खातो सञ्ञाय मुच्चतीति वुत्तमेव होति, तस्मा अधिपञ्ञाधम्मविपस्सनादयो पञ्चपि अनुपस्सना न वुत्ताति वेदितब्बा। एवं अट्ठारससु महाविपस्सनासु एता अट्ठ अनुपस्सना अवत्वा दसेव अनुपस्सना वुत्ताति वेदितब्बा।&lt;br&gt;&#xA;२१५. अनिच्चानुपस्सना यथाभूतं ञाणन्ति अनिच्चानुपस्सनायेव यथाभूतञाणम्। उभयम्पि पच्चत्तवचनम्। यथाभूतञाणन्ति ञाणत्थो वुत्तो। एवं सेसेसुपि। सम्मोहा अञ्ञाणाति सम्मोहभूता अञ्ञाणा। मुच्चतीति विमोक्खत्थो वुत्तो।&lt;br&gt;&#xA;२१६. अनिच्चानुपस्सना अनुत्तरं सीतिभावञाणन्ति एत्थ सासनेयेव सब्भावतो उत्तमट्ठेन अनुत्तरं, अनुत्तरस्स पच्चयत्ता वा अनुत्तरं, सीतिभावो एव ञाणं सीतिभावञाणम्। तं अनिच्चानुपस्सनासङ्खातं अनुत्तरं सीतिभावञाणम्। ‘‘छहि, भिक्खवे, धम्मेहि समन्नागतो भिक्खु भब्बो अनुत्तरं सीतिभावं सच्छिकातु’’न्ति (अ॰ नि॰ ६.८५) एत्थ निब्बानं अनुत्तरो सीतिभावो नाम। इध पन विपस्सना अनुत्तरो सीतिभावो। निच्चतो सन्तापपरिळाहदरथा मुच्चतीति एत्थापि ‘‘निच्च’’न्ति पवत्तकिलेसा एव इध चामुत्र च सन्तापनट्ठेन सन्तापो, परिदहनट्ठेन परिळाहो, उण्हट्ठेन दरथोति वुच्चन्ति।&lt;br&gt;&#xA;२१७. नेक्खम्मं झायतीति झानन्तिआदयो हेट्ठा वुत्तत्था। नेक्खम्मादीनि चेत्थ अट्ठ समापत्तियो च निब्बेधभागियानेव।&lt;br&gt;&#xA;२१८. अनुपादा चित्तस्स विमोक्खोति इध विपस्सनायेव। ‘‘एतदत्था कथा, एतदत्था मन्तना, यदिदं अनुपादा चित्तस्स विमोक्खो’’ति (परि॰ ३६६; अ॰ नि॰ ३.६८) एत्थ पन निब्बानं अनुपादा चित्तस्स विमोक्खो। कतिहुपादानेहीति कतिहि उपादानेहि। कतमा एकुपादानाति कतमतो एकुपादानतो। इदं एकुपादानाति इतो एकतो उपादानतो। इदन्ति पुब्बञाणापेक्खं वा। उपादानतो मुच्चनेसु यस्मा आदितो सङ्खारानं उदयब्बयं पस्सित्वा पस्सित्वा अनिच्चानुपस्सनाय विपस्सति, पच्छा सङ्खारानं भङ्गमेव पस्सित्वा अनिमित्तानुपस्सनाय विपस्सति। अनिच्चानुपस्सनाविसेसोयेव हि अनिमित्तानुपस्सना। सङ्खारानं उदयब्बयदस्सनेन च भङ्गदस्सनेन च अत्ताभावो पाकटो होति। तेन दिट्ठुपादानस्स च अत्तवादुपादानस्स च पहानं होति। दिट्ठिप्पहानेनेव च ‘‘सीलब्बतेन अत्ता सुज्झती’’ति दस्सनस्स अभावतो सीलब्बतुपादानस्स पहानं होति। यस्मा च अनत्तानुपस्सनाय उजुकमेव अत्ताभावं पस्सति, अनत्तानुपस्सनाविसेसोयेव च सुञ्ञतानुपस्सना, तस्मा इमानि चत्तारि ञाणानि दिट्ठुपादानादीहि तीहि उपादानेहि मुच्चन्ति। दुक्खानुपस्सनादीनंयेव पन चतस्सन्नं तण्हाय उजुविपच्चनीकत्ता अनिच्चानुपस्सनादीनं चतस्सन्नं कामुपादानतो मुच्चनं न वुत्तम्। यस्मा आदितो दुक्खानुपस्सनाय ‘‘सङ्खारा दुक्खा’’ति पस्सतो पच्छा अप्पणिहितानुपस्सनाय च ‘‘सङ्खारा दुक्खा’’ति पस्सतो सङ्खारानं पत्थना पहीयति। दुक्खानुपस्सनाविसेसोयेव हि अप्पणिहितानुपस्सना। यस्मा च सङ्खारेसु निब्बिदानुपस्सनाय निब्बिन्दन्तस्स विरागानुपस्सनाय विरज्जन्तस्स सङ्खारानं पत्थना पहीयति, तस्मा इमानि चत्तारि ञाणानि कामुपादानतो मुच्चन्ति। यस्मा निरोधानुपस्सनाय किलेसे निरोधेति, पटिनिस्सग्गानुपस्सनाय किलेसे परिच्चजति, तस्मा इमानि द्वे ञाणानि चतूहि उपादानेहि मुच्चन्तीति एवं सभावनानत्तेन च आकारनानत्तेन च अट्ठसट्ठि विमोक्खा निद्दिट्ठा।&lt;br&gt;&#xA;२१९. इदानि आदितो उद्दिट्ठानं तिण्णं विमोक्खानं मुखानि दस्सेत्वा विमोक्खमुखपुब्बङ्गमं इन्द्रियविसेसं पुग्गलविसेसञ्च दस्सेतुकामो तीणि खो पनिमानीतिआदिमाह। तत्थ विमोक्खमुखानीति तिण्णं विमोक्खानं मुखानि। लोकनिय्यानाय संवत्तन्तीति तेधातुकलोकतो निय्यानाय निग्गमनाय संवत्तन्ति। सब्बसङ्खारे परिच्छेदपरिवटुमतो समनुपस्सनतायाति सब्बेसं सङ्खारानं उदयब्बयवसेन परिच्छेदतो चेव परिवटुमतो च समनुपस्सनताय। लोकनिय्यानं होतीति पाठसेसो। अनिच्चानुपस्सना हि उदयतो पुब्बे सङ्खारा नत्थीति परिच्छिन्दित्वा तेसं गतिं समन्नेसमाना वयतो परं न गच्छन्ति, एत्थेव अन्तरधायन्तीति परिवटुमतो परियन्ततो समनुपस्सति। सब्बसङ्खारा हि उदयेन पुब्बन्तपरिच्छिन्ना, वयेन अपरन्तपरिच्छिन्ना। अनिमित्ताय च धातुया चित्तसम्पक्खन्दनतायाति विपस्सनाक्खणेपि निब्बाननिन्नताय अनिमित्ताकारेन उपट्ठानतो अनिमित्तसङ्खाताय निब्बानधातुया चित्तपविसनताय च लोकनिय्यानं होति। मनोसमुत्तेजनतायाति चित्तसंवेजनताय। दुक्खानुपस्सनाय हि सङ्खारेसु चित्तं संविज्जति। अप्पणिहिताय च धातुयाति विपस्सनाक्खणेपि निब्बाननिन्नताय अप्पणिहिताकारेन उपट्ठानतो अप्पणिहितसङ्खाताय निब्बानधातुया। सब्बधम्मेति निब्बानस्स अविपस्सनुपगत्तेपि अनत्तसभावसब्भावतो ‘‘सब्बसङ्खारे’’ति अवत्वा ‘‘सब्बधम्मे’’ति वुत्तम्। परतो समनुपस्सनतायाति पच्चयायत्तत्ता अवसताय अविधेय्यताय च ‘‘नाहं न मम’’न्ति एवं अनत्ततो समनुपस्सनताय। सुञ्ञताय च धातुयाति विपस्सनाक्खणेपि निब्बाननिन्नताय सुञ्ञताकारेन उपट्ठानतो सुञ्ञतासङ्खाताय निब्बानधातुया। इति इमानि तीणि वचनानि अनिच्चदुक्खानत्तानुपस्सनानं वसेन वुत्तानि। तेनेव तदनन्तरं अनिच्चतो मनसिकरोतोतिआदि वुत्तम्। तत्थ खयतोति खीयनतो। भयतोति सभयतो। सुञ्ञतोति अत्तरहिततो।&lt;br&gt;&#xA;अधिमोक्खबहुलन्ति अनिच्चानुपस्सनाय ‘‘खणभङ्गवसेन सङ्खारा भिज्जन्ती’’ति सद्धाय पटिपन्नस्स पच्चक्खतो खणभङ्गदस्सनेन ‘‘सच्चं वताह भगवा’’ति भगवति सद्धाय सद्धाबहुलं चित्तं होति। अथ वा पच्चुप्पन्नानं पदेससङ्खारानं अनिच्चतं पस्सित्वा ‘‘एवं अनिच्चा अतीतानागतपच्चुप्पन्ना सब्बे सङ्खारा’’ति अधिमुच्चनतो अधिमोक्खबहुलं चित्तं होति। पस्सद्धिबहुलन्ति दुक्खानुपस्सनाय चित्तक्खोभकराय पणिधिया पजहनतो चित्तदरथाभावेन पस्सद्धिबहुलं चित्तं होति। अथ वा दुक्खानुपस्सनाय संवेगजननतो संविग्गस्स च योनिसो पदहनतो विक्खेपाभावेन पस्सद्धिबहुलं चित्तं होति। वेदबहुलन्ति अनत्तानुपस्सनाय बाहिरकेहि अदिट्ठं गम्भीरं अनत्तलक्खणं पस्सतो ञाणबहुलं चित्तं होति। अथ वा ‘‘सदेवकेन लोकेन अदिट्ठं अनत्तलक्खणं दिट्ठ’’न्ति तुट्ठस्स तुट्ठिबहुलं चित्तं होति।&lt;br&gt;&#xA;अधिमोक्खबहुलो सद्धिन्द्रियं पटिलभतीति पुब्बभागे अधिमोक्खो बहुलं पवत्तमानो भावनापारिपूरिया सद्धिन्द्रियं नाम होति, तं सो पटिलभति नाम। पस्सद्धिबहुलो समाधिन्द्रियं पटिलभतीति पुब्बभागे पस्सद्धिबहुलस्स ‘‘पस्सद्धकायो सुखं वेदेति, सुखिनो चित्तं समाधियती’’ति (पटि॰ म॰ १.७३; अ॰ नि॰ ५.२६) वचनतो भावनापारिपूरिया पस्सद्धिपच्चया समाधिन्द्रियं होति, तं सो पटिलभति नाम। वेदबहुलो पञ्ञिन्द्रियं पटिलभतीति पुब्बभागे वेदो बहुलं पवत्तमानो भावनापारिपूरिया पञ्ञिन्द्रियं नाम होति, तं सो पटिलभति नाम।&lt;br&gt;&#xA;आधिपतेय्यं होतीति छन्दादिके अधिपतिभूतेपि सकिच्चनिप्फादनवसेन अधिपति होति पधानो होति। भावनायाति भुम्मवचनं, उपरूपरि भावनत्थाय वा। तदन्वया होन्तीति तं अनुगामिनी तं अनुवत्तिनी होन्ति। सहजातपच्चया होन्तीति उप्पज्जमाना च सहउप्पादनभावेन उपकारका होन्ति पकासस्स पदीपो विय। अञ्ञमञ्ञपच्चया होन्तीति अञ्ञमञ्ञं उप्पादनुपत्थम्भनभावेन उपकारका होन्ति अञ्ञमञ्ञूपत्थम्भकं तिदण्डं विय। निस्सयपच्चया होन्तीति अधिट्ठानाकारेन निस्सयाकारेन च उपकारका होन्ति तरुचित्तकम्मानं पथवीपटादि विय। सम्पयुत्तपच्चया होन्तीति एकवत्थुकएकारम्मणएकुप्पादएकनिरोधसङ्खातेन सम्पयुत्तभावेन उपकारका होन्ति।&lt;br&gt;&#xA;२२०. पटिवेधकालेति मग्गक्खणे सच्चपटिवेधकाले। पञ्ञिन्द्रियं आधिपतेय्यं होतीति मग्गक्खणे निब्बानं आरम्मणं कत्वा सच्चदस्सनकिच्चकरणवसेन च किलेसप्पहानकिच्चकरणवसेन च पञ्ञिन्द्रियमेव जेट्ठकं होति। पटिवेधायाति सच्चपटिविज्झनत्थाय। एकरसाति विमुत्तिरसेन। दस्सनट्ठेनाति सच्चदस्सनट्ठेन। एवं पटिविज्झन्तोपि भावेति, भावेन्तोपि पटिविज्झतीति मग्गक्खणे सकिंयेव भावनाय च पटिवेधस्स च सब्भावदस्सनत्थं वुत्तम्। अनत्तानुपस्सनाय विपस्सनाक्खणेपि पञ्ञिन्द्रियस्सेव आधिपतेय्यत्ता ‘‘पटिवेधकालेपी’’ति अपिसद्दो पयुत्तो।&lt;br&gt;&#xA;२२१. अनिच्चतो मनसिकरोतो कतमिन्द्रियं अधिमत्तं होतीतिआदि इन्द्रियविसेसेन पुग्गलविसेसं दस्सेतुं वुत्तम्। तत्थ अधिमत्तन्ति अधिकम्। तत्थ सद्धिन्द्रियसमाधिन्द्रियपञ्ञिन्द्रियानं अधिमत्तता सङ्खारुपेक्खाय वेदितब्बा। सद्धाविमुत्तोति एत्थ अविसेसेत्वा वुत्तेपि उपरि विसेसेत्वा वुत्तत्ता सोतापत्तिमग्गं ठपेत्वा सेसेसु सत्तसु ठानेसु सद्धाविमुत्तोति वुत्तं होति। सद्धाविमुत्तो सद्धिन्द्रियस्स अधिमत्तत्ता होति, न सद्धिन्द्रियस्स अधिमत्तत्ता सब्बत्थ सद्धाविमुत्तोतिपि वुत्तं होति। सोतापत्तिमग्गक्खणे सद्धिन्द्रियस्स अधिमत्तत्तायेव सेसेसु समाधिन्द्रियपञ्ञिन्द्रियाधिमत्तत्तेपि सति सद्धाविमुत्तोयेव नाम होतीति वदन्ति। कायसक्खी होतीति अट्ठसुपि ठानेसु कायसक्खी नाम होति। दिट्ठिप्पत्तो होतीति सद्धाविमुत्ते वुत्तनयेनेव वेदितब्बम्।&lt;br&gt;&#xA;सद्दहन्तो विमुत्तोति सद्धाविमुत्तोति सद्धिन्द्रियस्स अधिमत्तत्ता सोतापत्तिमग्गक्खणे सद्दहन्तो चतूसुपि फलक्खणेसु विमुत्तोति सद्धाविमुत्तोति वुत्तं होति। उपरिमग्गत्तयक्खणे सद्धाविमुत्तत्तं इदानि वक्खति। सोतापत्तिमग्गक्खणे पन सद्धानुसारित्तं पच्छा वक्खति। फुट्ठत्ता सच्छिकतोति कायसक्खीति सुक्खविपस्सकत्ते सति उपचारज्झानफस्सस्स रूपारूपज्झानलाभित्ते सति रूपारूपज्झानफस्सस्स फुट्ठत्ता निब्बानं सच्छिकतोति कायसक्खी, नामकायेन वुत्तप्पकारे झानफस्से च निब्बाने च सक्खीति वुत्तं होति। दिट्ठत्ता पत्तोति दिट्ठिप्पत्तोति सोतापत्तिमग्गक्खणे सम्पयुत्तेन पञ्ञिन्द्रियेन पठमं निब्बानस्स दिट्ठत्ता पच्छा सोतापत्तिफलादिवसेन निब्बानं पत्तोति दिट्ठिप्पत्तो, पञ्ञिन्द्रियसङ्खाताय दिट्ठिया निब्बानं पत्तोति वुत्तं होति। सोतापत्तिमग्गक्खणे पन धम्मानुसारित्तं पच्छा वक्खति। सद्दहन्तो विमुच्चतीति सद्धाविमुत्तोति सद्धिन्द्रियस्स अधिमत्तत्ता सकदागामिअनागामिअरहत्तमग्गक्खणेसु सद्दहन्तो विमुच्चतीति सद्धाविमुत्तो। एत्थ विमुच्चमानोपि आसंसाय भूतवचनवसेन ‘‘विमुत्तो’’ति वुत्तो। झानफस्सन्ति तिविधं झानफस्सम्। ‘‘झानफस्स’’न्तिआदीनि ‘‘दुक्खा सङ्खारा’’तिआदीनि च पठमं वुत्तं द्वयमेव विसेसेत्वा वुत्तानि। ञातं होतीतिआदीनि हेट्ठा वुत्तत्थानि। एत्थ च झानलाभी पुग्गलो समाधिन्द्रियस्स अनुकूलाय दुक्खानुपस्सनाय एव वुट्ठहित्वा मग्गफलानि पापुणातीति आचरियानं अधिप्पायो।&lt;br&gt;&#xA;सियाति सियुं, भवेय्युन्ति अत्थो। ‘‘सिया’’ति एतं विधिवचनमेव। तयो पुग्गलाति विपस्सनानियमेन इन्द्रियनियमेन च वुत्ता तयो पुग्गला। वत्थुवसेनाति तीसु अनुपस्सनासु एकेकइन्द्रियवत्थुवसेन। परियायेनाति तेनेव परियायेन। इमिना वारेन किं दस्सितं होति ? हेट्ठा एकेकिस्सा अनुपस्सनाय एकेकस्स इन्द्रियस्स आधिपच्चं येभुय्यवसेन वुत्तन्ति च, कदाचि तीसुपि अनुपस्सनासु एकेकस्सेव इन्द्रियस्स आधिपच्चं होतीति च दस्सितं होति। अथ वा पुब्बभागविपस्सनाक्खणे तिस्सन्नम्पि अनुपस्सनानं सब्भावतो तासु पुब्बभागविपस्सनासु तेसं तेसं इन्द्रियानं आधिपच्चं अपेक्खित्वा मग्गफलक्खणेसु सद्धाविमुत्तादीनि नामानि होन्तीति। एवञ्हि वुच्चमाने हेट्ठा वुट्ठानगामिनिविपस्सनाय उपरि च कतो इन्द्रियाधिपच्चपुग्गलनियमो सुकतोयेव निच्चलोयेव च होति। अनन्तरवारे सियाति अञ्ञोयेवाति एवं सियाति अत्थो। एत्थ पुब्बे वुत्तोयेव नियमो।&lt;br&gt;&#xA;इदानि मग्गफलवसेन पुग्गलविसेसं विभजित्वा दस्सेतुं अनिच्चतो मनसिकरोतो…पे॰… सोतापत्तिमग्गं पटिलभतीतिआदिमाह। तत्थ सद्धं अनुस्सरति अनुगच्छति, सद्धाय वा निब्बानं अनुस्सरति अनुगच्छतीति सद्धानुसारी। सच्छिकतन्ति पच्चक्खकतम्। अरहत्तन्ति अरहत्तफलम्। पञ्ञासङ्खातं धम्मं अनुस्सरति, तेन वा धम्मेन निब्बानं अनुस्सरतीति धम्मानुसारी।&lt;br&gt;&#xA;२२२. पुन अपरेहि परियायेहि इन्द्रियत्तयविसेसेन पुग्गलविसेसं वण्णेतुकामो ये हि केचीतिआदिमाह। तत्थ भाविता वाति अतीते भावयिंसु वा। भावेन्ति वाति पच्चुप्पन्ने। भाविस्सन्ति वाति अनागते। अधिगता वातिआदि एकेकन्तिकं पुरिमस्स पुरिमस्स अत्थविवरणत्थं वुत्तम्। फस्सिता वाति ञाणफुसनाय फुसिंसु वा। वसिप्पत्ताति इस्सरभावं पत्ता। पारमिप्पत्ताति वोसानं पत्ता। वेसारज्जप्पत्ताति विसारदभावं पत्ता। सब्बत्थ सद्धाविमुत्तादयो हेट्ठा वुत्तक्खणेसुयेव, सतिपट्ठानादयो मग्गक्खणेयेव। अट्ठ विमोक्खेति ‘‘रूपी रूपानि पस्सती’’तिआदिके (पटि॰ म॰ १.२०९; ध॰ स॰ २४८) पटिसम्भिदामग्गप्पत्तिया एव पत्ता।&lt;br&gt;&#xA;तिस्सो सिक्खाति अधिसीलसिक्खा अधिचित्तसिक्खा अधिपञ्ञासिक्खा मग्गप्पत्ता एव सिक्खमाना। दुक्खं परिजानन्तीतिआदीनि मग्गक्खणेयेव। परिञ्ञापटिवेधं पटिविज्झतीति परिञ्ञापटिवेधेन पटिविज्झति, परिञ्ञाय पटिविज्झितब्बन्ति वा परिञ्ञापटिवेधम्। एवं सेसेसुपि। सब्बधम्मादीहि विसेसेत्वा अभिञ्ञापटिवेधादयो वुत्ता। सच्छिकिरियापटिवेधो पन मग्गक्खणेयेव निब्बानपच्चवेक्खणञाणसिद्धिवसेन वेदितब्बोति। एवमिध पञ्च अरियपुग्गला निद्दिट्ठा होन्ति, उभतोभागविमुत्तो च पञ्ञाविमुत्तो चाति इमे द्वे अनिद्दिट्ठा। अञ्ञत्थ (विसुद्धि॰ २.७७३) पन ‘‘यो पन दुक्खतो मनसिकरोन्तो पस्सद्धिबहुलो समाधिन्द्रियं पटिलभति, सो सब्बत्थ कायसक्खी नाम होति, अरूपज्झानं पन पत्वा अग्गफलं पत्तो उभतोभागविमुत्तो नाम होति। यो पन अनत्ततो मनसिकरोन्तो वेदबहुलो पञ्ञिन्द्रियं पटिलभति, सोतापत्तिमग्गक्खणे धम्मानुसारी होति, छसु ठानेसु दिट्ठिप्पत्तो, अग्गफले पञ्ञाविमुत्तो’’ति वुत्तम्। ते इध कायसक्खिदिट्ठिप्पत्तेहियेव सङ्गहिता। अत्थतो पन अरूपज्झानेन चेव अरियमग्गेन चाति उभतोभागेन विमुत्तोति उभतोभागविमुत्तो। पजानन्तो विमुत्तोति पञ्ञाविमुत्तोति। एत्तावता इन्द्रियपुग्गलविसेसा निद्दिट्ठा होन्ति।&lt;br&gt;&#xA;२२३-२२६. इदानि विमोक्खपुब्बङ्गममेव विमोक्खविसेसं पुग्गलविसेसञ्च दस्सेतुकामो अनिच्चतो मनसिकरोतोतिआदिमाह। तत्थ द्वे विमोक्खाति अप्पणिहितसुञ्ञतविमोक्खा। अनिच्चानुपस्सनागमनवसेन हि अनिमित्तविमोक्खोति लद्धनामो मग्गो रागदोसमोहपणिधीनं अभावा सगुणतो च तेसंयेव पणिधीनं अभावा अप्पणिहितन्ति लद्धनामं निब्बानं आरम्मणं करोतीति आरम्मणतो च अप्पणिहितविमोक्खोति नामम्पि लभति। तथा रागदोसमोहेहि सुञ्ञत्ता सगुणतो च रागादीहियेव सुञ्ञत्ता सुञ्ञतन्ति लद्धनामं निब्बानं आरम्मणं करोतीति आरम्मणतो च सुञ्ञतविमोक्खोति नामम्पि लभति। तस्मा ते द्वे विमोक्खा अनिमित्तविमोक्खन्वया नाम होन्ति। अनिमित्तमग्गतो अनञ्ञेपि अट्ठन्नं मग्गङ्गानं एकेकस्स मग्गङ्गस्स वसेन सहजातादिपच्चया च होन्तीति वेदितब्बा। पुन द्वे विमोक्खाति सुञ्ञतानिमित्तविमोक्खा। दुक्खानुपस्सनागमनवसेन हि अप्पणिहितविमोक्खोति लद्धनामो मग्गो रूपनिमित्तादीनं रागनिमित्तादीनं निच्चनिमित्तादीनञ्च अभावा सगुणतो च तेसंयेव निमित्तानं अभावा अनिमित्तसङ्खातं निब्बानं आरम्मणं करोतीति आरम्मणतो च अनिमित्तविमोक्खोति नामम्पि लभति। सेसं वुत्तनयेनेव योजेतब्बम्। पुन द्वे विमोक्खाति अनिमित्तअप्पणिहितविमोक्खा। योजना पनेत्थ वुत्तनया एव।&lt;br&gt;&#xA;पटिवेधकालेति इन्द्रियानं वुत्तक्कमेनेव वुत्तम्। मग्गक्खणं पन मुञ्चित्वा विपस्सनाक्खणे विमोक्खो नाम नत्थि । पठमं वुत्तोयेव पन मग्गविमोक्खो ‘‘पटिवेधकाले’’ति वचनेन विसेसेत्वा दस्सितो। ‘‘यो चायं पुग्गलो सद्धाविमुत्तो’’तिआदिका द्वे वारा च ‘‘अनिच्चतो मनसिकरोन्तो सोतापत्तिमग्गं पटिलभती’’तिआदिको वारो च सङ्खित्तो, विमोक्खवसेन पन योजेत्वा वित्थारतो वेदितब्बो। ये हि केचि नेक्खम्मन्तिआदिको वारो वुत्तनयेनेव वेदितब्बोति। एत्तावता विमोक्खपुग्गलविसेसा निद्दिट्ठा होन्तीति।&lt;br&gt;&#xA;२२७. पुन विमोक्खमुखानि च विमोक्खे च अनेकधा निद्दिसितुकामो अनिच्चतो मनसिकरोन्तोतिआदिमाह। तत्थ यथाभूतन्ति यथासभावेन। जानातीति ञाणेन जानाति। पस्सतीति तेनेव ञाणेन चक्खुना विय पस्सति। तदन्वयेनाति तदनुगमनेन, तस्स पच्चक्खतो ञाणेन दिट्ठस्स अनुगमनेनाति अत्थो। कङ्खा पहीयतीति अनिच्चानुपस्सनाय निच्चानिच्चकङ्खा, इतराहि इतरकङ्खा। निमित्तन्ति सन्ततिघनविनिब्भोगेन निच्चसञ्ञाय पहीनत्ता आरम्मणभूतं सङ्खारनिमित्तं यथाभूतं जानाति। तेन वुच्चति सम्मादस्सनन्ति तेन यथाभूतजाननेन तं ञाणं ‘‘सम्मादस्सन’’न्ति वुच्चति। पवत्तन्ति दुक्खप्पत्ताकारे सुखसञ्ञं उग्घाटेत्वा सुखसञ्ञाय पहानेन पणिधिसङ्खाताय तण्हाय पहीनत्ता सुखसम्मतम्पि विपाकपवत्तं यथाभूतं जानाति। निमित्तञ्च पवत्तञ्चाति नानाधातुमनसिकारसम्भवेन समूहघनविनिब्भोगेन उभयथापि अत्तसञ्ञाय पहीनत्ता सङ्खारनिमित्तञ्च विपाकपवत्तञ्च यथाभूतं जानाति। यञ्च यथाभूतं ञाणन्तिआदित्तयं इदानि वुत्तमेव, न अञ्ञम्। भयतो उपट्ठातीति निच्चसुखअत्ताभावदस्सनतो यथाक्कमं तं तं भयतो उपट्ठाति। या च भयतुपट्ठाने पञ्ञातिआदिना ‘‘उदयब्बयानुपस्सनाञाणं भङ्गानुपस्सनाञाणं भयतुपट्ठानञाणं आदीनवानुपस्सनाञाणं निब्बिदानुपस्सनाञाणं मुञ्चितुकम्यताञाणं पटिसङ्खानुपस्सनाञाणं सङ्खारुपेक्खाञाणं अनुलोमञाण’’न्ति वुत्तेसु पटिपदाञाणदस्सनविसुद्धिसङ्खातेसु नवसु विपस्सनाञाणेसु भयतुपट्ठानसम्बन्धेन अवत्थाभेदेन भिन्नानि एकट्ठानि तीणि ञाणानि वुत्तानि, न सेसानि।&lt;br&gt;&#xA;पुन तीसु अनुपस्सनासु अन्ते ठिताय अनन्तराय अनत्तानुपस्सनाय सम्बन्धेन ताय सह सुञ्ञतानुपस्सनाय एकट्ठतं दस्सेतुं या च अनत्तानुपस्सना या च सुञ्ञतानुपस्सनातिआदिमाह। इमानि हि द्वे ञाणानि अत्थतो एकमेव, अवत्थाभेदेन पन भिन्नानि। यथा च इमानि, तथा अनिच्चानुपस्सना च अनिमित्तानुपस्सना च अत्थतो एकमेव ञाणं, दुक्खानुपस्सना च अप्पणिहितानुपस्सना च अत्थतो एकमेव ञाणं, केवलं अवत्थाभेदेनेव भिन्नानि। अनत्तानुपस्सनासुञ्ञतानुपस्सनानञ्च एकट्ठताय वुत्ताय तेसं द्विन्नं द्विन्नम्पि ञाणानं एकलक्खणत्ता एकट्ठता वुत्ताव होतीति। निमित्तं पटिसङ्खा ञाणं उप्पज्जतीति ‘‘सङ्खारनिमित्तं अद्धुवं तावकालिक’’न्ति अनिच्चलक्खणवसेन जानित्वा ञाणं उप्पज्जति। कामञ्च न पठमं जानित्वा पच्छा ञाणं उप्पज्जति, वोहारवसेन पन ‘‘मनञ्च पटिच्च धम्मे च उप्पज्जति मनोविञ्ञाण’’न्तिआदीनि (सं॰ नि॰ ४.६०; म॰ नि॰ १.४००; ३.४२१) विय एवं वुच्चति। सद्दसत्थविदूपि च ‘‘आदिच्चं पापुणित्वा तमो विगच्छती’’तिआदीसु विय समानकालेपि इमं पदं इच्छन्ति। एकत्तनयेन वा पुरिमञ्च पच्छिमञ्च एकं कत्वा एवं वुत्तन्ति वेदितब्बम्। इमिना नयेन इतरस्मिम्पि पदद्वये अत्थो वेदितब्बो। मुञ्चितुकम्यतादीनं तिण्णं ञाणानं एकट्ठता हेट्ठा वुत्तनया एव।&lt;br&gt;&#xA;निमित्ता चित्तं वुट्ठातीति सङ्खारनिमित्ते दोसदस्सनेन तत्थ अनल्लीनताय सङ्खारनिमित्ता चित्तं वुट्ठाति नाम। अनिमित्ते चित्तं पक्खन्दतीति सङ्खारनिमित्तपटिपक्खेन अनिमित्तसङ्खाते निब्बाने तन्निन्नताय चित्तं पविसति। सेसानुपस्सनाद्वयेपि इमिना नयेन अत्थो वेदितब्बो। निरोधे निब्बानधातुयाति इध वुत्तेनेव पठमानुपस्सनाद्वयम्पि वुत्तमेव होति। निरोधेतिपि पाठो। बहिद्धावुट्ठानविवट्टने पञ्ञाति वुट्ठानसम्बन्धेन गोत्रभुञाणं वुत्तम्। गोत्रभू धम्माति गोत्रभुञाणमेव। इतरथा हि एकट्ठता न युज्जति। ‘‘असङ्खता धम्मा, अप्पच्चया धम्मा’’तिआदीसु (ध॰ स॰ दुकमातिका ७, ८) विय वा चतुमग्गवसेन वा बहुवचनं कतन्ति वेदितब्बम्। यस्मा विमोक्खोति मग्गो, मग्गो च दुभतोवुट्ठानो, तस्मा तेन सम्बन्धेन या च दुभतोवुट्ठानविवट्टने पञ्ञातिआदि वुत्तम्।&lt;br&gt;&#xA;२२८. पुन विमोक्खानं नानाक्खणानं एकक्खणपरियायं दस्सेतुकामो कतिहाकारेहीतिआदिमाह। तत्थ आधिपतेय्यट्ठेनाति जेट्ठकट्ठेन। अधिट्ठानट्ठेनाति पतिट्ठानट्ठेन। अभिनीहारट्ठेनाति विपस्सनावीथितो नीहरणट्ठेन। निय्यानट्ठेनाति निब्बानुपगमनट्ठेन। अनिच्चतो मनसिकरोतोति वुट्ठानगामिनिविपस्सनाक्खणेयेव । अनिमित्तो विमोक्खोति मग्गक्खणेयेव। एस नयो सेसेसु। चित्तं अधिट्ठातीति चित्तं अधिकं कत्वा ठाति, चित्तं पतिट्ठापेतीति अधिप्पायो। चित्तं अभिनीहरतीति विपस्सनावीथितो चित्तं नीहरति। निरोधं निब्बानं निय्यातीति निरोधसङ्खातं निब्बानं उपगच्छतीति एवं आकारनानत्ततो चतुधा नानाक्खणता दस्सिता।&lt;br&gt;&#xA;एकक्खणताय समोधानट्ठेनाति एकज्झं समोसरणट्ठेन। अधिगमनट्ठेनाति विन्दनट्ठेन। पटिलाभट्ठेनाति पापुणनट्ठेन। पटिवेधट्ठेनाति ञाणेन पटिविज्झनट्ठेन। सच्छिकिरियट्ठेनाति पच्चक्खकरणट्ठेन। फस्सनट्ठेनाति ञाणफुसनाय फुसनट्ठेन। अभिसमयट्ठेनाति अभिमुखं समागमनट्ठेन। एत्थ ‘‘समोधानट्ठेना’’ति मूलपदं, सेसानि अधिगमवेवचनानि। तस्मायेव हि सब्बेसं एकतो विस्सज्जनं कतम्। निमित्ता मुच्चतीति निच्चनिमित्ततो मुच्चति। इमिना विमोक्खट्ठो वुत्तो। यतो मुच्चतीति यतो निमित्ततो मुच्चति। तत्थ न पणिदहतीति तस्मिं निमित्ते पत्थनं न करोति। यत्थ न पणिदहतीति यस्मिं निमित्ते न पणिदहति। तेन सुञ्ञोति तेन निमित्तेन सुञ्ञो। येन सुञ्ञोति येन निमित्तेन सुञ्ञो। तेन निमित्तेन अनिमित्तोति इमिना अनिमित्तट्ठो वुत्तो।&lt;br&gt;&#xA;पणिधिया मुच्चतीति पणिधितो मुच्चति। ‘‘पणिधि मुच्चती’’ति पाठो निस्सक्कत्थोयेव। इमिना विमोक्खट्ठो वुत्तो। यत्थ न पणिदहतीति यस्मिं दुक्खे न पणिदहति। तेन सुञ्ञोति तेन दुक्खेन सुञ्ञो। येन सुञ्ञोति येन दुक्खनिमित्तेन सुञ्ञो। येन निमित्तेनाति येन दुक्खनिमित्तेन। तत्थ न पणिदहतीति इमिना अप्पणिहितट्ठो वुत्तो। अभिनिवेसा मुच्चतीति इमिना विमोक्खट्ठो वुत्तो। येन सुञ्ञोति येन अभिनिवेसनिमित्तेन सुञ्ञो। येन निमित्तेनाति येन अभिनिवेसनिमित्तेन। यत्थ न पणिदहति, तेन सुञ्ञोति यस्मिं अभिनिवेसनिमित्ते न पणिदहति, तेन अभिनिवेसनिमित्तेन सुञ्ञो। इमिना सुञ्ञतट्ठो वुत्तो।&lt;br&gt;&#xA;२२९. पुन अट्ठविमोक्खादीनि निद्दिसितुकामो अत्थि विमोक्खोतिआदिमाह। तत्थ निच्चतो अभिनिवेसातिआदीनि सञ्ञाविमोक्खे वुत्तनयेन वेदितब्बानि। सब्बाभिनिवेसेहीति वुत्तप्पकारेहि अभिनिवेसेहि। इति अभिनिवेसमुच्चनवसेन सुञ्ञतविमोक्खा नाम जाता, तेयेव निच्चादिनिमित्तमुच्चनवसेन अनिमित्तविमोक्खा, निच्चन्तिआदिपणिधीहि मुच्चनवसेन अप्पणिहितविमोक्खा। एत्थ च पणिधि मुच्चतीति सब्बत्थ निस्सक्कत्थो वेदितब्बो। पणिधिया मुच्चतीति वा पाठो। ‘‘सब्बपणिधीहि मुच्चती’’ति चेत्थ साधकम्। एवं तिस्सो अनुपस्सना तदङ्गविमोक्खत्ता च समुच्छेदविमोक्खस्स पच्चयत्ता च परियायेन विमोक्खाति वुत्ता।&lt;br&gt;&#xA;२३०. तत्थ जाताति अनन्तरे विपस्सनाविमोक्खेपि सति इमिस्सा कथाय मग्गविमोक्खाधिकारत्ता तस्मिं मग्गविमोक्खे जाताति वुत्तं होति। अनवज्जकुसलाति रागादिवज्जविरहिता कुसला। विच्छेदं कत्वा वा पाठो। बोधिपक्खिया धम्माति ‘‘चत्तारो सतिपट्ठाना, चत्तारो सम्मप्पधाना, चत्तारो इद्धिपादा, पञ्चिन्द्रियानि, पञ्च बलानि, सत्त बोज्झङ्गा , अरियो अट्ठङ्गिको मग्गो’’ति (म॰ नि॰ ३.३५, ४३; चूळनि॰ मेत्तगूमाणवपुच्छानिद्देस २२; मि॰ प॰ ५.४.१) वुत्ता सत्ततिंस बोधिपक्खियधम्मा। इदं मुखन्ति इदं वुत्तप्पकारं धम्मजातं आरम्मणतो निब्बानपवेसाय मुखत्ता मुखं नामाति वुत्तं होति। तेसं धम्मानन्ति तेसं बोधिपक्खियानं धम्मानम्। इदं विमोक्खमुखन्ति निब्बानं विक्खम्भनतदङ्गसमुच्छेदपटिप्पस्सद्धिनिस्सरणविमोक्खेसु निस्सरणविमोक्खोव, ‘‘यावता, भिक्खवे , धम्मा सङ्खता वा असङ्खता वा, विरागो तेसं धम्मानं अग्गमक्खायती’’ति (इतिवु॰ ९०; अ॰ नि॰ ४.३४) वुत्तत्ता उत्तमट्ठेन मुखञ्चाति विमोक्खमुखम्। विमोक्खञ्च तं मुखञ्च विमोक्खमुखन्ति कम्मधारयसमासवसेन अयमेव अत्थो वुत्तो। विमोक्खञ्चाति एत्थ लिङ्गविपल्लासो कतो। तीणि अकुसलमूलानीति लोभदोसमोहा। तीणि दुच्चरितानीति कायवचीमनोदुच्चरितानि। सब्बेपि अकुसला धम्माति अकुसलमूलेहि सम्पयुत्ता दुच्चरितेहि सम्पयुत्ता च असम्पयुत्ता च सेवितब्बदोमनस्सादीनि ठपेत्वा सब्बेपि अकुसला धम्मा। कुसलमूलसुचरितानि वुत्तपटिपक्खेन वेदितब्बानि। सब्बेपि कुसला धम्माति वुत्तनयेनेव सम्पयुत्ता असम्पयुत्ता च विमोक्खस्स उपनिस्सयभूता सब्बेपि कुसला धम्मा। विवट्टकथा हेट्ठा वुत्ता। विमोक्खविवट्टसम्बन्धेन पनेत्थ सेसविवट्टापि वुत्ता। आसेवनाति आदितो सेवना। भावनाति तस्सेव वड्ढना। बहुलीकम्मन्ति तस्सेव वसिप्पत्तिया पुनप्पुनं करणम्। मग्गस्स पन एकक्खणेयेव किच्चसाधनवसेन आसेवनादीनि वेदितब्बानि। पटिलाभो वा विपाको वातिआदीनि हेट्ठा वुत्तत्थानेवाति।&lt;br&gt;&#xA;विमोक्खनिद्देसवण्णना निट्ठिता।&lt;br&gt;&#xA;सद्धम्मप्पकासिनिया पटिसम्भिदामग्ग-अट्ठकथाय&lt;br&gt;&#xA;विमोक्खकथावण्णना निट्ठिता।&lt;/p&gt;</description>
    </item>
    <item>
      <title>०६. गतिकथा</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/06_gatikathA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/06_gatikathA/</guid>
      <description>&lt;p&gt;६. गतिकथा&lt;br&gt;&#xA;गतिकथावण्णना&lt;br&gt;&#xA;२३१. इदानि तस्सा विमोक्खुप्पत्तिया हेतुभूतं हेतुसम्पत्तिं दस्सेन्तेन कथिताय गतिकथाय अपुब्बत्थानुवण्णना। दुहेतुकपटिसन्धिकस्सापि हि ‘‘नत्थि झानं अपञ्ञस्सा’’ति (ध॰ प॰ ३७२) वचनतो झानम्पि न उप्पज्जति, किं पन विमोक्खो। तत्थ गतिसम्पत्तियाति निरयतिरच्छानयोनिपेत्तिविसयमनुस्सदेवसङ्खातासु पञ्चसु गतीसु मनुस्सदेवसङ्खाताय गतिसम्पत्तिया। एतेन पुरिमा तिस्सो गतिविपत्तियो पटिक्खिपति। गतिया सम्पत्ति गतिसम्पत्ति, सुगतीति वुत्तं होति। गतीति च सहोकासा खन्धा। पञ्चसु च गतीसु पेत्तिविसयग्गहणेनेव असुरकायोपि गहितो। देवाति छ कामावचरदेवा ब्रह्मानो च। देवग्गहणेन असुरापि सङ्गहिता। ञाणसम्पयुत्तेति ञाणसम्पयुत्तपटिसन्धिक्खणे। खणोपि हि ञाणसम्पयुत्तयोगेन तेनेव वोहारेन वुत्तोति वेदितब्बो। कतिनं हेतूनन्ति अलोभादोसामोहहेतूसु कतिनं हेतूनम्। उपपत्तीति उपपज्जनं, निब्बत्तीति अत्थो।&lt;br&gt;&#xA;यस्मा पन सुद्दकुलजातापि तिहेतुका होन्ति, तस्मा ते सन्धाय पठमपुच्छा। यस्मा च येभुय्येन महापुञ्ञा तीसु महासालकुलेसु जायन्ति, तस्मा तेसं तिण्णं कुलानं वसेन तिस्सो पुच्छा। पाठो पन सङ्खित्तो। महती साला एतेसन्ति महासाला, महाघरा महाविभवाति अत्थो। अथ वा महा सारो एतेसन्ति महासाराति वत्तब्बे र-कारस्स ल-कारं कत्वा ‘‘महासाला’’ति वुत्तम्। खत्तिया महासाला, खत्तियेसु वा महासालाति खत्तियमहासाला। सेसेसुपि एसेव नयो। तत्थ यस्स खत्तियस्स गेहे पच्छिमन्तेन कोटिसतं धनं निधानगतं होति, कहापणानञ्च वीसति अम्बणानि दिवसं वलञ्जे निक्खमन्ति, अयं खत्तियमहासालो नाम। यस्स ब्राह्मणस्स गेहे पच्छिमन्तेन असीतिकोटिधनं निधानगतं होति, कहापणानञ्च दस अम्बणानि दिवसं वलञ्जे निक्खमन्ति, अयं ब्राह्मणमहासालो नाम। यस्स गहपतिस्स गेहे पच्छिमन्तेन चत्तालीसकोटिधनं निधानगतं होति, कहापणानञ्च पञ्च अम्बणानि दिवसं वलञ्जे निक्खमन्ति, अयं गहपतिमहासालो नाम।&lt;br&gt;&#xA;रूपावचरानं अरूपावचरानञ्च एकन्ततिहेतुकत्ता ‘‘ञाणसम्पयुत्ते’’ति न वुत्तं, मनुस्सेसु पन दुहेतुकाहेतुकानञ्च सब्भावतो, कामावचरेसु देवेसु दुहेतुकानञ्च सब्भावतो सेसेसु ‘‘ञाणसम्पयुत्ते’’ति वुत्तम्। एत्थ च कामावचरदेवा पञ्चकामगुणरतिया कीळन्ति, सरीरजुतिया च जोतन्तीति देवा, रूपावचरब्रह्मानो झानरतिया कीळन्ति , सरीरजुतिया च जोतन्तीति देवा, अरूपावचरब्रह्मानो झानरतिया कीळन्ति, ञाणजुतिया च जोतन्तीति देवा।&lt;br&gt;&#xA;२३२. कुसलकम्मस्स जवनक्खणेति अतीतजातिया इध तिहेतुकपटिसन्धिजनकस्स तिहेतुककामावचरकुसलकम्मस्स च जवनवीथियं पुनप्पुनं उप्पत्तिवसेन सत्तवारं जवनक्खणे, पवत्तनकालेति अत्थो। तयो हेतू कुसलाति अलोभो कुसलहेतु अदोसो कुसलहेतु अमोहो कुसलहेतु। तस्मिं खणे जातचेतनायाति तस्मिं वुत्तक्खणेयेव जाताय कुसलचेतनाय। सहजातपच्चया होन्तीति उप्पज्जमाना च सहउप्पादनभावेन उपकारका होन्ति। तेन वुच्चतीति तेन सहजातपच्चयभावेनेव वुच्चति। कुसलमूलपच्चयापि सङ्खाराति एकचित्तक्खणिकपच्चयाकारनयेन वुत्तम्। ‘‘सङ्खारा’’ति च बहुवचनेन तत्थ सङ्खारक्खन्धसङ्गहिता सब्बे चेतसिका गहिताति वेदितब्बम्। अपिसद्देन सङ्खारपच्चयापि कुसलमूलानीतिपि वुत्तं होति।&lt;br&gt;&#xA;निकन्तिक्खणेति अत्तनो विपाकं दातुं पच्चुपट्ठितकम्मे वा तथा पच्चुपट्ठितकम्मेन उपट्ठापिते कम्मनिमित्ते वा गतिनिमित्ते वा उप्पज्जमानानं निकन्तिक्खणे। निकन्तीति निकामना पत्थना। आसन्नमरणस्स हि मोहेन आकुलचित्तत्ता अवीचिजालायपि निकन्ति उप्पज्जति, किं पन सेसेसु निमित्तेसु। द्वे हेतूति लोभो अकुसलहेतु मोहो अकुसलहेतु। भवनिकन्ति पन पटिसन्धिअनन्तरं पवत्तभवङ्गवीथितो वुट्ठितमत्तस्सेव अत्तनो खन्धसन्तानं आरब्भ सब्बेसम्पि उप्पज्जति। ‘‘यस्स वा पन यत्थ अकुसला धम्मा न उप्पज्जित्थ, तस्स तत्थ कुसला धम्मा न उप्पज्जित्थाति आमन्ता’’ति एवमादि इदमेव सन्धाय वुत्तम्। तस्मिं खणे जातचेतनायाति अकुसलचेतनाय।&lt;br&gt;&#xA;पटिसन्धिक्खणेति तेन कम्मेन गहितपटिसन्धिक्खणे। तयो हेतूति अलोभो अब्याकतहेतु अदोसो अब्याकतहेतु अमोहो अब्याकतहेतु। तस्मिं खणे जातचेतनायाति विपाकाब्याकतचेतनाय। नामरूपपच्चयापि विञ्ञाणन्ति एत्थ तस्मिं पटिसन्धिक्खणे तयो विपाकहेतू सेसचेतसिका च नामं, हदयवत्थु रूपम्। ततो नामरूपपच्चयतोपि पटिसन्धिविञ्ञाणं पवत्तति। विञ्ञाणपच्चयापि नामरूपन्ति एत्थापि नामं वुत्तप्पकारमेव, रूपं पन इध सहेतुकमनुस्सपटिसन्धिया अधिप्पेतत्ता गब्भसेय्यकानं वत्थुदसकं कायदसकं भावदसकन्ति समतिंस रूपानि, संसेदजानं ओपपातिकानञ्च परिपुण्णायतनानं चक्खुदसकं सोतदसकं घानदसकं जिव्हादसकञ्चाति समसत्तति रूपानि। तं वुत्तप्पकारं नामरूपं पटिसन्धिक्खणे पटिसन्धिविञ्ञाणपच्चया पवत्तति।&lt;br&gt;&#xA;पञ्चक्खन्धाति एत्थ पटिसन्धिचित्तेन पटिसन्धिक्खणे लब्भमानानि रूपानि रूपक्खन्धो, सहजाता वेदना वेदनाक्खन्धो, सञ्ञा सञ्ञाक्खन्धो, सेसचेतसिका सङ्खारक्खन्धो, पटिसन्धिचित्तं विञ्ञाणक्खन्धो। सहजातपच्चया होन्तीति चत्तारो अरूपिनो खन्धा अञ्ञमञ्ञं सहजातपच्चया होन्ति, रूपक्खन्धे चत्तारो महाभूता अञ्ञमञ्ञं सहजातपच्चया होन्ति, अरूपिनो खन्धा च हदयरूपञ्च अञ्ञमञ्ञं सहजातपच्चया होन्ति, महाभूतापि उपादारूपानं सहजातपच्चया होन्ति। अञ्ञमञ्ञपच्चया होन्तीति अञ्ञमञ्ञं उप्पादनुपत्थम्भनभावेन उपकारका होन्ति, चत्तारो अरूपिनो खन्धा च अञ्ञमञ्ञपच्चया होन्ति, चत्तारो महाभूता अञ्ञमञ्ञपच्चया होन्ति। निस्सयपच्चया होन्तीति अधिट्ठानाकारेन निस्सयाकारेन च उपकारका होन्ति, चत्तारो अरूपिनो खन्धा च अञ्ञमञ्ञं निस्सयपच्चया होन्तीति सहजाता विय वित्थारेतब्बा। विप्पयुत्तपच्चया होन्तीति एकवत्थुकादिभावानुपगमनेन विप्पयुत्तभावेन उपकारका होन्ति, अरूपिनो खन्धा पटिसन्धिरूपानं विप्पयुत्तपच्चया होन्ति, हदयरूपं अरूपीनं खन्धानं विप्पयुत्तपच्चयो होति। ‘‘पञ्चक्खन्धा’’ति हेत्थ एवं यथालाभवसेन वुत्तम्।&lt;br&gt;&#xA;चत्तारो महाभूताति एत्थ तयो पच्चया पठमं वुत्तायेव। तयो जीवितसङ्खाराति आयु च उस्मा च विञ्ञाणञ्च। आयूति रूपजीवितिन्द्रियं अरूपजीवितिन्द्रियञ्च। उस्माति तेजोधातु। विञ्ञाणन्ति पटिसन्धिविञ्ञाणम्। एतानि हि उपरूपरि जीवितसङ्खारं सङ्खरोन्ति पवत्तेन्तीति जीवितसङ्खारा। सहजातपच्चया होन्तीति अरूपजीवितिन्द्रियं पटिसन्धिविञ्ञाणञ्च सम्पयुत्तकानं खन्धानञ्च हदयरूपस्स च अञ्ञमञ्ञसहजातपच्चया होन्ति, तेजोधातु तिण्णं महाभूतानं अञ्ञमञ्ञसहजातपच्चयो होति, उपादारूपानं सहजातपच्चयोव, रूपजीवितिन्द्रियं सहजातरूपानं परियायेन सहजातपच्चयो होतीति वेदितब्बम्। अञ्ञमञ्ञपच्चया होन्ति, निस्सयपच्चया होन्तीति द्वयं अरूपजीवितिन्द्रियं पटिसन्धिविञ्ञाणञ्च सम्पयुत्तखन्धानं अञ्ञमञ्ञपच्चया होन्ति। अञ्ञमञ्ञनिस्सयपच्चया होन्तीति वुत्तनयेनेव योजेत्वा वेदितब्बम्। विप्पयुत्तपच्चया होन्तीति अरूपजीवितिन्द्रियं पटिसन्धिविञ्ञाणञ्च पटिसन्धिरूपानं विप्पयुत्तपच्चया होन्ति। रूपजीवितिन्द्रियं पन अञ्ञमञ्ञनिस्सयविप्पयुत्तपच्चयत्ते न युज्जति। तस्मा ‘‘तयो जीवितसङ्खारा’’ति यथालाभवसेन वुत्तम्। नामञ्च रूपञ्च वुत्तनयेनेव चतुपच्चयत्ते योजेतब्बम्। चुद्दस धम्माति पञ्चक्खन्धा, चत्तारो महाभूता, तयो जीवितसङ्खारा, नामञ्च रूपञ्चाति एवं गणनावसेन चुद्दस धम्मा। तेसञ्च उपरि अञ्ञेसञ्च सहजातादिपच्चयभावो वुत्तनयो एव। सम्पयुत्तपच्चया होन्तीति पुन एकवत्थुकएकारम्मणएकुप्पादएकनिरोधसङ्खातेन सम्पयुत्तभावेन उपकारका होन्ति।&lt;br&gt;&#xA;पञ्चिन्द्रियानीति सद्धिन्द्रियादीनि। नामञ्चाति इध वेदनादयो तयो खन्धा। विञ्ञाणञ्चाति पटिसन्धिविञ्ञाणम्। पुन चुद्दस धम्माति चत्तारो खन्धा, पञ्चिन्द्रियानि, तयो हेतू, नामञ्च विञ्ञाणञ्चाति एवं गणनावसेन चुद्दस धम्मा। अट्ठवीसति धम्माति पुरिमा च चुद्दस, इमे च चुद्दसाति अट्ठवीसति। इध रूपस्सापि पविट्ठत्ता सम्पयुत्तपच्चयं अपनेत्वा विप्पयुत्तपच्चयो वुत्तो।&lt;br&gt;&#xA;एवं पटिसन्धिक्खणे विज्जमानस्स तस्स तस्स पच्चयुप्पन्नस्स धम्मस्स तं तं पच्चयभेदं दस्सेत्वा पठमं निद्दिट्ठे हेतू निगमेत्वा दस्सेन्तो इमेसं अट्ठन्नं हेतूनं पच्चया उपपत्ति होतीति आह। कम्मायूहनक्खणे तयो कुसलहेतू, निकन्तिक्खणे द्वे अकुसलहेतू, पटिसन्धिक्खणे तयो अब्याकतहेतूति एवं अट्ठ हेतू। तत्थ तयो कुसलहेतू, द्वे अकुसलहेतू च इध पटिसन्धिक्खणे पवत्तिया उपनिस्सयपच्चया होन्ति। तयो अब्याकतहेतू यथायोगं हेतुपच्चयसहजातपच्चयवसेन पच्चया होन्ति। सेसवारेसुपि एसेव नयो।&lt;br&gt;&#xA;अरूपावचरानं पन रूपाभावा नामपच्चयापि विञ्ञाणं, विञ्ञाणपच्चयापि नामन्ति वुत्तम्। रूपमिस्सकचुद्दसकोपि च परिहीनो। तस्स परिहीनत्ता ‘‘अट्ठवीसति धम्मा’’ति वारो च न लब्भति।&lt;br&gt;&#xA;२३३. इदानि विमोक्खस्स पच्चयभूतं तिहेतुकपटिसन्धिं दस्सेत्वा तेनेव सम्बन्धेन दुहेतुकपटिसन्धिविसेसञ्च दस्सेतुकामो गतिसम्पत्तिया ञाणविप्पयुत्तेतिआदिमाह। कुसलकम्मस्स जवनक्खणेति अतीतजातिया इध पटिसन्धिजनकस्स दुहेतुककुसलकम्मस्स वुत्तनयेनेव जवनक्खणे। द्वे हेतूति ञाणविप्पयुत्तत्ता अलोभो कुसलहेतु अदोसो कुसलहेतु। द्वे अब्याकतहेतूपि अलोभादोसायेव।&lt;br&gt;&#xA;चत्तारि इन्द्रियानीति पञ्ञिन्द्रियवज्जानि सद्धिन्द्रियादीनि चत्तारि। द्वादस धम्माति पञ्ञिन्द्रियस्स अमोहहेतुस्स च परिहीनत्ता द्वादस। तेसं द्विन्नंयेव परिहीनत्ता छब्बीसति। छन्नं हेतूनन्ति द्विन्नं कुसलहेतूनं, द्विन्नं अकुसलहेतूनं, द्विन्नं विपाकहेतूनन्ति एवं छन्नं हेतूनम्। रूपारूपावचरा पनेत्थ एकन्ततिहेतुकत्ता न गहिता। सेसं पठमवारे वुत्तनयेनेव वेदितब्बम्। इमस्मिं वारे दुहेतुकपटिसन्धिया दुहेतुककम्मस्सेव वुत्तत्ता तिहेतुककम्मेन दुहेतुकपटिसन्धि न होतीति वुत्तं होति। तस्मा यं धम्मसङ्गहट्ठकथायं (ध॰ स॰ अट्ठ॰ ४९८) तिपिटकमहाधम्मरक्खितत्थेरवादे ‘‘तिहेतुककम्मेन पटिसन्धि तिहेतुकाव होति, दुहेतुकाहेतुका न होति। दुहेतुककम्मेन दुहेतुकाहेतुका होति, तिहेतुका न होती’’ति वुत्तं, तं इमाय पाळिया समेति। यं पन तिपिटकचूळनागत्थेरस्स च मोरवापिवासिमहादत्तत्थेरस्स च वादेसु ‘‘तिहेतुककम्मेन पटिसन्धि तिहेतुकापि होति दुहेतुकापि, अहेतुका न होति। दुहेतुककम्मेन दुहेतुकापि होति अहेतुकापि, तिहेतुका न होती’’ति वुत्तं, तं इमाय पाळिया विरुद्धं विय दिस्सति। इमिस्सा कथाय हेतुअधिकारत्ता अहेतुकपटिसन्धि न वुत्ताति।&lt;br&gt;&#xA;गतिकथावण्णना निट्ठिता।&lt;/p&gt;</description>
    </item>
    <item>
      <title>०६. पाटिहारियकथा</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/06_pATihAriyakathA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/06_pATihAriyakathA/</guid>
      <description>&lt;p&gt;६. पाटिहारियकथा&lt;/p&gt;&#xA;&lt;h2 id=&#34;पटहरयकथवणणन&#34;&gt;पाटिहारियकथावण्णना&lt;/h2&gt;&#xA;&lt;p&gt;३०. इदानि लोकत्थचरियापरियोसानाय चरियाकथाय अनन्तरं लोकत्थानुसासनपरियोसानं पाटिहारियं दस्सेन्तेन कथिताय सुत्तन्तपुब्बङ्गमाय पाटिहारियकथाय अपुब्बत्थानुवण्णना। तत्थ सुत्तन्ते ताव पाटिहारियानीति पच्चनीकपटिहरणवसेन पाटिहारियानि। इद्धिपाटिहारियन्ति इज्झनवसेन इद्धि, पटिहरणवसेन पाटिहारियं, इद्धियेव पाटिहारियं इद्धिपाटिहारियम्। इतरेसु पन आदिस्सनवसेन आदेसनं, अनुसासनवसेन अनुसासनी। सेसं वुत्तनयमेव।&lt;br&gt;&#xA;इधाति इमस्मिं लोके। एकच्चोति एको पोसो। इद्धिपाटिहारियनिद्देसो हेट्ठा वुत्तत्थोयेव। निमित्तेन आदिसतीति आगतनिमित्तेन वा गतनिमित्तेन वा ठितनिमित्तेन वा कथेति। एवम्पि ते मनोति एवम्पि तव मनो सोमनस्सितो वा दोमनस्सितो वा कामवितक्कादिसम्पयुत्तो वा। अपि-सद्दो सम्पिण्डनत्थो। इत्थम्पि ते मनोति सोमनस्सितादितो एकेकविधेपि चित्ते नानप्पकारपरिदीपनम्। इतिपि ते चित्तन्ति इतिपि तव चित्तं, इमञ्च इमञ्च अत्थं चिन्तयमानं पवत्ततीति अत्थो। बहुं चेपि आदिसतीति चित्ततो अञ्ञं वा इदञ्च इदञ्च नाम अहोसि भवति भविस्सतीति बहुकम्पि कथेति। तथेव तं होति, नो अञ्ञथाति तं सब्बम्पि यथा यथा कथितं, तथेव होति, अञ्ञथा न होति।&lt;br&gt;&#xA;न हेव खो निमित्तेन आदिसतीति निमित्तं जानन्तोपि केवलं निमित्तेनेव न कथेति। अपिचाति अपरपरियायदस्सनम्। मनुस्सानन्ति चित्तं जाननकमनुस्सानम्। अमनुस्सानन्ति सावितानं वा अस्सावितानं वा यक्खपिसाचादीनम्। देवतानन्ति चातुमहाराजिकादीनम्। सद्दं सुत्वाति अञ्ञस्स चित्तं ञत्वा कथेन्तानं सद्दं सुणित्वा। पनाति निपातो पुन आरम्भे। वितक्कयतोति यं वा तं वा वितक्केन वितक्केन्तस्स। विचारयतोति वितक्कसम्पयुत्तेनेव विचारेन विचारेन्तस्स। वितक्कविप्फारसद्दं सुत्वाति वितक्कवेगवसेन उप्पन्नं विप्पलपन्तानं सुत्तप्पमत्तादीनं कूजनसद्दं सुत्वा। यं वितक्कयतो सो सद्दो उप्पन्नो, तस्स वसेन ‘‘एवम्पि ते मनो’’तिआदीनि आदिसति।&lt;br&gt;&#xA;अवितक्कं अविचारं समाधिन्ति वितक्कविचारक्खोभविरहितसन्तचित्तस्सापि जाननसमत्थतं दस्सेन्तेन वुत्तं, सेसचित्तजानने पन वत्तब्बमेव नत्थि। चेतसा चेतो परिच्च पजानातीति चेतोपरियञाणलाभी। भोतोति भवन्तस्स। मनोसङ्खारा पणिहिताति चित्तसङ्खारा ठपिता। अमुकं नाम वितक्कं वितक्कयिस्सतीति कुसलादिवितक्कं वितक्कयिस्सति पवत्तयिस्सतीति पजानाति। पजानन्तो च आगमनेन जानाति, पुब्बभागेन जानाति, अन्तोसमापत्तियं चित्तं ओलोकेत्वा जानाति। आगमनेन जानाति नाम कसिणपरिकम्मकालेयेव ‘‘येनाकारेनेस कसिणभावनं आरद्धो पठमज्झानं वा दुतियादिज्झानं वा अट्ठ समापत्तियो वा उप्पादेस्सती’’ति जानाति। पुब्बभागेन जानाति नाम पठमविपस्सनाय आरद्धाय एवं जानाति, ‘‘येनाकारेनेस विपस्सनं आरद्धो सोतापत्तिमग्गं वा उप्पादेस्सति…पे॰… अरहत्तमग्गं वा उप्पादेस्सती’’ति जानाति। अन्तोसमापत्तियं चित्तं ओलोकेत्वा जानाति नाम ‘‘येनाकारेन इमस्स मनोसङ्खारा ठपिता, इमस्स नाम चित्तस्स अनन्तरा इमं नाम वितक्कं वितक्केस्सति, इतो वुट्ठितस्स एतस्स हानभागियो वा समाधि भविस्सति, ठितिभागियो वा विसेसभागियो वा निब्बेधभागियो वा, अभिञ्ञायो वा उप्पादेस्सती’’ति जानाति। बहुं चेपि आदिसतीति चेतोपरियञाणस्स चित्तचेतसिकानंयेव आरम्मणकरणतो सरागादिसोळसपभेदवसेनेव बहुं चेपि कथेति, न अञ्ञवसेनाति वेदितब्बम्। तथेव तं होतीति इदं एकंसेन तथेव होति। चेतोपरियञाणवसेन ञातञ्हि अञ्ञथाभावी नाम नत्थि।&lt;br&gt;&#xA;एवं वितक्केथाति एवं नेक्खम्मवितक्कादयो पवत्तेन्ता वितक्केथ। मा एवं वितक्कयित्थाति एवं कामवितक्कादयो पवत्तेन्ता मा वितक्कयित्थ । एवं मनसि करोथाति एवं अनिच्चसञ्ञमेव, दुक्खसञ्ञादीसु वा अञ्ञतरं मनसि करोथ। मा एवं मनसाकत्थाति एवं निच्चन्तिआदिना नयेन मा मनसि अकत्थ। इदं पजहथाति इदं पञ्चकामगुणरागादिं पजहथ। इदं उपसम्पज्ज विहरथाति इदं चतुमग्गफलप्पभेदं लोकुत्तरधम्ममेव पापुणित्वा निप्फादेत्वा विहरथ।&lt;br&gt;&#xA;३१. इदानि इद्धिपाटिहारिये अपरं परियायं विसेसेन दस्सेन्तो नेक्खम्मं इज्झतीति इद्धीतिआदिमाह। तत्थ कामच्छन्दं पटिहरतीति अत्तनो पटिपक्खभूतं कामच्छन्दं पटिबलं हुत्वा हरति पजहतीति तदेव नेक्खम्मं पाटिहारियं नामाति अत्थो। ये तेन नेक्खम्मेन समन्नागताति एवं कामच्छन्दपटिहारकेन तेन नेक्खम्मेन ये पुग्गला पटिलाभवसेन समन्नागता। विसुद्धचित्ताति कामच्छन्दाभावतो विसुद्धचित्ता। अनाविलसङ्कप्पाति कामसङ्कप्पेन अनालुलितनेक्खम्मसङ्कप्पा। इति आदेसनापाटिहारियन्ति परचित्तकुसलेन वा अञ्ञेन वा सम्मासम्बुद्धेन वा बुद्धसावकेहि वा एवं आदेसना पाटिहारियन्ति अत्थो। अथ वा इति एवं आदिसनं आदेसनापाटिहारियन्ति आदेसनसद्दो पाठसेसं कत्वा पयुज्जितब्बो। एवं आसेवितब्बन्ति इमिना च पकारेन इमिना च पकारेन आदितो सेवितब्बम्। सेसत्तयेपि एसेव नयो। तदनुधम्मता सति उपट्ठपेतब्बाति तस्स नेक्खम्मस्स अनुकूलभूता सति भुसं ठपेतब्बा। इति अनुसासनीपाटिहारियन्ति एत्थ आदेसनापाटिहारिययोजनाय विय योजना कातब्बा। अब्यापादादीसुपि एसेव नयो। पाठो पन झानादीनि सङ्खिपित्वा अन्ते अरहत्तमग्गमेव दस्सेत्वा लिखितो। तत्थ चतूसुपि मग्गेसु ‘‘एवं आसेवितब्बो’’तिआदि एकचित्तक्खणिकत्ता मग्गस्स पुब्बभागवसेन वुत्तन्ति वेदितब्बम्। मग्गस्स हि पुब्बभागभूताय लोकियमग्गसङ्खाताय वुट्ठानगामिनिया विपस्सनाय मग्गुप्पादनत्थं आसेवनादीसु कतेसु ताय उप्पन्नो मग्गोपि आसेवितो भावितो बहुलीकतो नाम होतीति वेदितब्बम्। सब्बत्थिकवादाचरिया पन ‘‘एकेकमग्गो सोळसक्खणिको’’ति वदन्ति। तदनुधम्मतासतिउपट्ठापनं पन पुब्बभागे युज्जतियेवाति।&lt;br&gt;&#xA;३२. पुन नेक्खम्मं इज्झतीति इद्धीतिआदीनि ‘‘इद्धिपाटिहारिय’’न्तिपदस्स कम्मधारयसमासत्तदीपनत्थं वुत्तानि। सुत्तन्ते वुत्तेसु तीसु इद्धिपाटिहारियस्सेव समासत्ते वुत्ते सेसानं द्विन्नम्पि वुत्तोव होतीति इमस्मिं परियाये मूलभूतस्स इद्धिपाटिहारियस्सेव समासत्थो वुत्तोति वेदितब्बन्ति।&lt;br&gt;&#xA;पाटिहारियकथावण्णना निट्ठिता।&lt;/p&gt;</description>
    </item>
    <item>
      <title>०७. कम्मकथावण्णना</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/07_kammakathAvaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/07_kammakathAvaNNanA/</guid>
      <description>&lt;p&gt;७. कम्मकथावण्णना&lt;br&gt;&#xA;कम्मकथावण्णना&lt;br&gt;&#xA;२३४. इदानि तस्सा हेतुसम्पत्तिया पच्चयभूतं कम्मं दस्सेन्तेन कथिताय कम्मकथाय अपुब्बत्थानुवण्णना। तत्थ अहोसि कम्मं अहोसि कम्मविपाकोतिआदीसु अतीतभवेसु कतस्स कम्मस्स अतीतभवेसुयेव विपक्कविपाकं गहेत्वा ‘‘अहोसि कम्मं अहोसि कम्मविपाको’’ति वुत्तम्। तस्सेव अतीतस्स कम्मस्स दिट्ठधम्मवेदनीयस्स उपपज्जवेदनीयस्स च पच्चयवेकल्लेन अतीतभवेसुयेव अविपक्कविपाकञ्च अतीतेयेव परिनिब्बुतस्स च दिट्ठधम्मवेदनीयउपपज्जवेदनीयअपरपरियायवेदनीयस्स कम्मस्स अविपक्कविपाकञ्च गहेत्वा अहोसि कम्मं नाहोसि कम्मविपाकोति वुत्तम्। अतीतस्सेव कम्मस्स अविपक्कविपाकस्स पच्चुप्पन्नभवे पच्चयसम्पत्तिया विपच्चमानं विपाकं गहेत्वा अहोसि कम्मं अत्थि कम्मविपाकोति वुत्तम्। अतीतस्सेव कम्मस्स अतिक्कन्तविपाककालस्स च पच्चुप्पन्नभवे परिनिब्बायन्तस्स च अविपच्चमानं विपाकं गहेत्वा अहोसि कम्मं नत्थि कम्मविपाकोति वुत्तम्। अतीतस्सेव कम्मस्स विपाकारहस्स अविपक्कविपाकस्स अनागते भवे पच्चयसम्पत्तिया विपच्चितब्बं विपाकं गहेत्वा अहोसि कम्मं भविस्सति कम्मविपाकोति वुत्तम्। अतीतस्सेव कम्मस्स अतिक्कन्तविपाककालस्स च अनागतभवे परिनिब्बायितब्बस्स च अविपच्चितब्बं विपाकं गहेत्वा अहोसि कम्मं न भविस्सति कम्मविपाकोति वुत्तम्। एवं अतीतकम्मं अतीतपच्चुप्पन्नानागतविपाकाविपाकवसेन छधा दस्सितम्।&lt;br&gt;&#xA;पच्चुप्पन्नभवे कतस्स दिट्ठधम्मवेदनीयस्स कम्मस्स इधेव विपच्चमानं विपाकं गहेत्वा अत्थि कम्मं अत्थि कम्मविपाकोति वुत्तम्। तस्सेव पच्चुप्पन्नस्स कम्मस्स पच्चयवेकल्लेन इध अविपच्चमानञ्च दिट्ठेव धम्मे परिनिब्बायन्तस्स इध अविपच्चमानञ्च विपाकं गहेत्वा अत्थि कम्मं नत्थि कम्मविपाकोति वुत्तम्। पच्चुप्पन्नस्सेव कम्मस्स उपपज्जवेदनीयस्स च अपरपरियायवेदनीयस्स च अनागतभवे विपच्चितब्बं विपाकं गहेत्वा अत्थि कम्मं भविस्सति कम्मविपाकोति वुत्तम्। पच्चुप्पन्नस्सेव कम्मस्स उपपज्जवेदनीयस्स पच्चयवेकल्लेन अनागतभवे अविपच्चितब्बञ्च अनागतभवे परिनिब्बायितब्बस्स अपरपरियायवेदनीयस्स अविपच्चितब्बञ्च विपाकं गहेत्वा अत्थि कम्मं न भविस्सति कम्मविपाकोति वुत्तम्। एवं पच्चुप्पन्नकम्मं पच्चुप्पन्नानागतविपाकाविपाकवसेन चतुधा दस्सितम्।&lt;br&gt;&#xA;अनागतभवे कातब्बस्स कम्मस्स अनागतभवे विपच्चितब्बं विपाकं गहेत्वा भविस्सति कम्मं भविस्सति कम्मविपाकोति वुत्तम्। तस्सेव अनागतस्स कम्मस्स पच्चयवेकल्लेन अविपच्चितब्बञ्च अनागतभवे परिनिब्बायितब्बस्स अविपच्चितब्बञ्च विपाकं गहेत्वा भविस्सति कम्मं न भविस्सति कम्मविपाकोति वुत्तम्। एवं अनागतकम्मं अनागतविपाकाविपाकवसेन द्विधा दस्सितम्। तं सब्बं एकतो कत्वा द्वादसविधेन कम्मं दस्सितं होति।&lt;br&gt;&#xA;इमस्मिं ठाने ठत्वा तीणि कम्मचतुक्कानि आहरित्वा वुच्चन्ति – तेसु हि वुत्तेसु अयमत्थो पाकटतरो भविस्सतीति। चतुब्बिधञ्हि कम्मं दिट्ठधम्मवेदनीयं उपपज्जवेदनीयं अपरपरियायवेदनीयं अहोसिकम्मन्ति। तेसु एकजवनवीथियं सत्तसु चित्तेसु कुसला वा अकुसला वा पठमजवनचेतना दिट्ठधम्मवेदनीयकम्मं नाम। तं इमस्मिंयेव अत्तभावे विपाकं देति। तथा असक्कोन्तं पन ‘‘अहोसि कम्मं नाहोसि कम्मविपाको, न भविस्सति कम्मविपाको, नत्थि कम्मविपाको’’ति इमस्स तिकस्स वसेन अहोसिकम्मं नाम होति। अत्थसाधिका पन सत्तमजवनचेतना उपपज्जवेदनीयकम्मं नाम। तं अनन्तरे अत्तभावे विपाकं देति। तथा असक्कोन्तं वुत्तनयेनेव अहोसिकम्मं नाम होति। उभिन्नं अन्तरे पन पञ्चजवनचेतना अपरपरियायवेदनीयकम्मं नाम। तं अनागते यदा ओकासं लभति, तदा विपाकं देति। सति संसारप्पवत्तिया अहोसिकम्मं नाम न होति।&lt;br&gt;&#xA;अपरम्पि चतुब्बिधं कम्मं यग्गरुकं यब्बहुलं यदासन्नं कटत्ता वा पन कम्मन्ति। तत्थ कुसलं वा होतु अकुसलं वा, गरुकागरुकेसु यं गरुकं मातुघातादिकम्मं वा महग्गतकम्मं वा, तदेव पठमं विपच्चति। तथा बहुलाबहुलेसुपि यं बहुलं होति सुसील्यं वा दुस्सील्यं वा, तदेव पठमं विपच्चति। यदासन्नं नाम मरणकाले अनुस्सरितकम्मं वा कतकम्मं वा। यञ्हि आसन्नमरणे अनुस्सरितुं सक्कोति कातुं वा, तेनेव उपपज्जति। एतेहि पन तीहि मुत्तं पुनप्पुनं लद्धासेवनं कटत्ता वा पन कम्मं नाम होति। तेसं अभावे तं पटिसन्धिं आकड्ढति।&lt;br&gt;&#xA;अपरं वा चतुब्बिधं कम्मं जनकं उपत्थम्भकं उपपीळकं उपघातकन्ति। तत्थ जनकं नाम कुसलम्पि होति अकुसलम्पि। तं पटिसन्धियं पवत्तेपि रूपारूपविपाकं जनेति। उपत्थम्भकं पन जनेतुं न सक्कोति, अञ्ञेन कम्मेन दिन्नाय पटिसन्धिया जनिते विपाके उप्पज्जनकसुखदुक्खं उपत्थम्भेति, अद्धानं पवत्तेति। उपपीळकं अञ्ञेन कम्मेन दिन्नाय पटिसन्धिया जनिते विपाके उप्पज्जनकसुखदुक्खं पीळेति बाधति, अद्धानं पवत्तितुं न देति। उपघातकं पन कुसलम्पि अकुसलम्पि समानं अञ्ञं दुब्बलकम्मं घातेत्वा तस्स विपाकं पटिबाहित्वा अत्तनो विपाकस्स ओकासं करोति। एवं पन कम्मेन कते ओकासे तं विपाकं उप्पन्नं नाम वुच्चति।&lt;br&gt;&#xA;इति इमेसं द्वादसन्नं कम्मानं कम्मन्तरञ्च विपाकन्तरञ्च बुद्धानं कम्मविपाकञाणस्सेव याथावसरसतो पाकटं होति असाधारणं सावकेहि। विपस्सकेन पन कम्मन्तरं विपाकन्तरञ्च एकदेसतो जानितब्बम्। तस्मा अयं मुखमत्तदस्सनेन कम्मविसेसो पकासितोति।&lt;br&gt;&#xA;२३५. एवं सुद्धिककम्मवसेन पठमवारं वत्वा तदेव कम्मं द्विधा विभजित्वा कुसलाकुसलादियुगलवसेन दसहि परियायेहि अपरे दस वारा वुत्ता। तत्थ आरोग्यट्ठेन कुसलं, अनारोग्यट्ठेन अकुसलं, इदं दुकं जातिवसेन वुत्तम्। अकुसलमेव रागादिदोससंयोगेन सावज्जं, कुसलं तदभावेन अनवज्जम्। अकुसलं अपरिसुद्धत्ता, कण्हाभिजातिहेतुत्ता वा कण्हं, कुसलं परिसुद्धत्ता, सुक्काभिजातिहेतुत्ता वा सुक्कम्। कुसलं सुखवुद्धिमत्ता सुखुद्रयं, अकुसलं दुक्खवुद्धिमत्ता दुक्खुद्रयम्। कुसलं सुखफलवत्ता सुखविपाकं, अकुसलं दुक्खफलवत्ता दुक्खविपाकन्ति एवमेतेसं नानाकारो वेदितब्बोति।&lt;br&gt;&#xA;कम्मकथावण्णना निट्ठिता।&lt;/p&gt;</description>
    </item>
    <item>
      <title>०७. समसीसकथा</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/07_samasIsakathA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/07_samasIsakathA/</guid>
      <description>&lt;p&gt;७. समसीसकथा&lt;/p&gt;&#xA;&lt;h2 id=&#34;समससकथवणणन&#34;&gt;समसीसकथावण्णना&lt;/h2&gt;&#xA;&lt;p&gt;३३. इदानि पाटिहारियकथानन्तरं आदिपाटिहारियभूतस्स इद्धिपाटिहारियसङ्गहितस्स समसीसिभावस्स इद्धिपाटिहारियभावदीपनत्थं ञाणकथाय निद्दिट्ठापि समसीसकथा इद्धिपाटिहारियसम्बन्धेन पुन कथिता। तस्सा अत्थवण्णना तत्थ कथितायेवाति।&lt;br&gt;&#xA;समसीसकथावण्णना निट्ठिता।&lt;/p&gt;</description>
    </item>
    <item>
      <title>०८. विपल्लासकथा</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/08_vipallAsakathA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/08_vipallAsakathA/</guid>
      <description>&lt;p&gt;८. विपल्लासकथा&lt;br&gt;&#xA;विपल्लासकथावण्णना&lt;br&gt;&#xA;२३६. इदानि तस्स कम्मस्स पच्चयभूते विपल्लासे दस्सेन्तेन कथिताय सुत्तन्तपुब्बङ्गमाय विपल्लासकथाय अपुब्बत्थानुवण्णना। सुत्तन्ते ताव सञ्ञाविपल्लासाति सञ्ञाय विपल्लत्थभावा विपरीतभावा, विपरीतसञ्ञाति अत्थो। सेसद्वयेसुपि एसेव नयो। चित्तकिच्चस्स दुब्बलट्ठाने दिट्ठिविरहिताय अकुसलसञ्ञाय सककिच्चस्स बलवकाले सञ्ञाविपल्लासो। दिट्ठिविरहितस्सेव अकुसलचित्तस्स सककिच्चस्स बलवकाले चित्तविपल्लासो। दिट्ठिसम्पयुत्ते चित्ते दिट्ठिविपल्लासो। तस्मा सब्बदुब्बलो सञ्ञाविपल्लासो, ततो बलवतरो चित्तविपल्लासो, सब्बबलवतरो दिट्ठिविपल्लासो। अजातबुद्धिदारकस्स कहापणदस्सनं विय हि सञ्ञा आरम्मणस्स उपट्ठानाकारमत्तग्गहणतो। गामिकपुरिसस्स कहापणदस्सनं विय चित्तं लक्खणपटिवेधस्सापि सम्पापनतो। कम्मारस्स महासण्डासेन अयोगहणं विय दिट्ठि अभिनिविस्स परामसनतो। अनिच्चे निच्चन्ति सञ्ञाविपल्लासोति अनिच्चे वत्थुस्मिं ‘‘निच्चं इद’’न्ति एवं गहेत्वा उप्पज्जनकसञ्ञा सञ्ञाविपल्लासो। इमिना नयेन सब्बपदेसु अत्थो वेदितब्बो। न सञ्ञाविपल्लासो न चित्तविपल्लासो न दिट्ठिविपल्लासोति चतूसु वत्थूसु द्वादसन्नं विपल्लासग्गाहानं अभावा याथावग्गहणं वुत्तम्।&lt;br&gt;&#xA;गाथासु अनत्तनि च अत्ताति अनत्तनि अत्ताति एवंसञ्ञिनोति अत्थो। मिच्छादिट्ठिहताति न केवलं सञ्ञिनोव, सञ्ञाय विय उप्पज्जमानाय मिच्छादिट्ठियापि हता। खित्तचित्ताति सञ्ञादिट्ठीहि विय उप्पज्जमानेन खित्तेन विब्भन्तेन चित्तेन समन्नागता। विसञ्ञिनोति देसनामत्तमेतं, विपरीतसञ्ञाचित्तदिट्ठिनोति अत्थो। अथ वा सञ्ञापुब्बङ्गमत्ता दिट्ठिया पठमं चतूहि पदेहि सञ्ञाविपल्लासो वुत्तो, ततो मिच्छादिट्ठिहताति दिट्ठिविपल्लासो, खित्तचित्ताति चित्तविपल्लासो। विसञ्ञिनोति तीहि विपल्लासग्गाहेहि पकतिसञ्ञाविरहिता मोहं गता ‘‘मुच्छितो विसवेगेन, विसञ्ञी समपज्जथा’’तिएत्थ (जा॰ २.२२.३२८) विय। ते योगयुत्ता मारस्साति ते जना सत्ता मारस्स योगे युत्ता नाम होन्ति। अयोगक्खेमिनोति चतूहि योगेहि ईतीहि खेमं निब्बानं अप्पत्ता। सत्ता गच्छन्ति संसारन्ति तेयेव पुग्गला संसारं संसरन्ति। कस्मा? जातिमरणगामिनो हि ते, तस्मा संसरन्तीति अत्थो। बुद्धाति चतुसच्चबुद्धा सब्बञ्ञुनो। कालत्तयसाधारणवसेन बहुवचनम्। लोकस्मिन्ति ओकासलोके। पभङ्कराति लोकस्स पञ्ञालोकं करा। इमं धम्मं पकासेन्तीति विपल्लासप्पहानं धम्मं जोतेन्ति। दुक्खूपसमगामिनन्ति दुक्खवूपसमं निब्बानं गच्छन्तम्। तेसं सुत्वानाति तेसं बुद्धानं धम्मं सुत्वान। सप्पञ्ञाति भब्बभूता पञ्ञवन्तो। सचित्तं पच्चलद्धूति विपल्लासवज्जितं सकचित्तं पटिलभित्वा। पटिअलद्धूति पदच्छेदो। अथ वा पटिलभिंसु पटिअलद्धुन्ति पदच्छेदो। अनिच्चतो दक्खुन्ति अनिच्चवसेनेव अद्दसंसु। अनत्तनि अनत्ताति अनत्तानं अनत्ताति अद्दक्खुम्। अथ वा अनत्तनि वत्थुस्मिं अत्ता नत्थीति अद्दक्खुम्। सम्मादिट्ठिसमादानाति गहितसम्मादस्सना। सब्बं दुक्खं उपच्चगुन्ति सकलं वट्टदुक्खं समतिक्कन्ता।&lt;br&gt;&#xA;पहीनापहीनपुच्छाय दिट्ठिसम्पन्नस्साति सोतापन्नस्स। दुक्खे सुखन्ति सञ्ञा उप्पज्जति। चित्तं उप्पज्जतीति मोहकालुस्सियस्स अप्पहीनत्ता सञ्ञामत्तं वा चित्तमत्तं वा उप्पज्जति, अनागामिस्सपि उप्पज्जति, किं पन सोतापन्नस्स। इमे द्वे अरहतोयेव पहीना। असुभे सुभन्ति सञ्ञा उप्पज्जति। चित्तं उप्पज्जतीति सकदागामिस्सपि उप्पज्जति, किं पन सोतापन्नस्स। इमे द्वे अनागामिस्स पहीनाति अट्ठकथायं वुत्तम्। तस्मा इदं द्वयं सोतापन्नसकदागामिनो सन्धाय वुत्तन्ति वेदितब्बम्। अनागामिनो कामरागस्स पहीनत्ता ‘‘असुभे सुभ’’न्ति सञ्ञाचित्तविपल्लासानञ्च पहानं वुत्तन्ति वेदितब्बम्। द्वीसु वत्थूसूतिआदीहि पदेहि पहीनापहीने निगमेत्वा दस्सेति। तत्थ ‘‘अनिच्चे निच्च’’न्ति, ‘‘अनत्तनि अत्ता’’ति इमेसु द्वीसु वत्थूसु छ विपल्लासा पहीना। ‘‘दुक्खे सुख’’न्ति, ‘‘असुभे सुभ’’न्ति इमेसु द्वीसु वत्थूसु द्वे दिट्ठिविपल्लासा पहीना। केसुचि पोत्थकेसु द्वेति पठमं लिखितं, पच्छा छाति। चतूसु वत्थूसूति चत्तारि एकतो कत्वा वुत्तम्। अट्ठाति द्वीसु छ, द्वीसु द्वेति अट्ठ। चत्तारोति दुक्खासुभवत्थूसु एकेकस्मिं द्वे द्वे सञ्ञाचित्तविपल्लासाति चत्तारो। केसुचि पोत्थकेसु ‘‘छ द्वीसू’’ति वुत्तट्ठानेसुपि एवमेव लिखितन्ति।&lt;br&gt;&#xA;विपल्लासकथावण्णना निट्ठिता।&lt;/p&gt;</description>
    </item>
    <item>
      <title>०८. सतिपट्ठानकथा</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/08_satipaTThAnakathA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/08_satipaTThAnakathA/</guid>
      <description>&lt;p&gt;८. सतिपट्ठानकथा&lt;/p&gt;&#xA;&lt;h2 id=&#34;सतपटठनकथवणणन&#34;&gt;सतिपट्ठानकथावण्णना&lt;/h2&gt;&#xA;&lt;p&gt;३४. इदानि समसीसकथानन्तरं अत्तना वुत्तस्स इद्धिपाटिहारियस्स साधके सत्त अनुपस्सनाविसेसे दस्सेन्तेन कथिताय सुत्तन्तपुब्बङ्गमाय सतिपट्ठानकथाय अपुब्बत्थानुवण्णना। तत्थ सुत्तन्ते ताव चत्तारोति गणनपरिच्छेदो, तेन न ततो हेट्ठा, न उद्धन्ति सतिपट्ठानपरिच्छेदं दीपेति। इमेति निद्दिसितब्बनिदस्सनम्। भिक्खवेति धम्मपटिग्गाहकपुग्गलालपनम्। सतिपट्ठानाति तयो सतिपट्ठाना सतिगोचरोपि, तिधा पटिपन्नेसु सावकेसु सत्थुनो पटिघानुनयवीतिवत्ततापि, सतिपि। ‘‘चतुन्नं, भिक्खवे, सतिपट्ठानानं समुदयञ्च अत्थङ्गमञ्च देसेस्सामी’’तिआदीसु (सं॰ नि॰ ५.४०८) हि सतिगोचरो ‘‘सतिपट्ठान’’न्ति वुत्तो। तस्सत्थो – पतिट्ठाति तस्मिन्ति पट्ठानम्। का पतिट्ठाति? सति। सतिया पट्ठानं सतिपट्ठानन्ति।&lt;br&gt;&#xA;‘‘तयो सतिपट्ठाना यदरियो सेवति, यदरियो सेवमानो सत्था गणमनुसासितुमरहती’’ति (म॰ नि॰ ३.३०४, ३११) एत्थ तिधा पटिपन्नेसु सावकेसु सत्थुनो पटिघानुनयवीतिवत्तता ‘‘सतिपट्ठान’’न्ति वुत्ता। तस्सत्थो – पट्ठपेतब्बतो पट्ठानं, पवत्तयितब्बतोति अत्थो। केन पट्ठपेतब्बतोति? सतिया। सतिया पट्ठानं सतिपट्ठानन्ति। ‘‘चत्तारो सतिपट्ठाना भाविता बहुलीकता सत्त बोज्झङ्गे परिपूरेन्ती’’तिआदीसु (म॰ नि॰ ३.१४७) पन सतियेव ‘‘सतिपट्ठान’’न्ति वुत्ता। तस्सत्थो – पतिट्ठातीति पट्ठानं, उपट्ठाति ओक्कन्दित्वा पक्खन्दित्वा वत्ततीति अत्थो। सतियेव पट्ठानं सतिपट्ठानम्। अथ वा सरणट्ठेन सति, उपट्ठानट्ठेन उपट्ठानम्। इति सति च सा उपट्ठानञ्चातिपि सतिपट्ठानम्। इदमिध अधिप्पेतम्। यदि एवं कस्मा सतिपट्ठानाति बहुवचनं कतन्ति? सतिबहुत्ता। आरम्मणभेदेन हि बहुका ता सतियोति।&lt;br&gt;&#xA;कतमे चत्तारोति कथेतुकम्यतापुच्छा। इधाति इमस्मिं सासने। भिक्खूति संसारे भयं इक्खतीति भिक्खु। सेसपदानं अत्थवण्णना पनेत्थ सुतमयञाणकथाय मग्गसच्चनिद्देसवण्णनायं वुत्तायेवाति।&lt;br&gt;&#xA;कस्मा पन भगवता चत्तारोव सतिपट्ठाना वुत्ता अनूना अनधिकाति? वेनेय्यहितत्ता। तण्हाचरितदिट्ठिचरितसमथयानिकविपस्सनायानिकेसु हि मन्दतिक्खवसेन द्वेधा द्वेधा पवत्तेसु मन्दस्स तण्हाचरितस्स ओळारिकं कायानुपस्सनासतिपट्ठानं विसुद्धिमग्गो, तिक्खस्स सुखुमं वेदनानुपस्सनासतिपट्ठानम्। दिट्ठिचरितस्सापि मन्दस्स नातिप्पभेदगतं चित्तानुपस्सनासतिपट्ठानं विसुद्धिमग्गो, तिक्खस्स अतिप्पभेदगतं धम्मानुपस्सनासतिपट्ठानम्। समथयानिकस्स च मन्दस्स अकिच्छेन अधिगन्तब्बनिमित्तं पठमं सतिपट्ठानं विसुद्धिमग्गो, तिक्खस्स ओळारिकारम्मणे असण्ठहनतो दुतियम्। विपस्सनायानिकस्सपि मन्दस्स नातिप्पभेदगतारम्मणं ततियं, तिक्खस्स अतिप्पभेदगतारम्मणं चतुत्थम्। इति चत्तारोव वुत्ता अनूना अनधिकाति।&lt;br&gt;&#xA;सुभसुखनिच्चअत्तविपल्लासप्पहानत्थं वा। कायो हि असुभो, तत्थ च सुभविपल्लासविपल्लत्था सत्ता। तेसं तत्थ असुभभावदस्सनेन तस्स विपल्लासस्स पहानत्थं पठमं सतिपट्ठानं वुत्तम्। सुखं निच्चं अत्ताति गहितेसुपि च वेदनादीसु वेदना दुक्खा, चित्तं अनिच्चं, धम्मा अनत्ता, तेसु च सुखनिच्चअत्तविपल्लासविपल्लत्था सत्ता। तेसं तत्थ दुक्खादिभावदस्सनेन तेसं विपल्लासानं पहानत्थं सेसानि तीणि वुत्तानीति एवं सुभसुखनिच्चअत्तविपल्लासप्पहानत्थं वा चत्तारोव वुत्ता। न केवलञ्च विपल्लासप्पहानत्थमेव, चतुरोघयोगासवगन्थउपादानअगतिप्पहानत्थम्पि चतुब्बिधाहारपरिञ्ञत्थम्पि चत्तारोव वुत्ताति वेदितब्बम्।&lt;br&gt;&#xA;३५. (क) सुत्तन्तनिद्देसे पथवीकायन्ति इमस्मिं रूपकाये पथवीधातु। सकलसरीरे पन पथवीधातूनं बहुकत्ता सब्बपथवीधातुसङ्गहत्थं समूहत्थेन कायग्गहणं कतम्। आपोकायादीसुपि एसेव नयो। केसकायादीनम्पि बहुकत्ता केसकायादिगहणं कतम्। वक्कादीनि पन परिच्छिन्नत्ता कायग्गहणं नारहन्तीति तेसं गहणं न कतन्ति वेदितब्बम्।&lt;br&gt;&#xA;(ख) सुखं वेदनन्तिआदीसु सुखं वेदनन्ति कायिकं वा चेतसिकं वा सुखं वेदनम्। तथा दुक्खं वेदनम्। अदुक्खमसुखं वेदनन्ति पन चेतसिकमेव उपेक्खावेदनम्। सामिसं सुखं वेदनन्ति छ गेहसितसोमनस्सवेदना। निरामिसं सुखं वेदनन्ति छ नेक्खम्मसितसोमनस्सवेदना । सामिसं दुक्खं वेदनन्ति छ गेहसितदोमनस्सवेदना। निरामिसं दुक्खं वेदनन्ति छ नेक्खम्मसितदोमनस्सवेदना। सामिसं अदुक्खमसुखं वेदनन्ति छ गेहसितउपेक्खावेदना। निरामिसं अदुक्खमसुखं वेदनन्ति छ नेक्खम्मसितउपेक्खावेदना।&lt;br&gt;&#xA;(ग) सरागं चित्तन्तिआदीनि ञाणकथायं वुत्तत्थानि।&lt;br&gt;&#xA;(घ) तदवसेसे धम्मेति तेहि कायवेदनाचित्तेहि अवसेसे तेभूमकधम्मे। सब्बत्थ तेन ञाणेनाति तेन सत्तविधेन अनुपस्सनाञाणेन। यानि पनेत्थ अन्तरन्तरा अवुत्तत्थानि, तानि हेट्ठा तत्थ तत्थ वुत्तत्थानेवाति।&lt;br&gt;&#xA;सतिपट्ठानकथावण्णना निट्ठिता।&lt;/p&gt;</description>
    </item>
    <item>
      <title>०९. मग्गकथा</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/09_maggakathA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/09_maggakathA/</guid>
      <description>&lt;p&gt;९. मग्गकथा&lt;br&gt;&#xA;मग्गकथावण्णना&lt;br&gt;&#xA;२३७. इदानि तेसं तिण्णं विपल्लासानं पहानकरं अरियमग्गं दस्सेन्तेन कथिताय मग्गकथाय अपुब्बत्थानुवण्णना। तत्थ मग्गोति केनट्ठेन मग्गोति यो बुद्धसासने मग्गोति वुच्चति, सो केनट्ठेन मग्गो नाम होतीति अत्थो। मिच्छादिट्ठिया पहानायातिआदीसु दससु परियायेसु पठमो पठमो तस्स तस्स मग्गङ्गस्स उजुविपच्चनीकवसेन वुत्तो। मग्गो चेव हेतु चाति तस्स तस्स किच्चस्स करणाय पटिपदट्ठेन मग्गो, सम्पापकट्ठेन हेतु। तेन मग्गस्स पटिपदट्ठो सम्पापकट्ठो च वुत्तो होति। ‘‘अयं मग्गो अयं पटिपदा’’तिआदीसु (सं॰ नि॰ ५.५, ४८) हि पटिपदा मग्गो, ‘‘मग्गस्स निय्यानट्ठो हेतुट्ठो’’तिआदीसु (पटि॰ म॰ २.८) सम्पापको हेतु। एवं द्वीहि द्वीहि पदेहि ‘‘मग्गोति केनट्ठेन मग्गो’’ति पुच्छाय विस्सज्जनं कतं होति। सहजातानं धम्मानं उपत्थम्भनायाति अत्तना सहजातानं अरूपधम्मानं सहजातअञ्ञमञ्ञनिस्सयादिभावेन उपत्थम्भनभावाय। किलेसानं परियादानायाति तंतंमग्गवज्झानं वुत्तावसेसकिलेसानं खेपनाय। पटिवेधादिविसोधनायाति एत्थ यस्मा ‘‘को चादि कुसलानं धम्मानं, सीलञ्च सुविसुद्धं दिट्ठि च उजुका’’ति (सं॰ नि॰ ५.३६९, ३८१) वचनतो सीलञ्च दिट्ठि च सच्चपटिवेधस्स आदि। सो च आदिमग्गक्खणे विसुज्झति। तस्मा ‘‘पटिवेधादिविसोधनाया’’ति वुत्तम्। चित्तस्स अधिट्ठानायाति सम्पयुत्तचित्तस्स सककिच्चे पतिट्ठानाय। चित्तस्स वोदानायाति चित्तस्स परिसुद्धभावाय। विसेसाधिगमायाति लोकियतो विसेसपटिलाभाय। उत्तरि पटिवेधायाति लोकियतो उत्तरि पटिविज्झनत्थाय। सच्चाभिसमयायाति चतुन्नं सच्चानं एकाभिसमयाय किच्चनिप्फत्तिवसेन एकपटिवेधाय। निरोधे पतिट्ठापनायाति चित्तस्स वा पुग्गलस्स वा निब्बाने पतिट्ठापनत्थाय। सकदागामिमग्गक्खणादीसु अट्ठ मग्गङ्गानि एकतो कत्वा तंतंमग्गवज्झकिलेसप्पहानं वुत्तम्। एवं वचने कारणं हेट्ठा वुत्तमेव। यस्मा उपरूपरिमग्गेनापि सुट्ठु आदिविसोधना सुट्ठु चित्तवोदानञ्च होति, तस्मा तानिपि पदानि वुत्तानि।&lt;br&gt;&#xA;दस्सनमग्गोतिआदीहि याव परियोसाना तस्स धम्मस्स लक्खणवसेन मग्गट्ठो वुत्तो। तानि सब्बानिपि पदानि अभिञ्ञेय्यनिद्देसे वुत्तत्थानेव। एवमेत्थ यथासम्भवं लोकियलोकुत्तरो मग्गो निद्दिट्ठो। हेतुट्ठेन मग्गोति च अट्ठङ्गिको मग्गो निद्दिट्ठो। निप्परियायमग्गत्ता चस्स पुन ‘‘मग्गो’’ति न वुत्तम्। आधिपतेय्यट्ठेन इन्द्रियाति आदीनि च इन्द्रियादीनं अत्थवसेन वुत्तानि, न मग्गट्ठवसेन। सच्चानीति चेत्थ सच्चञाणानि। सब्बेपि ते धम्मा निब्बानस्स पटिपदट्ठेन मग्गो। अन्ते वुत्तं निब्बानं पन संसारदुक्खाभिभूतेहि दुक्खनिस्सरणत्थिकेहि सप्पुरिसेहि मग्गीयति गवेसीयतीति मग्गोति वुत्तन्ति वेदितब्बन्ति।&lt;br&gt;&#xA;मग्गकथावण्णना निट्ठिता।&lt;/p&gt;</description>
    </item>
    <item>
      <title>०९. विपस्सनाकथा</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/09_vipassanAkathA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/09_vipassanAkathA/</guid>
      <description>&lt;p&gt;९. विपस्सनाकथा&lt;/p&gt;&#xA;&lt;h2 id=&#34;वपससनकथवणणन&#34;&gt;विपस्सनाकथावण्णना&lt;/h2&gt;&#xA;&lt;p&gt;३६. इदानि विपस्सनापटिसंयुत्ताय सतिपट्ठानकथाय अनन्तरं विपस्सनापभेदं दस्सेन्तेन कथिताय सुत्तन्तपुब्बङ्गमाय विपस्सनाकथाय अपुब्बत्थानुवण्णना। तत्थ सुत्तन्ते ताव सोइति सब्बनामत्ता यो वा सो वा सब्बोपि सङ्गहितो होति। वताति एकंसत्थे निपातो। कञ्चि सङ्खारन्ति अप्पमत्तकम्पि सङ्खारम्। अनुलोमिकाय खन्तियाति एत्थ विपस्सनाञाणमेव लोकुत्तरमग्गं अनुलोमेतीति अनुलोमिकं, तदेव खन्तिमपेक्खित्वा अनुलोमिका। सब्बसङ्खारा तस्स अनिच्चतो दुक्खतो अनत्ततो खमन्ति रुच्चन्तीति खन्ति। सा मुदुका मज्झिमा तिक्खाति तिविधा। कलापसम्मसनादिका उदयब्बयञाणपरियोसाना मुदुकानुलोमिका खन्ति। भङ्गानुपस्सनादिका सङ्खारुपेक्खाञाणपरियोसाना मज्झिमानुलोमिका खन्ति। अनुलोमञाणं तिक्खानुलोमिका खन्ति। समन्नागतोति उपेतो। नेतं ठानं विज्जतीति यथावुत्तं एतं ठानं एतं कारणं न विज्जति। सम्मत्तनियामन्ति एत्थ ‘‘हितसुखावहो मे भविस्सती’’ति एवं आसीसतो तथेव सम्भवतो असुभादीसु च असुभन्तिआदिअविपरीतप्पवत्तिसब्भावतो च सम्मा सभावोति सम्मत्तो, अनन्तरफलदानाय अरहत्तुप्पत्तिया च नियामभूतत्ता नियामो, निच्छयोति अत्थो। सम्मत्तो च सो नियामो चाति सम्मत्तनियामो। को सो? लोकुत्तरमग्गो, विसेसतो पन सोतापत्तिमग्गो। तेन हि मग्गनियामेन नियतत्ता ‘‘नियतो सम्बोधिपरायणो’’ति (पारा॰ २१; दी॰ नि॰ १.३७३) वुत्तम्। तं सम्मत्तनियामं ओक्कमिस्सति पविसिस्सतीति एतं अट्ठानन्ति अत्थो। गोत्रभुनो पन मग्गस्स आवज्जनट्ठानियत्ता तं अनादियित्वा अनुलोमिकखन्तिया अनन्तरं सम्मत्तनियामोक्कमनं वुत्तन्ति वेदितब्बम्। अथ वा अट्ठारससु महाविपस्सनासु गोत्रभु विवट्टनानुपस्सना होतीति अनुलोमिकखन्तिया एव सङ्गहिता होति। चतूसुपि सुत्तन्तेसु इमिनाव नयेन अत्थो वेदितब्बो। एतेहि अनुलोमिकखन्तिसम्मत्तनियामचतुअरियफलवसेन च छ धम्माति छक्कनिपाते (अ॰ नि॰ ६.९८, १०१) चत्तारो सुत्तन्ता वुत्ता। कण्हपक्खसुक्कपक्खद्वयवसेन हि चत्तारो सुत्तन्ताव होन्तीति।&lt;br&gt;&#xA;३७. कतिहाकारेहीतिआदिके पुच्छापुब्बङ्गमे सुत्तन्तनिद्देसे पञ्चक्खन्धे अनिच्चतोतिआदीसु नामरूपञ्च नामरूपस्स पच्चये च परिग्गहेत्वा कलापसम्मसनवसेन आरद्धविपस्सको योगावचरो पञ्चसु खन्धेसु एकेकं खन्धं अनिच्चन्तिकताय आदिअन्तवताय च अनिच्चतो पस्सति । उप्पादवयपटिपीळनताय दुक्खवत्थुताय च दुक्खतो। पच्चययापनीयताय रोगमूलताय च रोगतो। दुक्खतासूलयोगिताय किलेसासुचिपग्घरणताय उप्पादजराभङ्गेहि उद्धुमातपरिपक्कपभिन्नताय च गण्डतो। पीळाजनकताय अन्तोतुदनताय दुन्नीहरणीयताय च सल्लतो। विगरहणीयताय अवड्ढिआवहनताय अघवत्थुताय च अघतो। असेरिभावजनकताय आबाधपदट्ठानताय च आबाधतो। अवसताय अविधेय्यताय च परतो। ब्याधिजरामरणेहि लुज्जनपलुज्जनताय पलोकतो। अनेकब्यसनावहनताय ईतितो। अविदितानंयेव विपुलानं अनत्थानं आवहनतो सब्बूपद्दववत्थुताय च उपद्दवतो। सब्बभयानं आकरताय च दुक्खवूपसमसङ्खातस्स परमस्सासस्स पटिपक्खभूतताय च भयतो। अनेकेहि अनत्थेहि अनुबद्धताय दोसूपसट्ठताय उपसग्गो विय अनधिवासनारहताय च उपसग्गतो। ब्याधिजरामरणेहि चेव लोभादीहि च लोकधम्मेहि पचलितताय चलतो। उपक्कमेन चेव सरसेन च पभङ्गुपगमनसीलताय पभङ्गुतो। सब्बावत्थनिपातिताय थिरभावस्स च अभावताय अद्धुवतो। अतायनताय चेव अलब्भनेय्यखेमताय च अताणतो। अल्लीयितुं अनरहताय अल्लीनानम्पि च लेणकिच्चाकारिताय अलेणतो । निस्सितानं भयसारकत्ताभावेन असरणतो। यथापरिकप्पितेहि धुवसुभसुखत्तभावेहि रित्तताय रित्ततो। रित्ततायेव तुच्छतो, अप्पकत्ता वा। अप्पकम्पि हि लोके तुच्छन्ति वुच्चति। सामिनिवासिवेदककारकाधिट्ठायकविरहितताय सुञ्ञतो। सयञ्च असामिकभावादिताय अनत्ततो। पवत्तिदुक्खताय दुक्खस्स च आदीनवताय आदीनवतो। अथ वा आदीनं वाति गच्छति पवत्ततीति आदीनवो। कपणमनुस्सस्सेतं अधिवचनं, खन्धापि च कपणायेवाति आदीनवसदिसताय आदीनवतो। जराय चेव मरणेन चाति द्वेधा परिणामपकतिताय विपरिणामधम्मतो। दुब्बलताय फेग्गु विय सुखभञ्जनीयताय च असारकतो। अघहेतुताय अघमूलतो। मित्तमुखसपत्तो विय विस्सासघातिताय वधकतो। विगतभवताय विभवसम्भूतताय च विभवतो। आसवपदट्ठानताय सासवतो। हेतुपच्चयेहि अभिसङ्खतताय सङ्खततो। मच्चुमारकिलेसमारानं आमिसभूतताय मारामिसतो। जातिजराब्याधिमरणपकतिताय जातिजराब्याधिमरणधम्मतो। सोकपरिदेवउपायासहेतुताय सोकपरिदेवउपायासधम्मतो। तण्हादिट्ठिदुच्चरितसंकिलेसानं विसयधम्मताय संकिलेसिकधम्मतो पस्सति। सब्बेसु च इमेसु ‘‘पस्सती’’ति पाठसेसो दट्ठब्बो।&lt;br&gt;&#xA;३८. पञ्चक्खन्धेति समूहतो वुत्तेपि एकेकखन्धवसेन अत्थवण्णना कलापसम्मसनञाणनिद्देसे विसुं विसुं आगतत्ता परियोसाने च विसुं विसुं खन्धानं वसेन अनुपस्सनानं गणितत्ता समूहे पवत्तवचनानं अवयवेपि पवत्तिसम्भवतो च कताति वेदितब्बा, विसुं विसुं पवत्तसम्मसनानं एकतो सङ्खिपित्वा वचनवसेन वा ‘‘पञ्चक्खन्धे’’ति वुत्तन्ति वेदितब्बम्। ‘‘एकप्पहारेन पञ्चहि खन्धेहि वुट्ठाती’’ति (विसुद्धि॰ २.७८३) अट्ठकथावचनसब्भावतो वा पञ्चन्नं खन्धानं एकतो सम्मसनं वा युज्जतियेवाति। पञ्चन्नं खन्धानं निरोधो निच्चं निब्बानन्ति पस्सन्तोतिआदीनवञाणनिद्देसे वुत्तनयेन विपस्सनाकाले सन्तिपदञाणवसेन निच्चं निब्बानन्ति पस्सन्तो। सम्मत्तनियामं ओक्कमतीति मग्गक्खणे ओक्कमति, फलक्खणे पन ओक्कन्तो नाम होति। एसेव नयो सब्बेसुपि नियामोक्कमनपरियायेसु। आरोग्यन्ति आरोग्यभूतम्। विसल्लन्ति सल्लविरहितम्। एसेव नयो ईदिसेसु। अनाबाधन्ति आबाधविरहितं, आबाधपटिपक्खभूतं वा। एस नयो ईदिसेसु। अपरप्पच्चयन्ति अञ्ञपच्चयविरहितम्। उपस्सग्गतोति च अनुपस्सग्गन्ति च केचि संयोगं कत्वा पठन्ति। परमसुञ्ञन्ति सब्बसङ्खारसुञ्ञत्ता उत्तमत्ता च परमसुञ्ञम्। परमत्थन्ति सङ्खतासङ्खतानं अग्गभूतत्ता उत्तमत्थम्। लिङ्गविपल्लासवसेन नपुंसकवचनम्। निब्बानस्स च सुञ्ञत्ता अनत्तत्ता च इमस्मिं द्वये पटिलोमपरियायो न वुत्तो। अनासवन्ति आसवविरहितम्। निरामिसन्ति आमिसविरहितम्। अजातन्ति जातिविरहितत्ता अनुप्पन्नम्। अमतन्ति भङ्गाभावतो मरणविरहितम्। मरणम्पि हि नपुंसकभाववचनवसेन ‘‘मत’’न्ति वुच्चति।&lt;br&gt;&#xA;३९. एवमिमाय पटिपाटिया वुत्तासु आकारभेदभिन्नासु चत्तालीसाय अनुपस्सनासु सभावसङ्गहवसेन तीसुयेव अनुपस्सनासु एकसङ्गहं करोन्तो अनिच्चतोति अनिच्चानुपस्सनातिआदिमाह। तासु यथानुरूपं अनिच्चदुक्खानत्तत्ते योजना कातब्बा। अवसाने पनेता विसुं विसुं गणनवसेन दस्सिता। गणनासु च गणनपटिपाटिवसेन पठमं अनत्तानुपस्सना गणिता। तत्थ पञ्चवीसतीति ‘‘परतो रित्ततो तुच्छतो सुञ्ञतो अनत्ततो’’ति एकेकस्मिं खन्धे पञ्च पञ्च कत्वा पञ्चसु खन्धेसु पञ्चवीसति अनत्तानुपस्सना। पञ्ञासाति ‘‘अनिच्चतो पलोकतो चलतो पभङ्गुतो अद्धुवतो विपरिणामधम्मतो असारकतो विभवतो सङ्खततो मरणधम्मतो’’ति एकेकस्मिं खन्धे दस दस कत्वा पञ्चसु खन्धेसु पञ्ञासं अनिच्चानुपस्सना। सतं पञ्चवीसति चेवाति सेसा ‘‘दुक्खतो रोगतो’’तिआदयो एकेकस्मिं खन्धे पञ्चवीसति पञ्चवीसति कत्वा पञ्चसु खन्धेसु पञ्चवीसतिसतं दुक्खानुपस्सना। यानि दुक्खे पवुच्चरेति या अनुपस्सना दुक्खे खन्धपञ्चके गणनवसेन पवुच्चन्ति, ता सतं पञ्चवीसति चेवाति सम्बन्धो वेदितब्बो। ‘‘यानी’’ति चेत्थ लिङ्गविपल्लासो दट्ठब्बोति।&lt;br&gt;&#xA;विपस्सनाकथावण्णना निट्ठिता।&lt;/p&gt;</description>
    </item>
    <item>
      <title>१०. मण्डपेय्यकथा</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/10_maNDapeyyakathA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/10_maNDapeyyakathA/</guid>
      <description>&lt;p&gt;१०. मण्डपेय्यकथा&lt;br&gt;&#xA;मण्डपेय्यकथावण्णना&lt;br&gt;&#xA;२३८. इदानि तस्स मग्गस्स मण्डपेय्यत्तं दस्सेन्तेन कथिताय भगवतो वचनेकदेसपुब्बङ्गमाय मण्डपेय्यकथाय अपुब्बत्थानुवण्णना। तत्थ मण्डपेय्यन्ति यथा सम्पन्नं निम्मलं विप्पसन्नं सप्पि सप्पिमण्डोति वुच्चति, एवं विप्पसन्नट्ठेन मण्डो, पातब्बट्ठेन पेय्यम्। यञ्हि पिवित्वा अन्तरवीथियं पतिता विसञ्ञिनो अत्तनो साटकादीनम्पि अस्सामिका होन्ति, तं पसन्नम्पि न पातब्बम्। मय्हं पन इदं सिक्खत्तयसङ्गहितं सासनब्रह्मचरियं सम्पन्नत्ता निम्मलत्ता विप्पसन्नत्ता मण्डञ्च हितसुखावहत्ता पेय्यञ्चाति मण्डपेय्यन्ति दीपेति। मण्डो पेय्यो एत्थाति मण्डपेय्यम्। किं तं? सासनब्रह्मचरियम्। कस्मा सिक्खत्तयं ब्रह्मचरियं नाम? उत्तमट्ठेन निब्बानं ब्रह्मं नाम, सिक्खत्तयं निब्बानत्थाय पवत्तनतो ब्रह्मत्थाय चरियाति ब्रह्मचरियन्ति वुच्चति। सासनब्रह्मचरियन्ति तंयेव। सत्था सम्मुखीभूतोति इदमेत्थ कारणवचनम्। यस्मा पन सत्था सम्मुखीभूतो, तस्मा वीरियपयोगं कत्वा पिवथेतं मण्डम्। बाहिरकञ्हि भेसज्जमण्डं वेज्जस्स असम्मुखा पिवन्तानं पमाणं वा उग्गमननिग्गमनं वा न जानामाति आसङ्का होति। वेज्जस्स सम्मुखा पन वेज्जो जानिस्सतीति निरासङ्का पिवन्ति। एवमेवं अम्हाकञ्च धम्मस्सामी सत्था सम्मुखीभूतोति वीरियं कत्वा पिवथाति मण्डपाने सन्नियोजेति। दिट्ठधम्मिकसम्परायिकपरमत्थेहि यथारहं अनुसासतीति सत्था। अपिच ‘‘सत्था भगवा सत्थवाहो’’तिआदिना (महानि॰ १९०) निद्देसनयेनपेत्थ अत्थो वेदितब्बो। सन्दिस्समानो मुखो भूतोति सम्मुखीभूतो।&lt;br&gt;&#xA;मण्डपेय्यनिद्देसे तिधत्तमण्डोति तिधाभावो तिधत्तम्। तिधत्तेन मण्डो तिधत्तमण्डो, तिविधेन मण्डोति अत्थो। सत्थरि सम्मुखीभूतेति इदं सब्बाकारपरिपुण्णमण्डत्तयदस्सनत्थं वुत्तम्। परिनिब्बुतेपि पन सत्थरि एकदेसेन मण्डत्तयं पवत्ततियेव। तेनेव चस्स निद्देसे ‘‘सत्थरि सम्मुखीभूते’’ति अवत्वा कतमो देसनामण्डोतिआदि वुत्तन्ति वेदितब्बम्।&lt;br&gt;&#xA;देसनामण्डोति धम्मदेसना एव मण्डो। पटिग्गहमण्डोति देसनापटिग्गाहको एव मण्डो। ब्रह्मचरियमण्डोति मग्गब्रह्मचरियमेव मण्डो।&lt;br&gt;&#xA;आचिक्खनाति देसेतब्बानं सच्चादीनं इमानि नामानीति नामवसेन कथना। देसनाति दस्सना। पञ्ञापनाति जानापना, ञाणमुखे ठपना वा। आसनं ठपेन्तो हि ‘‘आसनं पञ्ञापेती’’ति वुच्चति। पट्ठपनाति पञ्ञापना, पवत्तनाति अत्थो, ञाणमुखे ठपना वा। विवरणाति विवटकरणं, विवरित्वा दस्सनाति अत्थो। विभजनाति विभागकिरिया, विभागतो दस्सनाति अत्थो। उत्तानीकम्मन्ति पाकटभावकरणम्। अथ वा आचिक्खनाति देसनादीनं छन्नं पदानं मूलपदम्। देसनादीनि छ पदानि तस्स अत्थविवरणत्थं वुत्तानि। तत्थ देसनाति उग्घटितञ्ञूनं वसेन सङ्खेपतो पठमं उद्देसवसेन देसना। उग्घटितञ्ञू हि सङ्खेपेन वुत्तं पठमं वुत्तञ्च पटिविज्झन्ति। पञ्ञापनाति विपञ्चितञ्ञूनं वसेन तेसं चित्ततोसनेन बुद्धिनिसानेन च पठमं सङ्खित्तस्स वित्थारतो निद्देसवसेन पञ्ञापना। पट्ठपनाति तेसंयेव निद्दिट्ठस्स निद्देसस्स पटिनिद्देसवसेन वित्थारतरवचनेन पञ्ञापना। विवरणाति निद्दिट्ठस्सापि पुनप्पुनं वचनेन विवरणा। विभजनाति पुनप्पुनं वुत्तस्सापि विभागकरणेन विभजना। उत्तानीकम्मन्ति विवटस्स वित्थारतरवचनेन, विभत्तस्स च निदस्सनवचनेन उत्तानीकरणम्। अयं देसना नेय्यानम्पि पटिवेधाय होति। येवापनञ्ञेपि केचीति पियङ्करमातादिका विनिपातिका गहिता। विञ्ञातारोति पटिवेधवसेन लोकुत्तरधम्मं विञ्ञातारो। एते हि भिक्खुआदयो पटिवेधवसेन धम्मदेसनं पटिग्गण्हन्तीति पटिग्गहा। अयमेवातिआदीनि पठमञाणनिद्देसे वुत्तत्थानि। अरियमग्गो निब्बानेन संसन्दनतो ब्रह्मत्थाय चरियाति ब्रह्मचरियन्ति वुच्चति।&lt;br&gt;&#xA;२३९. इदानि अधिमोक्खमण्डोतिआदीहि तस्मिं मग्गक्खणे विज्जमानानि इन्द्रियबलबोज्झङ्गमग्गङ्गानि मण्डपेय्यविधाने योजेत्वा दस्सेति। तत्थ अधिमोक्खमण्डोति अधिमोक्खसङ्खातो मण्डो। कसटोति पसादविरहितो आविलो। छड्डेत्वाति समुच्छेदवसेन पहाय। सद्धिन्द्रियस्स अधिमोक्खमण्डं पिवतीति मण्डपेय्यन्ति सद्धिन्द्रियतो अधिमोक्खमण्डस्स अनञ्ञत्तेपि सति अञ्ञं विय कत्वा वोहारवसेन वुच्चति, यथा लोके निसदपोतको निसदपोतसरीरस्स अनञ्ञत्तेपि सति निसदपोतस्स सरीरन्ति वुच्चति, यथा च पाळियं ‘‘फुसितत्त’’न्तिआदीसु धम्मतो अनञ्ञोपि भावो अञ्ञो विय वुत्तो, यथा च अट्ठकथायं ‘‘फुसनलक्खणो फस्सो’’तिआदीसु (ध॰ स॰ अट्ठ॰ १ धम्मुद्देसवार फस्सपञ्चमकरासिवण्णना) धम्मतो अनञ्ञम्पि लक्खणं अञ्ञं विय वुत्तं, एवमिदन्ति वेदितब्बम्। पिवतीति चेत्थ तंसमङ्गिपुग्गलोति वुत्तं होति। तंसमङ्गिपुग्गलो तं मण्डं पिवतीति कत्वा तेन पुग्गलेन सो मण्डो पातब्बतो मण्डपेय्यं नाम होतीति वुत्तं होति। ‘‘मण्डपेय्यो’’ति च वत्तब्बे ‘‘मण्डपेय्य’’न्ति लिङ्गविपल्लासो कतो। सेसानम्पि इमिना नयेन अत्थो वेदितब्बो। अपुब्बेसु पन परिळाहोति पीणनलक्खणाय पीतिया पटिपक्खो किलेससन्तापो। दुट्ठुल्लन्ति उपसमपटिपक्खो किलेसवसेन ओळारिकभावो असन्तभावो। अप्पटिसङ्खाति पटिसङ्खानपटिपक्खो किलेसवसेन असमवाहितभावो।&lt;br&gt;&#xA;२४०. पुन अञ्ञेन परियायेन मण्डपेय्यविधिं निद्दिसितुकामो अत्थि मण्डोतिआदिमाह। तत्थ तत्थाति तस्मिं सद्धिन्द्रिये। अत्थरसोतिआदीसु सद्धिन्द्रियस्स अधिमुच्चनं अत्थो, सद्धिन्द्रियं धम्मो, तदेव नानाकिलेसेहि विमुत्तत्ता विमुत्ति, तस्स अत्थस्स सम्पत्ति अत्थरसो। तस्स धम्मस्स सम्पत्ति धम्मरसो। तस्सा विमुत्तिया सम्पत्ति विमुत्तिरसो। अथ वा अत्थपटिलाभरति अत्थरसो, धम्मपटिलाभरति धम्मरसो, विमुत्तिपटिलाभरति विमुत्तिरसो। रतीति च तंसम्पयुत्ता, तदारम्मणा वा पीति। इमिना नयेन सेसपदेसुपि अत्थो वेदितब्बो। इमस्मिं परियाये मण्डस्स पेय्यं मण्डपेय्यन्ति अत्थो वुत्तो होति।&lt;br&gt;&#xA;एवं इन्द्रियादिबोधिपक्खियधम्मपटिपाटिया इन्द्रियबलबोज्झङ्गमग्गङ्गानं वसेन मण्डपेय्यं दस्सेत्वा पुन अन्ते ठितं ब्रह्मचरियमण्डं दस्सेन्तो मग्गस्स पधानत्ता मग्गं पुब्बङ्गमं कत्वा उप्पटिपाटिवसेन मग्गङ्गबोज्झङ्गबलइन्द्रियानि दस्सेसि । आधिपतेय्यट्ठेन इन्द्रिया मण्डोतिआदयो यथायोगं लोकियलोकुत्तरा मण्डा। तं हेट्ठा वुत्तनयेन वेदितब्बम्। तथट्ठेन सच्चा मण्डोति एत्थ पन दुक्खसमुदयानं मण्डत्ताभावा महाहत्थिपदसुत्ते (म॰ नि॰ १.३००) विय सच्चञाणानि सच्चाति वुत्तन्ति वेदितब्बम्।&lt;br&gt;&#xA;सद्धम्मप्पकासिनिया पटिसम्भिदामग्ग-अट्ठकथाय&lt;br&gt;&#xA;मण्डपेय्यकथावण्णना निट्ठिता।&lt;br&gt;&#xA;निट्ठिता च महावग्गवण्णना।&lt;/p&gt;</description>
    </item>
    <item>
      <title>१०. मातिकाकथा</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/10_mAtikAkathA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/10_mAtikAkathA/</guid>
      <description>&lt;p&gt;१०. मातिकाकथा&lt;/p&gt;&#xA;&lt;h2 id=&#34;मतककथवणणन&#34;&gt;मातिकाकथावण्णना&lt;/h2&gt;&#xA;&lt;p&gt;४०. इदानि महाथेरो विपस्सनाकथानन्तरं सकले पटिसम्भिदामग्गे निद्दिट्ठे समथविपस्सनामग्गनिब्बानधम्मे आकारनानत्तवसेन नानापरियायेहि थोमेतुकामो निच्छातोतिआदीनि एकूनवीसति मातिकापदानि उद्दिसित्वा तेसं निद्देसवसेन मातिकाकथं नाम कथेसि। तस्सा अयं अपुब्बत्थानुवण्णना। मातिकाय ताव निच्छातोति अमिलातो। सब्बेपि हि किलेसा पीळायोगतो मिलाता, रागोपि ताव निरन्तरप्पवत्तो सरीरं दहति, किं पनञ्ञे किलेसा । ‘‘तयोमे, भिक्खवे, अग्गी रागग्गि दोसग्गि मोहग्गी’’ति (इतिवु॰ ९३; दी॰ नि॰ ३.३०५) पन किलेसनायका तयो एव किलेसा वुत्ता, तंसम्पयुत्तापि पन दहन्तियेव। एवं छातकिलेसाभावतो निच्छातो। को सो? विमोक्खसम्बन्धेन विमोक्खोति दट्ठब्बो। मुच्चतीति मोक्खो। विमुच्चतीति विमोक्खोति अत्थो। इदमेकं मातिकापदम्। विज्जाविमुत्तीति विज्जायेव विमुत्ति। इदमेकं मातिकापदम्। झानविमोक्खोति झानमेव विमोक्खो। इदमेकं मातिकापदम्। सेसानि एकेकानेवाति एवं एकूनवीसति मातिकापदानि।&lt;br&gt;&#xA;४१. नेक्खम्मेन कामच्छन्दतो निच्छातोति नेक्खम्मेन कामच्छन्दतो अपेतत्ता कामच्छन्दतो निक्किलेसो योगी। तेन पटिलद्धं नेक्खम्मम्पि निच्छातो निक्किलेसो विमोक्खो। एवं सेसेसुपि। नेक्खम्मेन कामच्छन्दतो मुच्चतीति विमोक्खोति नेक्खम्मेन कामच्छन्दतो योगी मुच्चतीति तं नेक्खम्मं विमोक्खोति अत्थो। एवं सेसेसुपि। विज्जतीति विज्जाति सभावतो विज्जति अत्थि उपलब्भतीति विज्जा नामाति अत्थो। अथ वा सभावजाननत्थं पटिपन्नेहि योगीहि सभावं वेदीयति जानीयतीति विज्जा नामाति अत्थो। अथ वा विसेसलाभत्थं पटिपन्नेहि योगीहि वेदीयति पटिलाभीयतीति विज्जा नामाति अत्थो। अथ वा अत्तना विन्दितब्बं भूमिं विन्दति लभतीति विज्जा नामाति अत्थो। अथ वा सभावदस्सनहेतुत्ता सभावं विदितं करोतीति विज्जा नामाति अत्थो। विज्जन्तो मुच्चति, मुच्चन्तो विज्जतीति यथावुत्तो धम्मो यथावुत्तेनत्थेन विज्जमानो यथावुत्ततो मुच्चति, यथावुत्ततो मुच्चमानो यथावुत्तेनत्थेन विज्जतीति विज्जाविमुत्ति नामाति अत्थो।&lt;br&gt;&#xA;कामच्छन्दं संवरट्ठेनाति कामच्छन्दनिवारणट्ठेन तं नेक्खम्मं सीलविसुद्धि नामाति अत्थो। तंयेव अविक्खेपहेतुत्ता अविक्खेपट्ठेन चित्तविसुद्धि। दस्सनहेतुत्ता दस्सनट्ठेन दिट्ठिविसुद्धि। सेसेसुपि एसेव नयो। पटिप्पस्सम्भेतीति नेक्खम्मादिना कामच्छन्दादिकं योगावचरो पटिप्पस्सम्भेतीति नेक्खम्मादिको धम्मो पस्सद्धि नामाति अत्थो। पहीनत्ताति तेन तेन पहानेन पहीनत्ता। ञातट्ठेन ञाणन्ति झानपच्चवेक्खणावसेन विपस्सनावसेन मग्गपच्चवेक्खणावसेन ञातट्ठेन नेक्खम्मादिकं ञाणं नामाति अत्थो। दिट्ठत्ता दस्सनन्ति एत्थापि एसेव नयो। विसुज्झतीति योगी, नेक्खम्मादिका विसुद्धि।&lt;br&gt;&#xA;नेक्खम्मनिद्देसे नेक्खम्मं अलोभत्ता कामरागतो निस्सटन्ति निस्सरणम्। ततो निक्खन्तन्ति नेक्खम्मम्। ‘‘रूपानमेतं निस्सरणं यदिदं नेक्खम्म’’न्ति वुच्चमाने आरुप्पविसेसस्स अदिस्सनतो विसेसस्स दस्सनत्थं अञ्ञत्थ वुत्तपाठक्कमेनेव यदिदं आरुप्पन्ति वुत्तम्। तञ्च आरुप्पं रूपतो निक्खन्तत्ता नेक्खम्मं नामाति अधिकारवसेनेव वुत्तं होति। भूतन्ति उप्पादसमायोगदीपनम्। सङ्खतन्ति पच्चयबलविसेसदस्सनम्। पटिच्चसमुप्पन्नन्ति पच्चयसमायोगेपि पच्चयानं अब्यापारभावदस्सनम्। निरोधो तस्स नेक्खम्मन्ति निब्बानं ततो सङ्खततो निक्खन्तत्ता तस्स सङ्खतस्स नेक्खम्मं नाम। आरुप्पस्स च निरोधस्स च गहणं अञ्ञत्थ पाठे वुत्तक्कमेनेव कतम्। ‘‘कामच्छन्दस्स नेक्खम्मं नेक्खम्म’’न्ति वुच्चमाने पुनरुत्तं होति। नेक्खम्मवचनेनेव च तस्स नेक्खम्मसिद्धीति तं अवत्वा सेसनेक्खम्ममेव वुत्तम्। तं उजुकमेव। निस्सरणनिद्देसेपि इमिनाव नयेन अत्थो वेदितब्बो। निस्सरणीया धातुयो पनेत्थ उजुकमेव नेक्खम्मन्ति वुत्तम्। पविवेकोति पविवित्तभावो नेक्खम्मादिकोयेव। वोसज्जतीति योगी, नेक्खम्मादयो वोसग्गो। नेक्खम्मं पवत्तेन्तो योगी नेक्खम्मेन चरतीति वुच्चति। तं पन नेक्खम्मं चरिया। एस नयो सेसेसुपि। झानविमोक्खनिद्देसे वत्तब्बं विमोक्खकथायं वुत्तम्। केवलं तत्थ ‘‘जानातीति झानविमोक्खो’’ति (पटि॰ म॰ १.२१७) वुत्तं, इध पन ‘‘जानातीति, झायती’’ति पुग्गलाधिट्ठानाव देसना कताति अयं विसेसो।&lt;br&gt;&#xA;४२. भावनाधिट्ठानजीवितनिद्देसे च पुग्गलाधिट्ठाना देसना कता। धम्मतो पन भावना नाम नेक्खम्मादयोव। अधिट्ठानं नाम नेक्खम्मादिवसेन पतिट्ठापितचित्तमेव। जीवितं नाम नेक्खम्मादिवसेन पतिट्ठापितचित्तस्स सम्माआजीवो नाम। को सो सम्माआजीवो नाम ? मिच्छाजीवा विरति, धम्मेन समेन पच्चयपरियेसनवायामो च। तत्थ समं जीवतीति समं जीवितं जीवति, भावनपुंसकवचनं वा, समेन जीवतीति वुत्तं होति। नो विसमन्ति ‘‘समं जीवती’’ति वुत्तस्सेव अत्थस्स पटिसेधवसेन अवधारणं कतम्। सम्मा जीवतीति आकारनिदस्सनम्। नो मिच्छाति तस्सेव नियमनम्। विसुद्धं जीवतीति सभावविसुद्धिया विसुद्धं जीवितं जीवति। नो किलिट्ठन्ति तस्सेव नियमनम्। यञ्ञदेवातिआदीहि यथावुत्तानं तिस्सन्नं सम्पदानं आनिसंसं दस्सेति। तत्थ यञ्ञदेवाति यं यं एव। खत्तियपरिसन्ति खत्तियानं सन्निपातम्। सो हि समन्ततो सीदन्ति एत्थ अकतबुद्धिनोति परिसाति वुच्चति। एसेव नयो इतरत्तये। खत्तियादीनंयेव आगमनसम्पत्तिया ञाणसम्पत्तिया च समन्नागतत्ता तासंयेव चतस्सन्नं गहणं , न सुद्दपरिसाय। विसारदोति तीहि सम्पदाहि सम्पन्नो विगतसारज्जो, निब्भयोति अत्थो। अमङ्कुभूतोति असङ्कुचितो न नित्तेजभूतो। तं किस्स हेतूति तं विसारदत्तं केन हेतुना केन कारणेन होतीति चेति अत्थो। इदानि तथा हीति तस्स कारणवचनम्। यस्मा एवं तिसम्पदासम्पन्नो, तस्मा ‘‘विसारदो होती’’ति विसारदभावस्स कारणं दस्सेत्वा निट्ठपेसीति।&lt;br&gt;&#xA;सद्धम्मप्पकासिनिया पटिसम्भिदामग्ग-अट्ठकथाय&lt;br&gt;&#xA;मातिकाकथावण्णना निट्ठिता।&lt;br&gt;&#xA;पञ्ञावग्गवण्णना निट्ठिता।&lt;br&gt;&#xA;निट्ठिता चूळवग्गस्स अपुब्बत्थानुवण्णना।&lt;br&gt;&#xA;एत्तावता च तिवग्गसङ्गहितस्स&lt;br&gt;&#xA;समतिंसकथापटिमण्डितस्स्पटिसम्भिदामग्गस्स अत्थवण्णना निट्ठिता होतीति।&lt;/p&gt;</description>
    </item>
    <item>
      <title>१२ (२) युगनद्धवग्गो</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/12_2_yuganaddhavaggo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/12_2_yuganaddhavaggo/</guid>
      <description>&lt;p&gt;(२) युगनद्धवग्गो&lt;br&gt;&#xA;१. युगनद्धकथा&lt;/p&gt;&#xA;&lt;h2 id=&#34;यगनदधकथवणणन&#34;&gt;युगनद्धकथावण्णना&lt;/h2&gt;&#xA;&lt;p&gt;१. इदानि मण्डपेय्यगुणस्स अरियमग्गस्स युगनद्धगुणं दस्सेन्तेन कथिताय सुत्तन्तपुब्बङ्गमाय युगनद्धकथाय अपुब्बत्थानुवण्णना। यस्मा पन धम्मसेनापति धम्मराजे धरमानेयेव धम्मराजस्स परिनिब्बानसंवच्छरे परिनिब्बुतो, तस्मा धम्मराजे धरमानेयेव धम्मभण्डागारिकेन देसितं इदं सुत्तन्तं तस्सेव सम्मुखा सुत्वा एवं मे सुतन्तिआदिमाहाति वेदितब्बम्। तत्थ आयस्माति पियवचनं गरुवचनं सगारवसप्पतिस्सवचनं, आयुमाति अत्थो। आनन्दोति तस्स थेरस्स नामम्। सो हि जायमानोयेव कुले आनन्दं भुसं तुट्ठिं अकासि। तस्मास्स ‘‘आनन्दो’’ति नामं कतन्ति वेदितब्बम्। कोसम्बियन्ति एवंनामके नगरे। तस्स हि नगरस्स आरामपोक्खरणीआदीसु तेसु तेसु ठानेसु कोसम्बरुक्खा उस्सन्ना अहेसुं, तस्मा तं कोसम्बीति सङ्खं अगमासि। ‘‘कुसम्बस्स इसिनो अस्समतो अविदूरे मापितत्ता’’ति एके।&lt;br&gt;&#xA;घोसितारामेति घोसितसेट्ठिना कारिते आरामे। कोसम्बियञ्हि तयो सेट्ठिनो अहेसुं घोसितसेट्ठि कुक्कुटसेट्ठि पावारिकसेट्ठीति। ते तयोपि ‘‘लोके बुद्धो उप्पन्नो’’ति सुत्वा पञ्चहि पञ्चहि सकटसतेहि दानूपकरणानि गाहापेत्वा सावत्थिं गन्त्वा जेतवनसमीपे खन्धावारं बन्धित्वा सत्थु सन्तिकं गन्त्वा वन्दित्वा पटिसन्थारं कत्वा निसिन्ना सत्थु धम्मदेसनं सुत्वा सोतापत्तिफले पतिट्ठहित्वा सत्थारं निमन्तेत्वा बुद्धप्पमुखस्स भिक्खुसङ्घस्स अड्ढमासमत्तं महादानं दत्वा भगवतो पादमूले निपज्जित्वा सकजनपदगमनत्थं भगवन्तं याचित्वा ‘‘सुञ्ञागारे खो गहपतयो तथागता अभिरमन्ती’’ति भगवता वुत्ते ‘‘दिन्ना नो भगवता पटिञ्ञा’’ति ञत्वा अतिविय तुट्ठा दसबलं वन्दित्वा निक्खन्ता अन्तरामग्गे योजने योजने भगवतो निवासत्थं विहारं कारेन्ता अनुपुब्बेन कोसम्बिं पत्वा अत्तनो अत्तनो आरामे महन्तं धनपरिच्चागं कत्वा भगवतो विहारे कारापयिंसु। तत्थ घोसितसेट्ठिना कारितो घोसितारामो नाम अहोसि, कुक्कुटसेट्ठिना कारितो कुक्कुटारामो नाम, पावारिकसेट्ठिना अम्बवने कारितो पावारिकम्बवनं नाम। तं सन्धाय वुत्तं ‘‘घोसितसेट्ठिना कारिते आरामे’’ति।&lt;br&gt;&#xA;आवुसो भिक्खवोति एत्थ बुद्धा भगवन्तो सावके आलपन्ता ‘‘भिक्खवो’’ति आलपन्ति। सावका पन ‘‘बुद्धेहि सदिसा मा होमा’’ति ‘‘आवुसो’’ति पठमं वत्वा पच्छा ‘‘भिक्खवो’’ति वदन्ति। बुद्धेहि च आलपिते भिक्खुसङ्घो ‘‘भदन्ते’’ति पटिवचनं देति, सावकेहि आलपिते ‘‘आवुसो’’ति।&lt;br&gt;&#xA;यो हि कोचीति अनियमवचनम्। एतेन तादिसानं सब्बभिक्खूनं परियादानम्। मम सन्तिकेति मम समीपे। अरहत्तप्पत्तन्ति अत्तना अरहत्तस्स पत्तम्। नपुंसके भावे सिद्धवचनम्। अरहत्तं पत्तन्ति वा पदच्छेदो, अत्तना पत्तं अरहत्तन्ति अत्थो। अरहत्तप्पत्तं अत्तानन्ति वा पाठसेसो। चतूहि मग्गेहीति उपरि वुच्चमानेहि चतूहि पटिपदामग्गेहि, न अरियमग्गेहि। ‘‘चतूहि मग्गेही’’ति विसुञ्च वुत्तत्ता कस्सचि अरहतो पठमस्स अरियमग्गस्स धम्मुद्धच्चपुब्बङ्गमो मग्गो, एकस्स अरियमग्गस्स समथपुब्बङ्गमो, एकस्स विपस्सनापुब्बङ्गमो, एकस्स युगनद्धपुब्बङ्गमोति एवं चत्तारोपि पटिपदा मग्गा होन्तीति वेदितब्बम्। एतेसं वा अञ्ञतरेनाति एतेसं चतुन्नं पटिपदानं मग्गानं एकेन वा, पटिपदामग्गेन अरहत्तप्पत्तं ब्याकरोतीति अत्थो। सुक्खविपस्सकस्स हि अरहतो धम्मुद्धच्चपुब्बङ्गमं सोतापत्तिमग्गं पत्वा सेसमग्गत्तयम्पि सुद्धविपस्सनाहियेव पत्तस्स अरहत्तप्पत्ति धम्मुद्धच्चपुब्बङ्गममग्गा होति। धम्मुद्धच्चविग्गहं पत्वा वा अप्पत्वा वा समथपुब्बङ्गमादीनं तिण्णं पटिपदानं मग्गानं एकेकस्स वसेन पत्तचतुमग्गस्स अरहतो अरहत्तप्पत्ति इतरएकेकमग्गपुब्बङ्गमा होति। तस्मा आह – ‘‘एतेसं वा अञ्ञतरेना’’ति।&lt;br&gt;&#xA;समथपुब्बङ्गमं विपस्सनं भावेतीति समथं पुब्बङ्गमं पुरेचारिकं कत्वा विपस्सनं भावेति, पठमं समाधिं उप्पादेत्वा पच्छा विपस्सनं भावेतीति अत्थो। मग्गो सञ्जायतीति पठमो लोकुत्तरमग्गो निब्बत्तति। सो तं मग्गन्तिआदीसु एकचित्तक्खणिकस्स मग्गस्स आसेवनादीनि नाम नत्थि, दुतियमग्गादयो पन उप्पादेन्तो तमेव मग्गं ‘‘आसेवति भावेति बहुलीकरोती’’ति वुच्चति। सञ्ञोजनानि पहीयन्ति, अनुसया ब्यन्तीहोन्तीति याव अरहत्तमग्गा कमेन सब्बे सञ्ञोजना पहीयन्ति, अनुसया ब्यन्तीहोन्ति। अनुसया ब्यन्तीहोन्तीति च पुन अनुप्पत्तिया विगतन्ता होन्तीति अत्थो।&lt;br&gt;&#xA;पुन चपरन्ति पुन च अपरं कारणम्। विपस्सनापुब्बङ्गमं समथं भावेतीति विपस्सनं पुब्बङ्गमं पुरेचारिकं कत्वा समथं भावेति, पठमं विपस्सनं उप्पादेत्वा पच्छा समाधिं भावेतीति अत्थो। युगनद्धं भावेतीति युगनद्धं कत्वा भावेति। एत्थ तेनेव चित्तेन समापत्तिं समापज्जित्वा तेनेव सङ्खारे सम्मसितुं न सक्का। अयं पन यावता समापत्तियो समापज्जति, तावता सङ्खारे सम्मसति। यावता सङ्खारे सम्मसति, तावता समापत्तियो समापज्जति। कथं? पठमज्झानं समापज्जति, ततो वुट्ठाय सङ्खारे सम्मसति। सङ्खारे सम्मसित्वा दुतियज्झानं समापज्जति, ततो वुट्ठाय सङ्खारे सम्मसति। सङ्खारे सम्मसित्वा ततियज्झानं…पे॰… नेवसञ्ञानासञ्ञायतनसमापत्तिं समापज्जति, ततो वुट्ठाय सङ्खारे सम्मसति। एवं समथविपस्सनं युगनद्धं भावेति नाम।&lt;br&gt;&#xA;धम्मुद्धच्चविग्गहितं मानसं होतीति एत्थ मन्दपञ्ञानं विपस्सकानं उपक्किलेसवत्थुत्ता विपस्सनुपक्किलेससञ्ञितेसु ओभासादीसु दससु धम्मेसु भन्ततावसेन उद्धच्चसहगतचित्तुप्पत्तिया विक्खेपसङ्खातं उद्धच्चं धम्मुद्धच्चं, तेन धम्मुद्धच्चेन विग्गहितं विरूपग्गहितं विरोधमापादितं मानसं चित्तं धम्मुद्धच्चविग्गहितं मानसं होति, तेन वा धम्मुद्धच्चेन कारणभूतेन तम्मूलकतण्हामानदिट्ठुप्पत्तिया विग्गहितं मानसं होति। धम्मुद्धच्चविग्गहितमानसन्ति वा पाठो। होति सो आवुसो समयोति इमिना मग्गामग्गववत्थानेन तं धम्मुद्धच्चं पटिबाहित्वा पुन विपस्सनावीथिं पटिपन्नकालं दस्सेति। यं तं चित्तन्ति यस्मिं समये तं विपस्सनावीथिं ओक्कमित्वा पवत्तं चित्तम्। अज्झत्तमेव सन्तिट्ठतीति विपस्सनावीथिं पच्चोतरित्वा तस्मिं समये गोचरज्झत्तसङ्खाते आरम्मणे सन्तिट्ठति पतिट्ठाति। सन्निसीदतीति तत्थेव पवत्तिवसेन सम्मा निसीदति। एकोदि होतीति एकग्गं होति। समाधियतीति सम्मा आधियति सुट्ठु ठितं होतीति।&lt;br&gt;&#xA;अयं सुत्तन्तवण्णना।&lt;/p&gt;</description>
    </item>
    <item>
      <title>१३ (३) पञ्ञावग्गो</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/13_3_pa~n~nAvaggo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/23_paTisambhidAmagga-aTThakathA/13_3_pa~n~nAvaggo/</guid>
      <description>&lt;p&gt;(३) पञ्ञावग्गो&lt;/p&gt;</description>
    </item>
  </channel>
</rss>
