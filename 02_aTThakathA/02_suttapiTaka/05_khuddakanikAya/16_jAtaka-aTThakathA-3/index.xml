<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;१६ जातक-अट्ठकथा-३ on पाळिषु विश्वासटिप्पणयो</title>
    <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/16_jAtaka-aTThakathA-3/</link>
    <description>Recent content in &#43;१६ जातक-अट्ठकथा-३ on पाळिषु विश्वासटिप्पणयो</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/pALi/02_aTThakathA/02_suttapiTaka/05_khuddakanikAya/16_jAtaka-aTThakathA-3/index.xml" rel="self" type="application/rss+xml" />
    <item>
      <title>०४. चतुक्कनिपातो</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/16_jAtaka-aTThakathA-3/04_chatukkanipAto/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/16_jAtaka-aTThakathA-3/04_chatukkanipAto/</guid>
      <description>&lt;p&gt;॥ नमो तस्स भगवतो अरहतो सम्मासम्बुद्धस्स॥&lt;br&gt;&#xA;खुद्दकनिकाये&lt;br&gt;&#xA;जातक-अट्ठकथा&lt;br&gt;&#xA;(ततियो भागो)&lt;br&gt;&#xA;४. चतुक्कनिपातो&lt;br&gt;&#xA;१. कालिङ्गवग्गो&lt;/p&gt;&#xA;&lt;p&gt;[३०१] १. चूळकालिङ्गजातकवण्णना&lt;br&gt;&#xA;विवरथिमासं द्वारन्ति इदं सत्था जेतवने विहरन्तो चतुन्नं परिब्बाजिकानं पब्बज्जं आरब्भ कथेसि। वेसालियं किर लिच्छविराजूनं सत्त सहस्सानि सत्त सतानि सत्त च लिच्छवी वसिंसु। ते सब्बेपि पुच्छापटिपुच्छाचित्तका अहेसुम्। अथेको पञ्चसु वादसतेसु ब्यत्तो निगण्ठो वेसालियं सम्पापुणि, ते तस्स सङ्गहं अकंसु। अपरापि एवरूपा निगण्ठी सम्पापुणि । राजानो द्वेपि जने वादं कारेसुं, उभोपि सदिसाव अहेसुम्। ततो लिच्छवीनं एतदहोसि ‘‘इमे द्वेपि पटिच्च उप्पन्नो पुत्तो ब्यत्तो भविस्सती’’ति। तेसं विवाहं कारेत्वा द्वेपि एकतो वासेसुम्। अथ नेसं संवासमन्वाय पटिपाटिया चतस्सो दारिकायो एको च दारको जायि। दारिकानं ‘‘सच्चा, लोला, अवधारिका, पटिच्छादा’’ति नामं अकंसु, दारकस्स ‘‘सच्चको’’ति। ते पञ्चपि जना विञ्ञुतं पत्ता मातितो पञ्च वादसतानि, पितितो पञ्च वादसतानीति वादसहस्सं उग्गण्हिंसु। मातापितरो दारिकानं एवं ओवदिंसु ‘‘सचे कोचि गिही तुम्हाकं वादं भिन्दिस्सति, तस्स पादपरिचारिका भवेय्याथ। सचे पब्बजितो भिन्दिस्सति, तस्स सन्तिके पब्बजेय्याथा’’ति।&lt;br&gt;&#xA;अपरभागे मातापितरो कालमकंसु। तेसु कालकतेसु सच्चकनिगण्ठो तत्थेव वेसालियं लिच्छवीनं सिप्पं सिक्खापेन्तो वसि। भगिनियो जम्बुसाखं गहेत्वा वादत्थाय नगरा नगरं चरमाना सावत्थिं पत्वा नगरद्वारे साखं निखणित्वा ‘‘यो अम्हाकं वादं आरोपेतुं सक्कोति गिही वा पब्बजितो वा, सो एतं पंसुपुञ्जं पादेहि विकिरित्वा पादेहेव साखं मद्दतू’’ति दारकानं वत्वा भिक्खाय नगरं पविसिंसु। अथायस्मा सारिपुत्तो असम्मट्ठट्ठानं सम्मज्जित्वा रित्तघटेसु पानीयं उपट्ठपेत्वा गिलाने च पटिजग्गित्वा दिवातरं सावत्थिं पिण्डाय पविसन्तो तं साखं दिस्वा दारके पुच्छि, दारका तं पवत्तिं आचिक्खिंसु। थेरो दारकेहेव पातापेत्वा मद्दापेत्वा ‘‘येहि अयं साखा ठपिता, ते कतभत्तकिच्चाव आगन्त्वा जेतवनद्वारकोट्ठके मं पस्सन्तू’’ति दारकानं वत्वा नगरं पविसित्वा कतभत्तकिच्चो विहारद्वारकोट्ठके अट्ठासि। तापि परिब्बाजिका भिक्खाय चरित्वा आगता साखं मद्दितं दिस्वा ‘‘केनायं मद्दिता’’ति वत्वा ‘‘सारिपुत्तत्थेरेन, सचे तुम्हे वादत्थिका, जेतवनद्वारकोट्ठकं गच्छथा’’ति दारकेहि वुत्ता पुन नगरं पविसित्वा महाजनं सन्निपातेत्वा विहारद्वारकोट्ठकं गन्त्वा थेरं वादसहस्सं पुच्छिंसु। थेरो तं विस्सज्जेत्वा ‘‘अञ्ञं किञ्चि जानाथा’’ति पुच्छि। ‘‘न जानाम, सामी’’ति। ‘‘अहं पन वो किञ्चि पुच्छामी’’ति। ‘‘पुच्छ, सामि, जानन्तियो कथेस्सामा’’ति।&lt;br&gt;&#xA;थेरो ‘‘एकं नाम कि’’न्ति पुच्छि। ता न जानिंसु। थेरो विस्सज्जेसि। ता ‘‘अम्हाकं, सामि, पराजयो, तुम्हाकं जयो’’ति आहंसु। ‘‘इदानि किं करिस्सथा’’ति? ‘‘अम्हाकं मातापितूहि अयं ओवादो दिन्नो ‘सचे वो गिही वादं भिन्दिस्सति, तस्स पजापतियो भवेय्याथ। सचे पब्बजितो, तस्स सन्तिके पब्बजेय्याथा’ति, पब्बज्जं नो देथा’’ति। थेरो ‘‘साधू’’ति वत्वा ता उप्पलवण्णाय थेरिया सन्तिके पब्बाजेसि। ता सब्बापि न चिरस्सेव अरहत्तं पापुणिंसु। अथेकदिवसं भिक्खू धम्मसभायं कथं समुट्ठापेसुं ‘‘आवुसो, सारिपुत्तत्थेरो चतुन्नं परिब्बाजिकानं अवस्सयो हुत्वा सब्बा अरहत्तं पापेसी’’ति। सत्था आगन्त्वा ‘‘काय नुत्थ, भिक्खवे, एतरहि कथाय सन्निसिन्ना’’ति पुच्छित्वा ‘‘इमाय नामा’’ति वुत्ते ‘‘न, भिक्खवे, इदानेव, पुब्बेपेस एतासं अवस्सयो अहोसि, इदानि पन पब्बज्जाभिसेकं दापेसि, पुब्बे राजमहेसिट्ठाने ठपेसी’’ति वत्वा अतीतं आहरि।&lt;br&gt;&#xA;अतीते कालिङ्गरट्ठे दन्तपुरनगरे कालिङ्गराजे रज्जं कारेन्ते अस्सकरट्ठे पाटलिनगरे अस्सको नाम राजा रज्जं कारेसि। कालिङ्गो सम्पन्नबलवाहनो सयम्पि नागबलो पटियोधं न पस्सति। सो युज्झितुकामो हुत्वा अमच्चानं आरोचेसि ‘‘अहं युद्धत्थिको, पटियोधं पन न पस्सामि, किं करोमा’’ति। अमच्चा ‘‘अत्थेको, महाराज, उपायो, धीतरो ते चतस्सो उत्तमरूपधरा, ता पसाधेत्वा पटिच्छन्नयाने निसीदापेत्वा बलपरिवुता गामनिगमराजधानियो चरापेथ। यो राजा ता अत्तनो गेहे कातुकामो भविस्सति, तेन सद्धिं युद्धं करिस्सामा’’ति वदिंसु। राजा तथा कारेसि। ताहि गतगतट्ठाने राजानो भयेन तासं नगरं पविसितुं न देन्ति, पण्णाकारं पेसेत्वा बहिनगरेयेव वसापेन्ति। एवं सकलजम्बुदीपं विचरित्वा अस्सकरट्ठे पाटलिनगरं पापुणिंसु। अस्सकोपि नगरद्वारानि पिदहापेत्वा पण्णाकारं पेसेसि। तस्स नन्दिसेनो नाम अमच्चो पण्डितो ब्यत्तो उपायकुसलो। सो चिन्तेसि ‘‘इमा किर राजधीतरो सकलजम्बुदीपं विचरित्वा पटियोधं न लभिंसु, एवं सन्ते जम्बुदीपो तुच्छो नाम अहोसि, अहं कालिङ्गेन सद्धिं युज्झिस्सामी’’ति। सो नगरद्वारं गन्त्वा दोवारिके आमन्तेत्वा तासं द्वारं विवरापेतुं पठमं गाथमाह –&lt;br&gt;&#xA;१.&lt;br&gt;&#xA;‘‘विवरथिमासं द्वारं, नगरं पविसन्तु अरुणराजस्स।&lt;br&gt;&#xA;सीहेन सुसिट्ठेन, सुरक्खितं नन्दिसेनेना’’ति॥&lt;br&gt;&#xA;तत्थ अरुणराजस्साति सो हि रज्जे पतिट्ठितकाले रट्ठनामवसेन अस्सको नाम जातो, कुलदत्तियं पनस्स नामं अरुणोति । तेनाह ‘‘अरुणराजस्सा’’ति। सीहेनाति पुरिससीहेन। सुसिट्ठेनाति आचरियेहि सुट्ठु अनुसासितेन। नन्दिसेनेनाति मया नन्दिसेनेन नाम।&lt;br&gt;&#xA;सो एवं वत्वा द्वारं विवरापेत्वा ता गहेत्वा अस्सकरञ्ञो दत्वा ‘‘तुम्हे मा भायित्थ, युद्धे सति अहं जिनिस्सामि, इमा उत्तमरूपधरा राजधीतरो महेसियो करोथा’’ति तासं अभिसेकं दापेत्वा ताहि सद्धिं आगते पुरिसे ‘‘गच्छथ, तुम्हे राजधीतूनं अस्सकराजेन महेसिट्ठाने ठपितभावं तुम्हाकं रञ्ञो आचिक्खथा’’ति उय्योजेसि। ते गन्त्वा आरोचेसुम्। कालिङ्गो ‘‘न हि नून सो मय्हं बलं जानाती’’ति वत्वा तावदेव महतिया सेनाय निक्खमि। नन्दिसेनो तस्स आगमनं ञत्वा ‘‘अत्तनो किर रज्जसीमायमेव होतु, मा अम्हाकं रञ्ञो रज्जसीमं ओक्कमतु, उभिन्नं रज्जानं अन्तरे युद्धं भविस्सती’’ति सासनं पेसेसि। सो सासनं सुत्वा अत्तनो रज्जपरियन्तेयेव अट्ठासि। अस्सकोपि अत्तनो रज्जपरियन्ते अट्ठासि। तदा बोधिसत्तो इसिपब्बज्जं पब्बजित्वा तेसं द्विन्नं रज्जानं अन्तरे पण्णसालायं वसति। कालिङ्गो चिन्तेसि ‘‘समणा नाम किञ्चि जानिस्सन्ति, को जानाति, किं भविस्सति, कस्स जयो वा पराजयो वा भविस्सति, तापसं पुच्छिस्सामी’’ति अञ्ञातकवेसेन बोधिसत्तं उपसङ्कमित्वा वन्दित्वा एकमन्तं निसीदित्वा पटिसन्थारं कत्वा ‘‘भन्ते, कालिङ्गो च अस्सको च युज्झितुकामा अत्तनो अत्तनो रज्जसीमायमेव ठिता, एतेसु कस्स जयो भविस्सति, कस्स पराजयो’’ति पुच्छि। महापुञ्ञ, अहं ‘‘असुकस्स जयो, असुकस्स पराजयो’’ति न जानामि, सक्को पन देवराजा इधागच्छति, तमहं पुच्छित्वा कथेस्सामि, स्वे आगच्छेय्यासीति। सक्को बोधिसत्तस्स उपट्ठानं आगन्त्वा निसीदि, अथ नं बोधिसत्तो तमत्थं पुच्छि। भन्ते, कालिङ्गो जिनिस्सति, अस्सको पराजिस्सति, इदञ्चिदञ्च पुब्बनिमित्तं पञ्ञायिस्सतीति।&lt;br&gt;&#xA;कालिङ्गो पुनदिवसे आगन्त्वा पुच्छि, बोधिसत्तोपिस्स आचिक्खि। सो ‘‘किं नाम पुब्बनिमित्तं भविस्सती’’ति अपुच्छित्वाव ‘‘अहं किर जिनिस्सामी’’ति उट्ठाय तुट्ठिया पक्कामि। सा कथा वित्थारिका अहोसि। तं सुत्वा अस्सको नन्दिसेनं पक्कोसापेत्वा ‘‘कालिङ्गो किर जिनिस्सतिं , मयं पराजिस्साम, किं नु खो कातब्ब’’न्ति आह। सो ‘‘को एतं जानाति महाराज, कस्स जयो वा पराजयो वा, तुम्हे मा चिन्तयित्था’’ति राजानं अस्सासेत्वा बोधिसत्तं उपसङ्कमित्वा वन्दित्वा एकमन्तं निसिन्नो ‘‘भन्ते, को जिनिस्सति, को पराजिस्सती’’ति पुच्छि। ‘‘कालिङ्गो जिनिस्सति, अस्सको पराजिस्सती’’ति? ‘‘भन्ते, जिनन्तस्स पुब्बनिमित्तं किं भविस्सति, किं पराजिनन्तस्सा’’ति? ‘‘महापुञ्ञ, जिनन्तस्स आरक्खदेवता सब्बसेतो उसभो भविस्सति, इतरस्स सब्बकाळको, उभिन्नम्पि आरक्खदेवता युज्झित्वा जयपराजयं करिस्सन्ती’’ति। नन्दिसेनो तं सुत्वा उट्ठाय गन्त्वा रञ्ञो सहाये सहस्समत्ते महायोधे गहेत्वा अविदूरे पब्बतं अभिरुय्ह ‘‘अम्भो, अम्हाकं रञ्ञो जीवितं दातुं सक्खिस्सथा’’ति पुच्छि। ‘‘आम, सक्खिस्सामा’’ति। ‘‘तेन हि इमस्मिं पपाते पतथा’’ति। ते पतितुं आरभिंसु। अथ ने वारेत्वा ‘‘अलं एत्थ पतनेन, अम्हाकं रञ्ञो जीवितं दातुं सुहदया अनिवत्तिनो हुत्वा युज्झथा’’ति आह। ते सम्पटिच्छिंसुम्।&lt;br&gt;&#xA;अथ सङ्गामे उपट्ठिते कालिङ्गो ‘‘अहं किर जिनिस्सामी’’ति वोसानं आपज्जि, बलकायापिस्स ‘‘अम्हाकं किर जयो’’ति वोसानं आपज्जित्वा सन्नाहं अकत्वा वग्गवग्गा हुत्वा यथारुचि पक्कमिंसु, वीरियकरणकाले वीरियं न करिंसु। उभोपि राजानो अस्सं अभिरुहित्वा ‘‘युज्झिस्सामा’’ति अञ्ञमञ्ञं उपसङ्कमन्ति। उभिन्नं आरक्खदेवता पुरतो गन्त्वा कालिङ्गरञ्ञो आरक्खदेवता सब्बसेतो उसभो अहोसि, इतरस्स सब्बकाळको। ता देवतापि अञ्ञमञ्ञं युज्झनाकारं दस्सेन्ता उपसङ्कमिंसु। ते पन उसभा उभिन्नं राजूनंयेव पञ्ञायन्ति, न अञ्ञेसम्। नन्दिसेनो अस्सकं पुच्छि ‘‘पञ्ञायति ते, महाराज, आरक्खदेवता’’ति। ‘‘आम, पञ्ञायती’’ति। ‘‘केनाकारेना’’ति। ‘‘कालिङ्गरञ्ञो आरक्खदेवता सब्बसेतो उसभो हुत्वा पञ्ञायति, अम्हाकं आरक्खदेवता सब्बकाळको किलमन्तो हुत्वा तिट्ठती’’ति। ‘‘महाराज, तुम्हे मा भायथ, मयं जिनिस्साम, कालिङ्गो पराजिस्सति, तुम्हे अस्सपिट्ठितो ओतरित्वा इमं सत्तिं गहेत्वा सुसिक्खितसिन्धवं उदरपस्से वामहत्थेन उप्पीळेत्वा इमिना पुरिससहस्सेन सद्धिं वेगेन गन्त्वा कालिङ्गरञ्ञो आरक्खदेवतं सत्तिप्पहारेन पातेथ, ततो मयं सहस्समत्ता सत्तिसहस्सेन पहरिस्साम , एवं कालिङ्गस्स आरक्खदेवता नस्सिस्सति, ततो कालिङ्गो पराजिस्सति, मयं जिनिस्सामा’’ति। राजा ‘‘साधू’’ति नन्दिसेनेन दिन्नसञ्ञाय गन्त्वा सत्तिया पहरि, सूरयोधसहस्सापि अमच्चा सत्तिसहस्सेन पहरिंसु। आरक्खदेवता तत्थेव जीवितक्खयं पापुणि, तावदेव कालिङ्गो पराजित्वा पलायि। तं पलायमानं दिस्वा सहस्समत्ता अमच्चा ‘‘कालिङ्गो पलायती’’ति उन्नदिंसु। कालिङ्गो मरणभयभीतो पलायमानो तं तापसं अक्कोसन्तो दुतियं गाथमाह –&lt;br&gt;&#xA;२.&lt;br&gt;&#xA;‘‘जयो कलिङ्गानमसय्हसाहिनं, पराजयो अनयो अस्सकानम्।&lt;br&gt;&#xA;इच्चेव ते भासितं ब्रह्मचारि, न उज्जुभूता वितथं भणन्ती’’ति॥&lt;br&gt;&#xA;तत्थ असय्हसाहिनन्ति असय्हं दुस्सहं सहितुं समत्थानम्। इच्चेव ते भासितन्ति एवं तया कूटतापस लञ्जं गहेत्वा पराजिनकराजानं जिनिस्सति, जिननराजानञ्च पराजिस्सतीति भासितम्। न उज्जुभूताति ये कायेन वाचाय मनसा च उजुभूता, न ते मुसा भणन्तीति।&lt;br&gt;&#xA;एवं सो तापसं अक्कोसन्तो पलायन्तो अत्तनो नगरमेव गतो, निवत्तित्वा ओलोकेतुम्पि नासक्खि। ततो कतिपाहच्चयेन सक्को तापसस्स उपट्ठानं अगमासि। तापसो तेन सद्धिं कथेन्तो ततियं गाथमाह –&lt;br&gt;&#xA;३.&lt;br&gt;&#xA;‘‘देवा मुसावादमुपातिवत्ता, सच्चं धनं परमं तेसु सक्क।&lt;br&gt;&#xA;तं ते मुसा भासितं देवराज, किं वा पटिच्च मघवा महिन्दा’’ति॥&lt;br&gt;&#xA;तत्थ तं ते मुसा भासितन्ति यं तया मय्हं भासितं, तं अत्थभञ्जनकमुसावादं कथेन्तेन तया मुसा भासितं, तया किं कारणं पटिच्च एवं भासितन्ति?&lt;br&gt;&#xA;तं सुत्वा सक्को चतुत्थं गाथमाह –&lt;br&gt;&#xA;४.&lt;br&gt;&#xA;‘‘ननु ते सुतं ब्राह्मण भञ्ञमाने, देवा न इस्सन्ति पुरिसपरक्कमस्स।&lt;br&gt;&#xA;दमो समाधि मनसो अभेज्जो, अब्यग्गता निक्कमनञ्च काले।&lt;br&gt;&#xA;दळ्हञ्च विरियं पुरिसपरक्कमो च, तेनेव आसि विजयो अस्सकान’’न्ति॥&lt;br&gt;&#xA;तस्सत्थो – किं तया, ब्राह्मण, तत्थ तत्थ वचने भञ्ञमाने इदं न सुतपुब्बं, यं देवा पुरिसपरक्कमस्स न इस्सन्ति न उसूयन्ति, अस्सकरञ्ञो वीरियकरणवसेन अत्तदमनसङ्खातो दमो, समग्गभावेन मनसो अभेज्जो, अभेज्जसमाधि, अस्सकरञ्ञो सहायानं वीरियकरणकाले अब्यग्गता यथा कालिङ्गस्स मनुस्सा वग्गवग्गा हुत्वा ओसक्किंसु, एवं अनोसक्कनं समग्गभावेन अभेज्जचित्तानं वीरियञ्च पुरिसपरक्कमो च थिरो अहोसि, तेनेव कारणेन अस्सकानं जयो अहोसीति।&lt;br&gt;&#xA;पलाते च पन कालिङ्गे अस्सकराजा विलोपं गाहापेत्वा अत्तनो नगरं गतो। नन्दिसेनो कालिङ्गस्स सासनं पेसेसि ‘‘इमासं चतुन्नं राजकञ्ञानं दायज्जकोट्ठासं पेसेतु, सचे न पेसेति, कातब्बमेत्थ जानिस्सामी’’ति। सो तं सासनं सुत्वा भीततसितो ताहि लद्धब्बदायज्जं पेसेसि, ततो पट्ठाय समग्गवासं वसिंसु।&lt;br&gt;&#xA;सत्था इमं धम्मदेसनं आहरित्वा जातकं समोधानेसि ‘‘तदा कालिङ्गरञ्ञो धीतरो इमा दहरभिक्खुनियो अहेसुं, नन्दिसेनो सारिपुत्तो, तापसो पन अहमेव अहोसि’’न्ति।&lt;br&gt;&#xA;चूळकालिङ्गजातकवण्णना पठमा।&lt;/p&gt;</description>
    </item>
    <item>
      <title>०५. पञ्चकनिपातो</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/16_jAtaka-aTThakathA-3/05_panchakanipAto/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/16_jAtaka-aTThakathA-3/05_panchakanipAto/</guid>
      <description>&lt;p&gt;५. पञ्चकनिपातो&lt;br&gt;&#xA;१. मणिकुण्डलवग्गो&lt;/p&gt;&#xA;&lt;p&gt;[३५१] १. मणिकुण्डलजातकवण्णना&lt;br&gt;&#xA;जीनो रथस्सं मणिकुण्डले चाति इदं सत्था जेतवने विहरन्तो कोसलरञ्ञो अन्तेपुरे सब्बत्थसाधकं पदुट्ठामच्चं आरब्भ कथेसि। वत्थु हेट्ठा वित्थारितमेव। इध पन बोधिसत्तो बाराणसिराजा अहोसि। पदुट्ठामच्चो कोसलराजानं आनेत्वा कासिरज्जं गाहापेत्वा बाराणसिराजानं बन्धापेत्वा बन्धनागारे पक्खिपापेसि। राजा झानं उप्पादेत्वा आकासे पल्लङ्केन निसीदि, चोररञ्ञो सरीरे डाहो उप्पज्जि। सो बाराणसिराजानं उपसङ्कमित्वा पठमं गाथमाह –&lt;br&gt;&#xA;१.&lt;br&gt;&#xA;‘‘जीनो रथस्सं मणिकुण्डले च, पुत्ते च दारे च तथेव जीनो।&lt;br&gt;&#xA;सब्बेसु भोगेसु असेसकेसु, कस्मा न सन्तप्पसि सोककाले’’ति॥&lt;br&gt;&#xA;तत्थ जीनो रथस्सं मणिकुण्डले चाति महाराज, त्वं रथञ्च अस्सञ्च मणिकुण्डलानि च जीनो, ‘‘जीनो रथस्से च मणिकुण्डले चा’’तिपि पाठो। असेसकेसूति निस्सेसकेसु।&lt;br&gt;&#xA;तं सुत्वा बोधिसत्तो इमा द्वे गाथा अभासि –&lt;br&gt;&#xA;२.&lt;br&gt;&#xA;‘‘पुब्बेव मच्चं विजहन्ति भोगा, मच्चो वा ते पुब्बतरं जहाति।&lt;br&gt;&#xA;असस्सता भोगिनो कामकामि, तस्मा न सोचामहं सोककाले॥&lt;br&gt;&#xA;३.&lt;br&gt;&#xA;‘‘उदेति आपूरति वेति चन्दो, अत्थं तपेत्वान पलेति सूरियो।&lt;br&gt;&#xA;विदिता मया सत्तुक लोकधम्मा, तस्मा न सोचामहं सोककाले’’ति॥&lt;br&gt;&#xA;तत्थ पुब्बेव मच्चन्ति मच्चं वा भोगा पुब्बेव पठमतरञ्ञेव विजहन्ति, मच्चो वा ते भोगे पुब्बतरं जहाति। कामकामीति चोरराजानं आलपति। अम्भो, कामे कामयमान कामकामि भोगिनो नाम लोके असस्सता, भोगेसु वा नट्ठेसु जीवमानाव अभोगिनो होन्ति, भोगे वा पहाय सयं नस्सन्ति, तस्मा अहं महाजनस्स सोककालेपि न सोचामीति अत्थो। विदिता मया सत्तुक लोकधम्माति चोरराजानं आलपति। अम्भो, सत्तुक, मया लाभो अलाभो यसो अयसोतिआदयो लोकधम्मा विदिता। यथेव हि चन्दो उदेति च पूरति च पुन च खीयति, यथा च सूरियो अन्धकारं विधमन्तो महन्तं आलोकं तपेत्वान पुन सायं अत्थं पलेति अत्थं गच्छति न दिस्सति, एवमेव भोगा उप्पज्जन्ति च नस्सन्ति च, तत्थ किं सोकेन, तस्मा न सोचामीति अत्थो।&lt;br&gt;&#xA;एवं महासत्तो चोररञ्ञो धम्मं देसेत्वा इदानि तमेव चोरं गरहन्तो आह –&lt;br&gt;&#xA;४.&lt;br&gt;&#xA;‘‘अलसो गिही कामभोगी न साधु, असञ्ञतो पब्बजितो न साधु।&lt;br&gt;&#xA;राजा न साधु अनिसम्मकारी, यो पण्डितो कोधनो तं न साधु॥&lt;br&gt;&#xA;५.&lt;br&gt;&#xA;‘‘निसम्म खत्तियो कयिरा, नानिसम्म दिसम्पति।&lt;br&gt;&#xA;निसम्मकारिनो राज, यसो कित्ति च वड्ढती’’ति॥&lt;br&gt;&#xA;इमा पन द्वे गाथा हेट्ठा वित्थारितायेव। चोरराजा बोधिसत्तं खमापेत्वा रज्जं पटिच्छापेत्वा अत्तनो जनपदमेव गतो।&lt;br&gt;&#xA;सत्था इमं धम्मदेसनं आहरित्वा जातकं समोधानेसि – ‘‘तदा कोसलराजा आनन्दो अहोसि, बाराणसिराजा पन अहमेव अहोसि’’न्ति।&lt;br&gt;&#xA;मणिकुण्डलजातकवण्णना पठमा।&lt;/p&gt;</description>
    </item>
    <item>
      <title>०६. छक्कनिपातो</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/16_jAtaka-aTThakathA-3/06_ChakkanipAto/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/16_jAtaka-aTThakathA-3/06_ChakkanipAto/</guid>
      <description>&lt;p&gt;६. छक्कनिपातो&lt;br&gt;&#xA;१. अवारियवग्गो&lt;/p&gt;&#xA;&lt;p&gt;[३७६] १. अवारियजातकवण्णना&lt;br&gt;&#xA;मासु कुज्झ भूमिपतीति इदं सत्था जेतवने विहरन्तो एकं तित्थनाविकं आरब्भ कथेसि। सो किर बालो अहोसि अञ्ञाणो, नेव सो बुद्धादीनं रतनानं, न अञ्ञेसं पुग्गलानं गुणं जानाति, चण्डो फरुसो साहसिको। अथेको जानपदो भिक्खु ‘‘बुद्धुपट्ठानं करिस्सामी’’ति आगच्छन्तो सायं अचिरवतीतित्थं पत्वा तं एवमाह ‘‘उपासक, परतीरं गमिस्सामि, नावं मे देही’’ति। ‘‘भन्ते, इदानि अकालो, एकस्मिं ठाने वसस्सू’’ति। ‘‘उपासक, इध कुहिं वसिस्सामि, मं गण्हित्वा गच्छा’’ति। सो कुज्झित्वा ‘‘एहि रे समण, वहामी’’ति थेरं नावं आरोपेत्वा उजुकं अगन्त्वा हेट्ठा नावं नेत्वा उल्लोळं कत्वा तस्स पत्तचीवरं तेमेत्वा किलमेत्वा तीरं पत्वा अन्धकारवेलायं उय्योजेसि। अथ सो विहारं गन्त्वा तं दिवसं बुद्धुपट्ठानस्स ओकासं अलभित्वा पुनदिवसे सत्थारं उपसङ्कमित्वा वन्दित्वा एकमन्तं निसीदित्वा सत्थारा कतपटिसन्थारो ‘‘कदा आगतोसी’’ति वुत्ते ‘‘हिय्यो, भन्ते’’ति वत्वा ‘‘अथ कस्मा अज्ज बुद्धुपट्ठानं आगतोसी’’ति वुत्ते तमत्थं आरोचेसि। तं सुत्वा सत्था ‘‘न खो भिक्खु इदानेव, पुब्बेपेस चण्डो फरुसो साहसिको, इदानि पन तेन त्वं किलमितो, पुब्बेपेस पण्डिते किलमेसी’’ति वत्वा तेन याचितो अतीतं आहरि।&lt;br&gt;&#xA;अतीते बाराणसियं ब्रह्मदत्ते रज्जं कारेन्ते बोधिसत्तो ब्राह्मणकुले निब्बत्तित्वा वयप्पत्तो तक्कसिलायं सब्बसिप्पानि उग्गण्हित्वा इसिपब्बज्जं पब्बजित्वा दीघमद्धानं हिमवन्ते फलाफलेन यापेत्वा लोणम्बिलसेवनत्थाय बाराणसिं पत्वा राजुय्याने वसित्वा पुनदिवसे नगरं भिक्खाय पाविसि। अथ नं राजङ्गणप्पत्तं राजा दिस्वा तस्स इरियापथे पसीदित्वा अन्तेपुरं आनेत्वा भोजेत्वा पटिञ्ञं गहेत्वा राजुय्याने वसापेसि, देवसिकं उपट्ठानं अगमासि। तमेनं बोधिसत्तो ‘‘रञ्ञा नाम, महाराज, चत्तारि अगतिगमनानि वज्जेत्वा अप्पमत्तेन खन्तिमेत्तानुद्दयसम्पन्नेन हुत्वा धम्मेन रज्जं कारेतब्ब’’न्ति वत्वा देवसिकं ओवदन्तो –&lt;br&gt;&#xA;१.&lt;br&gt;&#xA;‘‘मासु कुज्झ भूमिपति, मासु कुज्झ रथेसभ।&lt;br&gt;&#xA;कुद्धं अप्पटिकुज्झन्तो, राजा रट्ठस्स पूजितो॥&lt;br&gt;&#xA;२.&lt;br&gt;&#xA;‘‘गामे वा यदि वारञ्ञे, निन्ने वा यदि वा थले।&lt;br&gt;&#xA;सब्बत्थ अनुसासामि, मासु कुज्झ रथेसभा’’ति॥ – द्वे गाथा अभासि।&lt;br&gt;&#xA;तत्थ रट्ठस्स पूजितोति एवरूपो राजा रट्ठस्स पूजनीयो होतीति अत्थो। सब्बत्थ अनुसासामीति एतेसु गामादीसु यत्थ कत्थचि वसन्तोपाहं महाराज, इमाय एव अनुसिट्ठिया तमनुसासामि, एतेसु वा गामादीसु यत्थ कत्थचि एकस्मिम्पि एकसत्तेपि अनुसासामि। मासु कुज्झ रथेसभाति एवमेवाहं तं अनुसासामि, रञ्ञा नाम कुज्झतुं न वट्टति। किंकारणा? राजानो नाम वाचावुधा, तेसं कुद्धानं वचनमत्तेनेव बहू जीवितक्खयं पापुणन्तीति।&lt;br&gt;&#xA;एवं बोधिसत्तो रञ्ञो आगतागतदिवसे इमा द्वे गाथा अभासि। राजा अनुसिट्ठिया पसन्नचित्तो महासत्तस्स सतसहस्सुट्ठानकं एकं गामवरं अदासि, बोधिसत्तो पटिक्खिपि। इति सो तत्थेव द्वादससंवच्छरं वसित्वा ‘‘अतिचिरं निवुत्थोम्हि, जनपदचारिकं ताव चरित्वा आगमिस्सामी’’ति रञ्ञो अकथेत्वाव उय्यानपालं आमन्तेत्वा ‘‘तात, उक्कण्ठितरूपोस्मि, जनपदं चरित्वा आगमिस्सामि, त्वं रञ्ञो कथेय्यासी’’ति वत्वा पक्कन्तो गङ्गाय नावातित्थं पापुणि। तत्थ अवारियपिता नाम नाविको अहोसि। सो बालो नेव गुणवन्तानं गुणं जानाति, न अत्तनो आयापायं जानाति, सो गङ्गं तरितुकामं जनं पठमं तारेत्वा पच्छा वेतनं याचति, वेतनं अदेन्तेहि सद्धिं कलहं करोन्तो अक्कोसप्पहारेयेव बहू लभति, अप्पं लाभं, एवरूपो अन्धबालो। तं सन्धाय सत्था अभिसम्बुद्धो हुत्वा ततियं गाथमाह –&lt;br&gt;&#xA;३.&lt;br&gt;&#xA;‘‘अवारियपिता नाम, अहु गङ्गाय नाविको।&lt;br&gt;&#xA;पुब्बे जनं तारेत्वान, पच्छा याचति वेतनम्।&lt;br&gt;&#xA;तेनस्स भण्डनं होति, न च भोगेहि वड्ढती’’ति॥&lt;br&gt;&#xA;तत्थ अवारियपिता नामाति अवारिया नाम तस्स धीता, तस्सा वसेन अवारियपिता नाम जातो। तेनस्स भण्डनन्ति तेन कारणेन, तेन वा पच्छा याचियमानेन जनेन सद्धिं तस्स भण्डनं होति।&lt;br&gt;&#xA;बोधिसत्तो तं नाविकं उपसङ्कमित्वा ‘‘आवुसो, परतीरं मं नेही’’ति आह। तं सुत्वा सो आह ‘‘समण, किं मे नावावेतनं दस्ससी’’ति? ‘‘आवुसो, अहं भोगवड्ढिं अत्थवड्ढिं धम्मवड्ढिं नाम ते कथेस्सामी’’ति। तं सुत्वा नाविको ‘‘धुवं एस मय्हं किञ्चि दस्सती’’ति तं परतीरं नेत्वा ‘‘देहि मे नावाय वेतन’’न्ति आह। सो तस्स ‘‘साधु, आवुसो’’ति पठमं भोगवड्ढिं कथेन्तो –&lt;br&gt;&#xA;४.&lt;br&gt;&#xA;‘‘अतिण्णंयेव याचस्सु, अपारं तात नाविक।&lt;br&gt;&#xA;अञ्ञो हि तिण्णस्स मनो, अञ्ञो होति पारेसिनो’’ति॥ – गाथमाह।&lt;br&gt;&#xA;तत्थ अपारन्ति तात, नाविक परतीरं अतिण्णमेव जनं ओरिमतीरे ठितञ्ञेव वेतनं याचस्सु, ततो लद्धञ्च गहेत्वा गुत्तट्ठाने ठपेत्वा पच्छा मनुस्से परतीरं नेय्यासि, एवं ते भोगवड्ढि भविस्सति। अञ्ञो हि तिण्णस्स मनोति तात नाविक, परतीरं गतस्स अञ्ञो मनो भवति, अदत्वाव गन्तुकामो होति। यो पनेस पारेसी नाम परतीरं एसति, परतीरं गन्तुकामो होति, सो अतिरेकम्पि दत्वा गन्तुकामो होति, इति पारेसिनो अञ्ञो मनो होति, तस्मा त्वं अतिण्णमेव याचेय्यासि, अयं ताव ते भोगानं वड्ढि नामाति।&lt;br&gt;&#xA;तं सुत्वा नाविको चिन्तेसि ‘‘अयं ताव मे ओवादो भविस्सति, इदानि पनेस अञ्ञं किञ्चि मय्हं दस्सती’’ति। अथ नं बोधिसत्तो ‘‘अयं ताव ते, आवुसो, भोगवड्ढि, इदानि अत्थधम्मवड्ढिं सुणाही’’ति वत्वा ओवदन्तो –&lt;br&gt;&#xA;५.&lt;br&gt;&#xA;‘‘गामे वा यदि वारञ्ञे, निन्ने वा यदि वा थले।&lt;br&gt;&#xA;सब्बत्थ अनुसासामि, मासु कुज्झित्थ नाविका’’ति॥ – गाथमाह।&lt;br&gt;&#xA;इतिस्स इमाय गाथाय अत्थधम्मवड्ढिं कथेत्वा ‘‘अयं ते अत्थवड्ढि च धम्मवड्ढि चा’’ति आह। सो पन दन्धपुरिसो तं ओवादं न किञ्चि मञ्ञमानो ‘‘इदं, समण, तया मय्हं दिन्नं नावावेतन’’न्ति आह। ‘‘आमावुसो’’ति। ‘‘मय्हं इमिना कम्मं नत्थि, अञ्ञं मे देही’’ति। ‘‘आवुसो, इदं ठपेत्वा मय्हं अञ्ञं नत्थी’’ति। ‘‘अथ त्वं कस्मा मम नावं आरुळ्होसी’’ति तापसं गङ्गातीरे पातेत्वा उरे निसीदित्वा मुखमेवस्स पोथेसि।&lt;br&gt;&#xA;सत्था ‘‘इति सो, भिक्खवे, तापसो यं ओवादं दत्वा रञ्ञो सन्तिका गामवरं लभि, तमेव ओवादं अन्धबालस्स नाविकस्स कथेत्वा मुखपोथनं पापुणि, तस्मा ओवादं देन्तेन युत्तजनस्सेव दातब्बो, न अयुत्तजनस्सा’’ति वत्वा अभिसम्बुद्धो हुत्वा तदनन्तरं गाथमाह –&lt;br&gt;&#xA;६.&lt;br&gt;&#xA;‘‘यायेवानुसासनिया, राजा गामवरं अदा।&lt;br&gt;&#xA;तायेवानुसासनिया, नाविको पहरी मुख’’न्ति॥&lt;br&gt;&#xA;तस्स तं पहरन्तस्सेव भरिया भत्तं गहेत्वा आगता पापपुरिसं दिस्वा ‘‘सामि, अयं तापसो नाम राजकुलूपको, मा पहरी’’ति आह। सो कुज्झित्वा ‘‘त्वं मे इमं कूटतापसं पहरितुं न देसी’’ति उट्ठाय तं पहरित्वा पातेसि। अथ भत्तपाति पतित्वा भिज्जि, तस्सा च पन गरुगब्भाय गब्भो भूमियं पति। अथ नं मनुस्सा सम्परिवारेत्वा ‘‘पुरिसघातकचोरो’’ति गहेत्वा बन्धित्वा रञ्ञो दस्सेसुम्। राजा विनिच्छिनित्वा तस्स राजाणं कारेसि। सत्था अभिसम्बुद्धो हुत्वा तमत्थं पकासेन्तो ओसानगाथमाह –&lt;br&gt;&#xA;७.&lt;br&gt;&#xA;‘‘भत्तं भिन्नं हता भरिया, गब्भो च पतितो छमा।&lt;br&gt;&#xA;मिगोव जातरूपेन, न तेनत्थं अबन्धि सू’’ति॥&lt;br&gt;&#xA;तत्थ भत्तं भिन्नन्ति भत्तपाति भिन्ना। हताति पहता। छमाति भूमियम्। मिगोव जातरूपेनाति यथा मिगो सुवण्णं वा हिरञ्ञं वा मुत्तामणिआदीनि वा मद्दित्वा गच्छन्तोपि अत्थरित्वा निपज्जन्तोपि तेन जातरूपेन अत्तनो अत्थं वड्ढेतुं निब्बत्तेतुं न सक्कोति, एवमेव सो अन्धबालो पण्डितेहि दिन्नं ओवादं सुत्वापि अत्तनो अत्थं वड्ढेतुं निब्बत्तेतुं नासक्खीति वुत्तं होति। अबन्धि सूति एत्थ अबन्धि सोति एवमत्थो दट्ठब्बो। स-ओइति इमेसं पदानञ्हि सूति सन्धि होति।&lt;br&gt;&#xA;सत्था इमं धम्मदेसनं आहरित्वा सच्चानि पकासेत्वा जातकं समोधानेसि, सच्चपरियोसाने सो भिक्खु सोतापत्तिफले पतिट्ठहि। तदा नाविको इदानि नाविकोव अहोसि, राजा आनन्दो, तापसो पन अहमेव अहोसिन्ति।&lt;br&gt;&#xA;अवारियजातकवण्णना पठमा।&lt;/p&gt;</description>
    </item>
    <item>
      <title>०७. सत्तकनिपातो</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/16_jAtaka-aTThakathA-3/07_sattakanipAto/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/16_jAtaka-aTThakathA-3/07_sattakanipAto/</guid>
      <description>&lt;p&gt;७. सत्तकनिपातो&lt;br&gt;&#xA;१. कुक्कुवग्गो&lt;/p&gt;&#xA;&lt;p&gt;[३९६] १. कुक्कुजातकवण्णना&lt;br&gt;&#xA;दियड्ढकुक्कूति इदं सत्था जेतवने विहरन्तो राजोवादं आरब्भ कथेसि। पच्चुप्पन्नवत्थु तेसकुणजातके (जा॰ २.१७.१ आदयो) आवि भविस्सति।&lt;br&gt;&#xA;अतीते बाराणसियं ब्रह्मदत्ते रज्जं कारेन्ते बोधिसत्तो तस्स अत्थधम्मानुसासको अमच्चो अहोसि। राजा अगतिगमने पतिट्ठाय अधम्मेन रज्जं कारेसि, जनपदं पीळेत्वा धनमेव संहरि। बोधिसत्तो राजानं ओवदितुकामो एकं उपमं उपधारेन्तो विचरति, रञ्ञो उय्याने वासागारं विप्पकतं होति अनिट्ठितच्छदनं, दारुकण्णिकं आरोपेत्वा गोपानसियो पवेसितमत्ता होन्ति। राजा कीळनत्थाय उय्यानं गन्त्वा तत्थ विचरित्वा तं गेहं पविसित्वा उल्लोकेन्तो कण्णिकमण्डलं दिस्वा अत्तनो उपरिपतनभयेन निक्खमित्वा बहि ठितो पुन ओलोकेत्वा ‘‘किं नु खो निस्साय कण्णिका ठिता, किं निस्साय गोपानसियो’’ति चिन्तेत्वा बोधिसत्तं पुच्छन्तो पठमं गाथमाह –&lt;br&gt;&#xA;१.&lt;br&gt;&#xA;‘‘दियड्ढकुक्कू उदयेन कण्णिका, विदत्थियो अट्ठ परिक्खिपन्ति नम्।&lt;br&gt;&#xA;सा सिंसपा, सारमया अफेग्गुका, कुहिं ठिता उप्परितो न धंसती’’ति॥&lt;br&gt;&#xA;तत्थ दियड्ढकुक्कूति दियड्ढरतना। उदयेनाति उच्चत्तेन। परिक्खिपन्ति नन्ति तं पनेतं अट्ठ विदत्थियो परिक्खिपन्ति, परिक्खेपतो अट्ठविदत्थिपमाणाति वुत्तं होति। कुहिं ठिताति कत्थ पतिट्ठिता हुत्वा। न धंसतीति न पतति।&lt;br&gt;&#xA;तं सुत्वा बोधिसत्तो ‘‘लद्धा दानि मे रञ्ञो ओवादत्थाय उपमा’’ति चिन्तेत्वा इमा गाथा आह –&lt;br&gt;&#xA;२.&lt;br&gt;&#xA;‘‘या तिंसति सारमया अनुज्जुका, परिकिरिय गोपानसियो समं ठिता।&lt;br&gt;&#xA;ताहि सुसङ्गहिता बलसा पीळिता, समं ठिता उप्परितो न धंसति॥&lt;br&gt;&#xA;३.&lt;br&gt;&#xA;‘‘एवम्पि मित्तेहि दळ्हेहि पण्डितो, अभेज्जरूपेहि सुचीहि मन्तिभि।&lt;br&gt;&#xA;सुसङ्गहीतो सिरिया न धंसति, गोपानसीभारवहाव कण्णिका’’ति॥&lt;br&gt;&#xA;तत्थ या तिंसति सारमयाति या एता साररुक्खमया तिंसति गोपानसियो। परिकिरियाति परिवारेत्वा। समं ठिताति समभागेन ठिता। बलसा पीळिताति ताहि ताहि गोपानसीहि बलेन पीळिता सुट्ठु सङ्गहिता एकाबद्धा हुत्वा। पण्डितोति ञाणसम्पन्नो राजा। सुचीहीति सुचिसमाचारेहि कल्याणमित्तेहि। मन्तिभीति मन्तकुसलेहि। गोपानसीभारवहाव कण्णिकाति यथा गोपानसीनं भारं वहमाना कण्णिका न धंसति न पतति, एवं राजापि वुत्तप्पकारेहि मन्तीहि अभिज्जहदयेहि सुसङ्गहितो सिरितो न धंसति न पतति न परिहायति।&lt;br&gt;&#xA;राजा बोधिसत्ते कथेन्तेयेव अत्तनो किरियं सल्लक्खेत्वा कण्णिकाय असति गोपानसियो न तिट्ठन्ति, गोपानसीहि असङ्गहिता कण्णिका न तिट्ठति, गोपानसीसु भिज्जन्तीसु कण्णिका पतति, एवमेव अधम्मिको राजा अत्तनो मित्तामच्चे च बलकाये च ब्राह्मणगहपतिके च असङ्गण्हन्तो तेसु भिज्जन्तेसु तेहि असङ्गहितो इस्सरिया धंसति, रञ्ञा नाम धम्मिकेन भवितब्बन्ति। अथस्स तस्मिं खणे पण्णाकारत्थाय मातुलुङ्गं आहरिंसु। राजा ‘‘सहाय, इमं मातुलुङ्गं खादा’’ति बोधिसत्तं आह। बोधिसत्तो तं गहेत्वा ‘‘महाराज, इमं खादितुं अजानन्ता तित्तकं वा करोन्ति अम्बिलं वा, जानन्ता पन पण्डिता तित्तकं हारेत्वा अम्बिलं अनीहरित्वा मातुलुङ्गरसं अनासेत्वाव खादन्ती’’ति रञ्ञो इमाय उपमाय धनसङ्घरणूपायं दस्सेन्तो द्वे गाथा अभासि –&lt;br&gt;&#xA;४.&lt;br&gt;&#xA;‘‘खरत्तचं बेल्लं यथापि सत्थवा, अनामसन्तोपि करोति तित्तकम्।&lt;br&gt;&#xA;समाहरं सादुं करोति पत्थिव, असादुं कयिरा तनुबन्धमुद्धरं॥&lt;br&gt;&#xA;५.&lt;br&gt;&#xA;‘‘एवम्पि गामनिगमेसु पण्डितो, असाहसं राजधनानि सङ्घरम्।&lt;br&gt;&#xA;धम्मानुवत्ती पटिपज्जमानो, स फाति कयिरा अविहेठयं पर’’न्ति॥&lt;br&gt;&#xA;तत्थ खरत्तचन्ति थद्धतचम्। बेल्लन्ति मातुलुङ्गम्। ‘बेल’’न्तिपि पाठो, अयमेवत्थो। सत्थवाति सत्थकहत्थो। अनामसन्तोति बहितचं तनुकम्पि अतच्छन्तो इदं फलं तित्तकं करोति। समाहरन्ति समाहरन्तो बहितचं तच्छन्तो अन्तो च अम्बिलं अनीहरन्तो तं सादुं करोति। पत्थिवाति राजानं आलपति। तनुबन्धमुद्धरन्ति तनुकं पन तचं उद्धरन्तो सब्बसो तित्तकस्स अनपनीतत्ता तं असादुमेव कयिरा। एवन्ति एवं पण्डितो राजापि असाहसं साहसिया तण्हाय वसं अगच्छन्तो अगतिगमनं पहाय रट्ठं अपीळेत्वा उपचिकानं वम्मिकवड्ढननियामेन मधुकरानं रेणुं गहेत्वा मधुकरणनियामेन च धनं सङ्घरन्तो –&lt;br&gt;&#xA;‘‘दानं सीलं परिच्चागं, अज्जवं मद्दवं तपम्।&lt;br&gt;&#xA;अक्कोधं अविहिंसञ्च, खन्तिञ्च अविरोधन’’न्ति॥ –&lt;br&gt;&#xA;इति इमेसं दसन्नं राजधम्मानं अनुवत्तनेन धम्मानुवत्ती हुत्वा पटिपज्जमानो सो अत्तनो च परेसञ्च फातिं वड्ढिं करेय्य परं अविहेठेन्तोयेवाति।&lt;br&gt;&#xA;राजा बोधिसत्तेन सद्धिं मन्तेन्तो पोक्खरणीतीरं गन्त्वा सुपुप्फितं बालसूरियवण्णं उदकेन अनुपलित्तं पदुमं दिस्वा आह – ‘‘सहाय, इमं पदुमं उदके सञ्जातमेव उदकेन अलिम्पमानं ठित’’न्ति। अथ नं बोधिसत्तो ‘‘महाराज, रञ्ञा नाम एवरूपेन भवितब्ब’’न्ति ओवदन्तो इमा गाथा आह –&lt;br&gt;&#xA;६.&lt;br&gt;&#xA;‘‘ओदातमूलं सुचिवारिसम्भवं, जातं यथा पोक्खरणीसु अम्बुजम्।&lt;br&gt;&#xA;पदुमं यथा अग्गिनिकासिफालिमं, न कद्दमो न रजो न वारि लिम्पति॥&lt;br&gt;&#xA;७.&lt;br&gt;&#xA;‘‘एवम्पि वोहारसुचिं असाहसं, विसुद्धकम्मन्तमपेतपापकम्।&lt;br&gt;&#xA;न लिम्पति कम्मकिलेस तादिसो, जातं यथा पोक्खरणीसु अम्बुज’’न्ति॥&lt;br&gt;&#xA;तत्थ ओदातमूलन्ति पण्डरमूलम्। अम्बुजन्ति पदुमस्सेव वेवचनम्। अग्गिनिकासिफालिमन्ति अग्गिनिकासिना सूरियेन फालितं विकसितन्ति अत्थो। न कद्दमो न रजो न वारि लिम्पतीति नेव कद्दमो न रजो न उदकं लिम्पति, न मक्खेतीति अत्थो। ‘‘लिप्पति’’च्चेव वा पाठो, भुम्मत्थे वा एतानि पच्चत्तवचनानि, एतेसु कद्दमादीसु न लिप्पति, न अल्लीयतीति अत्थो। वोहारसुचिन्ति पोराणकेहि धम्मिकराजूहि लिखापेत्वा ठपितविनिच्छयवोहारे सुचिं, अगतिगमनं पहाय धम्मेन विनिच्छयकारकन्ति अत्थो। असाहसन्ति धम्मिकविनिच्छये ठितत्तायेव साहसिककिरियाय विरहितम्। विसुद्धकम्मन्तन्ति तेनेव असाहसिकट्ठेन विसुद्धकम्मन्तं सच्चवादिं निक्कोधं मज्झत्तं तुलाभूतं लोकस्स। अपेतपापकन्ति अपगतपापकम्मम्। न लिम्पति कम्मकिलेस तादिसोति तं राजानं पाणातिपातो अदिन्नादानं कामेसुमिच्छाचारो मुसावादोति अयं कम्मकिलेसो न अल्लीयति। किंकारणा? तादिसो जातं यथा पोक्खरणीसु अम्बुजम्। तादिसो हि राजा यथा पोक्खरणीसु जातं पदुमं अनुपलित्तं, एवं अनुपलित्तो नाम होति।&lt;br&gt;&#xA;राजा बोधिसत्तस्स ओवादं सुत्वा ततो पट्ठाय धम्मेन रज्जं कारेन्तो दानादीनि पुञ्ञानि कत्वा सग्गपरायणो अहोसि।&lt;br&gt;&#xA;सत्था इमं धम्मदेसनं आहरित्वा जातकं समोधानेसि – ‘‘तदा राजा आनन्दो अहोसि, पण्डितामच्चो पन अहमेव अहोसि’’न्ति।&lt;br&gt;&#xA;कुक्कुजातकवण्णना पठमा।&lt;/p&gt;</description>
    </item>
    <item>
      <title>०८. अट्ठकनिपातो</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/16_jAtaka-aTThakathA-3/08_aTThakanipAto/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/16_jAtaka-aTThakathA-3/08_aTThakanipAto/</guid>
      <description>&lt;p&gt;८. अट्ठकनिपातो&lt;/p&gt;&#xA;&lt;p&gt;[४१७] १. कच्चानिजातकवण्णना&lt;br&gt;&#xA;ओदातवत्था सुचि अल्लकेसाति इदं सत्था जेतवने विहरन्तो अञ्ञतरं मातुपोसकं उपासकं आरब्भ कथेसि। सो किर सावत्थियं कुलदारको आचारसम्पन्नो पितरि कालकते मातुदेवतो हुत्वा मुखधोवनदन्तकट्ठदानन्हापनपादधोवनादिवेय्यावच्चकम्मेन चेव यागुभत्तादीहि च मातरं पटिजग्गि। अथ नं माता ‘‘तात, तव अञ्ञानिपि घरावासकिच्चानि अत्थि, एकं समजातिकं कुलकुमारिकं गण्हाहि, सा मं पोसेस्सति, त्वम्पि अत्तनो कम्मं करिस्ससी’’ति आह। ‘‘अम्म, अहं अत्तनो हितसुखं अपच्चासीसमानो तुम्हे उपट्ठहामि, को अञ्ञो एवं उपट्ठहिस्सती’’ति? ‘‘कुलवड्ढनकम्मं नाम तात, कातुं वट्टती’’ति। ‘‘न मय्हं घरावासेन अत्थो, अहं तुम्हे उपट्ठहित्वा तुम्हाकं धूमकाले पब्बजिस्सामी’’ति। अथस्स माता पुनप्पुनं याचित्वापि मनं अलभमाना तस्स छन्दं अग्गहेत्वा समजातिकं कुलकुमारिकं आनेसि। सो मातरं अप्पटिक्खिपित्वा ताय सद्धिं संवासं कप्पेसि। सापि ‘‘मय्हं सामिको महन्तेन उस्साहेन मातरं उपट्ठहति, अहम्पि नं उपट्ठहिस्सामि, एवमस्स पिया भविस्सामी’’ति चिन्तेत्वा तं सक्कच्चं उपट्ठहि। सो ‘‘अयं मे मातरं सक्कच्चं उपट्ठही’’ति ततो पट्ठाय लद्धलद्धानि मधुरखादनीयादीनि तस्सायेव देति। सा अपरभागे चिन्तेसि ‘‘अयं लद्धलद्धानि मधुरखादनीयादीनि मय्हञ्ञेव देति, अद्धा मातरं नीहरितुकामो भविस्सति, नीहरणूपायमस्सा करिस्सामी’’ति एवं अयोनिसो उम्मुज्जित्वा एकं दिवसं आह – ‘‘सामि, तयि बहि निक्खमन्ते तव माता मं अक्कोसती’’ति। सो तुण्ही अहोसि।&lt;br&gt;&#xA;सा चिन्तेसि – ‘‘इमं महल्लिकं उज्झापेत्वा पुत्तस्स पटिकूलं कारेस्सामी’’ति। ततो पट्ठाय यागुं ददमाना अच्चुण्हं वा अतिसीतलं वा अतिलोणं वा अलोणं वा देति। ‘‘अम्म, अच्चुण्हा’’ति वा ‘‘अतिलोणा’’ति वा वुत्ते पूरेत्वा सीतोदकं पक्खिपति। पुन ‘‘अतिसीतला , अलोणायेवा’’ति वुत्ते ‘‘इदानेव ‘अच्चुण्हा, अतिलोणा’ति वत्वा पुन ‘अतिसीतला, अलोणा’ति वदसि, का तं तोसेतुं सक्खिस्सती’’ति महासद्दं करोति। न्हानोदकम्पि अच्चुण्हं कत्वा पिट्ठियं आसिञ्चति। ‘‘अम्म, पिट्ठि मे दहती’’ति च वुत्ते पुन पूरेत्वा सीतोदकं पक्खिपति। ‘‘अतिसीतं, अम्मा’’ति वुत्ते ‘‘इदानेव ‘अच्चुण्ह’न्ति वत्वा पुन ‘अतिसीत’न्ति वदति, का एतिस्सा अवमानं सहितुं सक्खिस्सती’’ति पटिविस्सकानं कथेसि। ‘‘अम्म, मञ्चके मे बहू मङ्गुला’’ति च वुत्ता मञ्चकं नीहरित्वा तस्स उपरि अत्तनो मञ्चकं पोथेत्वा ‘‘पोथितो मे’’ति अतिहरित्वा पञ्ञपेति। महाउपासिका दिगुणेहि मङ्गुलेहि खज्जमाना सब्बरत्तिं निसिन्नाव वीतिनामेत्वा ‘‘अम्म, सब्बरत्तिं मङ्गुलेहि खादिताम्ही’’ति वदति। इतरा ‘‘हिय्यो ते मञ्चको पोथितो, का इमिस्सा किच्चं नित्थरितुं सक्कोती’’ति पटिवत्वा ‘‘इदानि नं पुत्तेन उज्झापेस्सामी’’ति तत्थ तत्थ खेळसिङ्घाणिकादीनि विप्पकिरित्वा ‘‘का इमं सकलगेहं असुचिं करोती’’ति वुत्ते ‘‘माता ते एवरूपं करोति, ‘मा करी’ति वुच्चमाना कलहं करोति, अहं एवरूपाय काळकण्णिया सद्धिं एकगेहे वसितुं न सक्कोमि, एतं वा घरे वसापेहि, मं वा’’ति आह।&lt;br&gt;&#xA;सो तस्सा वचनं सुत्वा ‘‘भद्दे, त्वं तरुणा यत्थ कत्थचि गन्त्वा जीवितुं सक्का, माता पन मे जरादुब्बला, अहमेवस्सा पटिसरणं, त्वं निक्खमित्वा अत्तनो कुलगेहं गच्छाही’’ति आह। सा तस्स वचनं सुत्वा भीता चिन्तेसि ‘‘न सक्का इमं मातु अन्तरे भिन्दितुं, एकंसेनस्स माता पिया, सचे पनाहं कुलघरं गमिस्सं, विधववासं वसन्ती दुक्खिता भविस्सामि, पुरिमनयेनेव सस्सुं आराधेत्वा पटिजग्गिस्सामी’’ति । सा ततो पट्ठाय पुरिमसदिसमेव तं पटिजग्गि। अथेकदिवसं सो उपोसको धम्मस्सवनत्थाय जेतवनं गन्त्वा सत्थारं वन्दित्वा एकमन्तं निसीदि। ‘‘किं, उपासक, त्वं पुञ्ञकम्मेसु न पमज्जसि, मातुउपट्ठानकम्मं पूरेसी’’ति च वुत्तो ‘‘आम, भन्ते, सा पन मम माता मय्हं अरुचियायेव एकं कुलदारिकं आनेसि, सा इदञ्चिदञ्च अनाचारकम्मं अकासी’’ति सब्बं सत्थु आचिक्खित्वा ‘‘इति भगवा सा इत्थी नेव मं मातु अन्तरे भिन्दितुं सक्खि, इदानि नं सक्कच्चं उपट्ठहती’’ति आह। सत्था तस्स कथं सुत्वा ‘‘इदानि ताव त्वं उपासक, तस्सा वचनं न अकासि, पुब्बे पनेतिस्सा वचनेन तव मातरं निक्कड्ढित्वा मं निस्साय पुन गेहं आनेत्वा पटिजग्गी’’ति वत्वा तेन याचितो अतीतं आहरि।&lt;br&gt;&#xA;अतीते बाराणसियं ब्रह्मदत्ते रज्जं कारेन्ते अञ्ञतरस्स कुलस्स पुत्तो पितरि कालकते मातुदेवतो हुत्वा वुत्तनियामेनेव मातरं पटिजग्गीति सब्बं हेट्ठा कथितनयेनेव वित्थारेतब्बम्। ‘‘अहं एवरूपाय काळकण्णिया सद्धिं वसितुं न सक्कोमि, एतं वा घरे वसापेहि, मं वा’’ति वुत्ते तस्सा कथं गहेत्वा ‘‘मातुयेव मे दोसो’’ति मातरं आह ‘‘अम्म, त्वं निच्चं इमस्मिं घरे कलहं करोसि, इतो निक्खमित्वा अञ्ञस्मिं यथारुचिते ठाने वसाही’’ति। सा ‘‘साधू’’ति रोदमाना निक्खमित्वा एकं समिद्धकुलं निस्साय भतिं कत्वा दुक्खेन जीविकं कप्पेसि। सस्सुया घरा निक्खन्तकाले सुणिसाय गब्भो पतिट्ठहि। सा ‘‘ताय काळकण्णिया गेहे वसमानाय गब्भम्पि न पटिलभिं, इदानि मे गब्भो लद्धो’’ति पतिनो च पटिविस्सकानञ्च कथेन्ती विचरति।&lt;br&gt;&#xA;अपरभागे पुत्तं विजायित्वा सामिकं आह ‘‘तव मातरि गेहे वसमानाय पुत्तं न लभिं, इदानि मे लद्धो, इमिनापि कारणेन तस्सा काळकण्णिभावं जानाही’’ति। इतरा ‘‘मम किर निक्कड्ढितकाले पुत्तं लभी’’ति सुत्वा चिन्तेसि ‘‘अद्धा इमस्मिं लोके धम्मो मतो भविस्सति, सचे हि धम्मो मतो न भवेय्य, मातरं पोथेत्वा निक्कड्ढन्ता पुत्तं न लभेय्युं, सुखं न जीवेय्युं, धम्मस्स मतकभत्तं दस्सामी’’ति। सा एकदिवसं तिलपिट्ठञ्च तण्डुलञ्च पचनथालिञ्च दब्बिञ्च आदाय आमकसुसानं गन्त्वा तीहि मनुस्ससीसेहि उद्धनं कत्वा अग्गिं जालेत्वा उदकं ओरुय्ह ससीसं न्हत्वा साटकं निवासेत्वा मुखं विक्खालेत्वा उद्धनट्ठानं गन्त्वा केसे मोचेत्वा तण्डुले धोवितुं आरभि। तदा बोधिसत्तो सक्को देवराजा अहोसि। बोधिसत्ता च नाम अप्पमत्ता होन्ति, सो तस्मिं खणे लोकं ओलोकेन्तो तं दुक्खप्पत्तं ‘‘धम्मो मतो’’ति सञ्ञाय धम्मस्स मतकभत्तं दातुकामं दिस्वा ‘‘अज्ज मय्हं बलं दस्सेस्सामी’’ति ब्राह्मणवेसेन महामग्गं पटिपन्नो विय हुत्वा तं दिस्वा मग्गा ओक्कम्म तस्सा सन्तिके ठत्वा ‘‘अम्म, सुसाने आहारं पचन्ता नाम नत्थि, त्वं इमिना इध पक्केन तिलोदनेन किं करिस्ससी’’ति कथं समुट्ठापेन्तो पठमं गाथमाह –&lt;br&gt;&#xA;१.&lt;br&gt;&#xA;‘‘ओदातवत्था सुचि अल्लकेसा, कच्चानि किं कुम्भिमधिस्सयित्वा।&lt;br&gt;&#xA;पिट्ठा तिला धोवसि तण्डुलानि, तिलोदनो हेहिति किस्सहेतू’’ति॥&lt;br&gt;&#xA;तत्थ कच्चानीति तं गोत्तेन आलपति। कुम्भिमधिस्सयित्वाति पचनथालिकं मनुस्ससीसुद्धनं आरोपेत्वा। हेहितीति अयं तिलोदनो किस्स हेतु भविस्सति, किं अत्तना भुञ्जिस्ससि, उदाहु अञ्ञं कारणमत्थीति।&lt;br&gt;&#xA;अथस्स सा आचिक्खन्ती दुतियं गाथमाह –&lt;br&gt;&#xA;२.&lt;br&gt;&#xA;‘‘न खो अयं ब्राह्मण भोजनत्था, तिलोदनो हेहिति साधुपक्को।&lt;br&gt;&#xA;धम्मो मतो तस्स पहुत्तमज्ज, अहं करिस्सामि सुसानमज्झे’’ति॥&lt;br&gt;&#xA;तत्थ धम्मोति जेट्ठापचायनधम्मो चेव तिविधसुचरितधम्मो च। तस्स पहुत्तमज्जाति तस्साहं धम्मस्स इदं मतकभत्तं करिस्सामीति अत्थो।&lt;br&gt;&#xA;ततो सक्को ततियं गाथमाह –&lt;br&gt;&#xA;३.&lt;br&gt;&#xA;‘‘अनुविच्च कच्चानि करोहि किच्चं, धम्मो मतो को नु तवेव संसि।&lt;br&gt;&#xA;सहस्सनेत्तो अतुलानुभावो, न मिय्यती धम्मवरो कदाची’’ति॥&lt;br&gt;&#xA;तत्थ अनुविच्चाति उपपरिक्खित्वा जानित्वा। को नु तवेव संसीति को नु तव एवं आचिक्खि। सहस्सनेत्तोति अत्तानं धम्मवरं उत्तमधम्मं कत्वा दस्सेन्तो एवमाह।&lt;br&gt;&#xA;तं वचनं सुत्वा इतरा द्वे गाथा अभासि –&lt;br&gt;&#xA;४.&lt;br&gt;&#xA;‘‘दळ्हप्पमाणं मम एत्थ ब्रह्मे, धम्मो मतो नत्थि ममेत्थ कङ्खा।&lt;br&gt;&#xA;ये येव दानि पापा भवन्ति, ते तेव दानि सुखिता भवन्ति॥&lt;br&gt;&#xA;५.&lt;br&gt;&#xA;‘‘सुणिसा हि मय्हं वञ्झा अहोसि, सा मं वधित्वान विजायि पुत्तम्।&lt;br&gt;&#xA;सा दानि सब्बस्स कुलस्स इस्सरा, अहं पनम्हि अपविद्धा एकिका’’ति॥&lt;br&gt;&#xA;तत्थ दळ्हप्पमाणन्ति दळ्हं थिरं निस्संसयं ब्राह्मण एत्थ मम पमाणन्ति वदति। ये येति तस्स मतभावे कारणं दस्सेन्ती एवमाह। वधित्वानाति पोथेत्वा निक्कड्ढित्वा। अपविद्धाति छड्डिता अनाथा हुत्वा एकिका वसामि।&lt;br&gt;&#xA;ततो सक्को छट्ठं गाथमाह –&lt;br&gt;&#xA;६.&lt;br&gt;&#xA;‘‘जीवामि वोहं न मतोहमस्मि, तवेव अत्थाय इधागतोस्मि।&lt;br&gt;&#xA;या तं वधित्वान विजायि पुत्तं, सहाव पुत्तेन करोमि भस्म’’न्ति॥&lt;br&gt;&#xA;तत्थ वोति निपातमत्तम्।&lt;br&gt;&#xA;इतरा तं सुत्वा ‘‘धी अहं किं कथेसिं, मम नत्तु अमरणकारणं करिस्सामी’’ति सत्तमं गाथमाह –&lt;br&gt;&#xA;७.&lt;br&gt;&#xA;‘‘एवञ्च ते रुच्चति देवराज, ममेव अत्थाय इधागतोसि।&lt;br&gt;&#xA;अहञ्च पुत्तो सुणिसा च नत्ता, सम्मोदमाना घरमावसेमा’’ति॥&lt;br&gt;&#xA;अथस्सा सक्को अट्ठमं गाथमाह –&lt;br&gt;&#xA;८.&lt;br&gt;&#xA;‘‘एवञ्च ते रुच्चति कातियानि, हतापि सन्ता न जहासि धम्मम्।&lt;br&gt;&#xA;तुवञ्च पुत्तो सुणिसा च नत्ता, सम्मोदमाना घरमावसेथा’’ति॥&lt;br&gt;&#xA;तत्थ हतापि सन्ताति यदि त्वं पोथितापि निक्कड्ढितापि समाना तव दारकेसु मेत्तधम्मं न जहासि, एवं सन्ते यथा त्वं इच्छसि, तथा होतु, अहं ते इमस्मिं गुणे पसन्नोति।&lt;br&gt;&#xA;एवञ्च पन वत्वा अलङ्कतपटियत्तो सक्को अत्तनो आनुभावेन आकासे ठत्वा ‘‘कच्चानि त्वं मा भायि, पुत्तो च ते सुणिसा च ममानुभावेन आगन्त्वा अन्तरामग्गे तं खमापेत्वा आदाय गमिस्सन्ति, अप्पमत्ता होही’’ति वत्वा अत्तनो ठानमेव गतो। तेपि सक्कानुभावेन तस्सा गुणं अनुस्सरित्वा ‘‘कहं नो माता’’ति अन्तोगामे मनुस्से पुच्छित्वा ‘‘सुसानाभिमुखं गता’’ति सुत्वा ‘‘अम्म, अम्मा’’ति सुसानमग्गं पटिपज्जित्वा तं दिस्वाव पादेसु पतित्वा ‘‘अम्म, अम्हाकं दोसं खमाही’’ति तं खमापेसुम्। सापि नत्तारं गण्हि। इति ते सम्मोदमाना गेहं गन्त्वा ततो पट्ठाय समग्गवासं वसिंसु।&lt;br&gt;&#xA;९.&lt;br&gt;&#xA;‘‘सा कातियानी सुणिसाय सद्धिं, सम्मोदमाना घरमावसित्थ।&lt;br&gt;&#xA;पुत्तो च नत्ता च उपट्ठहिंसु, देवानमिन्देन अधिग्गहीता’’ति॥ –&lt;br&gt;&#xA;अयं अभिसम्बुद्धगाथा।&lt;br&gt;&#xA;तत्थ सा कातियानीति भिक्खवे, सा कच्चानगोत्ता। देवानमिन्देन अधिग्गहीताति देविन्देन सक्केन अनुग्गहिता हुत्वा तस्सानुभावेन समग्गवासं वसिंसूति।&lt;br&gt;&#xA;सत्था इमं धम्मदेसनं आहरित्वा सच्चानि पकासेत्वा जातकं समोधानेसि, सच्चपरियोसाने सो उपासको सोतापत्तिफले पतिट्ठहि। तदा मातुपोसको एतरहि मातुपोसको अहोसि , भरियापिस्स तदा भरियायेव, सक्को पन अहमेव अहोसिन्ति।&lt;br&gt;&#xA;कच्चानिजातकवण्णना पठमा।&lt;/p&gt;</description>
    </item>
    <item>
      <title>०९. नवकनिपातो</title>
      <link>https://vishvAsa.github.io/pALi/02_aTThakathA/02_suttapiTaka/05_khuddakanikAya/16_jAtaka-aTThakathA-3/09_navakanipAto/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/05_khuddakanikAya/16_jAtaka-aTThakathA-3/09_navakanipAto/</guid>
      <description>&lt;p&gt;९. नवकनिपातो&lt;/p&gt;&#xA;&lt;p&gt;[४२७] १. गिज्झजातकवण्णना&lt;br&gt;&#xA;परिसङ्कुपथो नामाति इदं सत्था जेतवने विहरन्तो एकं दुब्बचभिक्खुं आरब्भ कथेसि। सो किर एको कुलपुत्तो निय्यानिकसासने पब्बजित्वापि अत्थकामेहि आचरियुपज्झायेहि चेव सब्रह्मचारीहि च ‘‘एवं ते अभिक्कमितब्बं, एवं पटिक्कमितब्बं, एवं आलोकितब्बं, एवं विलोकितब्बं, एवं समिञ्जितब्बं, एवं पसारितब्बं, एवं निवासेतब्बं, एवं पारुपितब्बं, एवं पत्तो गहेतब्बो, यापनमत्तं भत्तं गहेत्वा पच्चवेक्खित्वाव परिभुञ्जितब्बं, इन्द्रियेसु गुत्तद्वारेन भोजने मत्तञ्ञुना जागरियमनुयुत्तेन भवितब्बं, इदं आगन्तुकवत्तं नाम जानितब्बं, इदं गमिकवत्तं नाम, इमानि चुद्दस खन्धकवत्तानि, असीति महावत्तानि। तत्थ ते सम्मा वत्तितब्बं, इमे तेरस धुतङ्गगुणा नाम, एते समादाय वत्तितब्ब’’न्ति ओवदियमानो दुब्बचो अहोसि अक्खमो अप्पदक्खिणग्गाही अनुसासनिम्। ‘‘अहं तुम्हे न वदामि, तुम्हे पन मं कस्मा वदथ, अहमेव अत्तनो अत्थं वा अनत्थं वा जानिस्सामी’’ति अत्तानं अवचनीयं अकासि। अथस्स दुब्बचभावं ञत्वा भिक्खू धम्मसभायं अगुणकथं कथेन्ता निसीदिंसु। सत्था आगन्त्वा ‘‘काय नुत्थ, भिक्खवे, एतरहि कथाय सन्निसिन्ना’’ति पुच्छित्वा ‘‘इमाय नामा’’ति वुत्ते तं भिक्खुं पक्कोसापेत्वा ‘‘सच्चं किर त्वं भिक्खु दुब्बचोसी’’ति पुच्छित्वा ‘‘सच्च’’न्ति वुत्ते ‘‘कस्मा भिक्खु एवरूपे निय्यानिकसासने पब्बजित्वा अत्थकामानं वचनं न करोसि, पुब्बेपि त्वं पण्डितानं वचनं अकत्वा वेरम्भवातमुखे चुण्णविचुण्णो जातो’’ति वत्वा अतीतं आहरि।&lt;br&gt;&#xA;अतीते गिज्झकूटे पब्बते बोधिसत्तो गिज्झयोनियं निब्बत्ति। पुत्तो पनस्स सुपत्तो नाम गिज्झराजा अनेकसहस्सगिज्झपरिवारो थामसम्पन्नो अहोसि। सो मातापितरो पोसेसि, थामसम्पन्नत्ता पन अतिदूरं उप्पतति। अथ नं पिता ‘‘तात, एत्तकं नाम ठानं अतिक्कमित्वा न गन्तब्ब’’न्ति ओवदि। सो ‘‘साधू’’ति वत्वापि एकदिवसं पन वुट्ठे देवे गिज्झेहि सद्धिं उप्पतित्वा सेसे ओहाय अतिभूमिं गन्त्वा वेरम्भवातमुखं पत्वा चुण्णविचुण्णभावं पापुणि। सत्था तमत्थं दस्सेन्तो अभिसम्बुद्धो हुत्वा इमा गाथा अभासि –&lt;br&gt;&#xA;१.&lt;br&gt;&#xA;‘‘परिसङ्कुपथो नाम, गिज्झपन्थो सनन्तनो।&lt;br&gt;&#xA;तत्रासि मातापितरो, गिज्झो पोसेसि जिण्णके।&lt;br&gt;&#xA;तेसं अजगरमेदं, अच्चहासि बहुत्तसो॥&lt;br&gt;&#xA;२.&lt;br&gt;&#xA;‘‘पिता च पुत्तं अवच, जानं उच्चं पपातिनम्।&lt;br&gt;&#xA;सुपत्तं थामसम्पन्नं, तेजस्सिं दूरगामिनं॥&lt;br&gt;&#xA;३.&lt;br&gt;&#xA;‘‘परिप्लवन्तं पथविं, यदा तात विजानहि।&lt;br&gt;&#xA;सागरेन परिक्खित्तं, चक्कंव परिमण्डलम्।&lt;br&gt;&#xA;ततो तात निवत्तस्सु, मास्सु एत्तो परं गमि॥&lt;br&gt;&#xA;४.&lt;br&gt;&#xA;‘‘उदपत्तोसि वेगेन, बली पक्खी दिजुत्तमो।&lt;br&gt;&#xA;ओलोकयन्तो वक्कङ्गो, पब्बतानि वनानि च॥&lt;br&gt;&#xA;५.&lt;br&gt;&#xA;‘‘अद्दस्स पथविं गिज्झो, यथासासि पितुस्सुतम्।&lt;br&gt;&#xA;सागरेन परिक्खित्तं, चक्कंव परिमण्डलं॥&lt;br&gt;&#xA;६.&lt;br&gt;&#xA;‘‘तञ्च सो समतिक्कम्म, परमेवच्चवत्तथ।&lt;br&gt;&#xA;तञ्च वातसिखा तिक्खा, अच्चहासि बलिं दिजं॥&lt;br&gt;&#xA;७.&lt;br&gt;&#xA;‘‘नासक्खातिगतो पोसो, पुनदेव निवत्तितुम्।&lt;br&gt;&#xA;दिजो ब्यसनमापादि, वेरम्भानं वसं गतो॥&lt;br&gt;&#xA;८.&lt;br&gt;&#xA;‘‘तस्स पुत्ता च दारा च, ये चञ्ञे अनुजीविनो।&lt;br&gt;&#xA;सब्बे ब्यसनमापादुं, अनोवादकरे दिजे॥&lt;br&gt;&#xA;९.&lt;br&gt;&#xA;‘‘एवम्पि इध वुड्ढानं, यो वाक्यं नावबुज्झति।&lt;br&gt;&#xA;अतिसीमचरो दित्तो, गिज्झोवातीतसासनो।&lt;br&gt;&#xA;स वे ब्यसनं पप्पोति, अकत्वा वुड्ढसासन’’न्ति॥&lt;br&gt;&#xA;तत्थ परिसङ्कुपथोति सङ्कुपथो। मनुस्सा हिरञ्ञसुवण्णत्थाय गच्छन्ता तस्मिं पदेसे खाणुके कोट्टेत्वा तेसु रज्जुयो बन्धित्वा गच्छन्ति, तेन सो गिज्झपब्बते जङ्घमग्गो ‘‘सङ्कुपथो’’ति वुच्चति। गिज्झपन्थोति गिज्झपब्बतमत्थके महामग्गो। सनन्तनोति पोराणो। तत्रासीति तस्मिं गिज्झपब्बतमत्थके सङ्कुपथे एको गिज्झो आसि, सो जिण्णके मातापितरो पोसेसि। अजगरमेदन्ति अजगरानं मेदम्। अच्चहासीति अतिविय आहरि। बहुत्तसोति बहुसो। जानं उच्चं पपातिनन्ति ‘‘पुत्तो ते अतिउच्चं ठानं लङ्घती’’ति सुत्वा ‘‘उच्चे पपाती अय’’न्ति जानन्तो। तेजस्सिन्ति पुरिसतेजसम्पन्नम्। दूरगामिनन्ति तेनेव तेजेन दूरगामिम्। परिप्लवन्तन्ति उप्पलपत्तं विय उदके उप्लवमानम्। विजानहीति विजानासि। चक्कंव परिमण्डलन्ति यस्मिं ते पदेसे ठितस्स समुद्देन परिच्छिन्नो जम्बुदीपो चक्कमण्डलंव पञ्ञायति, ततो तात निवत्ताहीति ओवदन्तो एवमाह।&lt;br&gt;&#xA;उदपत्तोसीति पितु ओवादं अकत्वा एकदिवसं गिज्झेहि सद्धिं उप्पतितो ते ओहाय पितरा कथितट्ठानं अगमासि। ओलोकयन्तोति तं ठानं पत्वा हेट्ठा ओलोकेन्तो। वक्कङ्गोति वङ्कगीवो। यथासासि पितुस्सुतन्ति यथास्स पितु सन्तिका सुतं आसि, तथेव अद्दस, ‘‘यथास्सासी’’तिपि पाठो। परमेवच्चवत्तथाति पितरा अक्खातट्ठानतो परं अतिवत्तोव। तञ्च वातसिखा तिक्खाति तं अनोवादकं बलिम्पि समानं दिजं तिखिणवेरम्भवातसिखा अच्चहासि अतिहरि, चुण्णविचुण्णं अकासि। नासक्खातिगतोति नासक्खि अतिगतो। पोसोति सत्तो। अनोवादकरेति तस्मिं दिजे पण्डितानं ओवादं अकरोन्ते सब्बेपि ते महादुक्खं पापुणिंसु। अकत्वा वुड्ढसासनन्ति वुड्ढानं हितकामानं वचनं अकत्वा एवमेव ब्यसनं महादुक्खं पापुणाति। तस्मा त्वं भिक्खु मा गिज्झसदिसो भव, अत्थकामानं वचनं करोहीति। सो सत्थारा एवं ओवदितो ततो पट्ठाय सुवचो अहोसि।&lt;br&gt;&#xA;सत्था इमं धम्मदेसनं आहरित्वा जातकं समोधानेसि – ‘‘तदा दुब्बचगिज्झो एतरहि दुब्बचभिक्खु अहोसि, गिज्झपिता पन अहमेव अहोसि’’न्ति।&lt;br&gt;&#xA;गिज्झजातकवण्णना पठमा।&lt;/p&gt;</description>
    </item>
  </channel>
</rss>
