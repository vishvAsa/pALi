---
title: ०६ (७) २. सुखवग्गवण्णना

---
(७) २. सुखवग्गवण्णना  
६५. दुतियस्स पठमे गिहिसुखन्ति गिहीनं सब्बकामनिप्फत्तिमूलकं सुखम्। पब्बजितसुखन्ति पब्बजितानं पब्बज्जामूलकं सुखम्।  
६६. दुतिये कामसुखन्ति कामे आरब्भ उप्पज्जनकसुखम्। नेक्खम्मसुखन्ति नेक्खम्मं वुच्चति पब्बज्जा, तं आरब्भ उप्पज्जनकसुखम्।  
६७. ततिये उपधिसुखन्ति तेभूमकसुखम्। निरुपधिसुखन्ति लोकुत्तरसुखम्।  
६८. चतुत्थे सासवसुखन्ति आसवानं पच्चयभूतं वट्टसुखम्। अनासवसुखन्ति तेसं अपच्चयभूतं विवट्टसुखम्।  
६९. पञ्चमे सामिसन्ति संकिलेसं वट्टगामिसुखम्। निरामिसन्ति निक्किलेसं विवट्टगामिसुखम्।  
७०. छट्ठे अरियसुखन्ति अपुथुज्जनसुखम्। अनरियसुखन्ति पुथुज्जनसुखम्।  
७१. सत्तमे कायिकन्ति कायविञ्ञाणसहजातम्। चेतसिकन्ति मनोद्वारिकसुखम्। तं लोकियलोकुत्तरमिस्सकं कथितम्।  
७२. अट्ठमे सप्पीतिकन्ति पठमदुतियज्झानसुखम्। निप्पीतिकन्ति ततियचतुत्थज्झानसुखम्। तत्थ लोकियसप्पीतिकतो लोकियनिप्पीतिकं, लोकुत्तरसप्पीतिकतो च लोकुत्तरनिप्पीतिकं अग्गन्ति एवं भुम्मन्तरं अभिन्दित्वा अग्गभावो वेदितब्बो।  
७३. नवमे सातसुखन्ति तीसु झानेसु सुखम्। उपेक्खासुखन्ति चतुत्थज्झानसुखम्।  
७४. दसमे समाधिसुखन्ति अप्पनं वा उपचारं वा पत्तसुखम्। असमाधिसुखन्ति तदुभयं अप्पत्तसुखम्।  
७५. एकादसमे सप्पीतिकारम्मणन्ति सप्पीतिकं झानद्वयं पच्चवेक्खन्तस्स उप्पन्नसुखम्। निप्पीतिकारम्मणेपि एसेव नयो। द्वादसमेपि इमिनाव उपायेन अत्थो वेदितब्बो।  
७७. तेरसमे रूपारम्मणन्ति रूपावचरचतुत्थज्झानारम्मणं, यंकिञ्चि रूपं आरब्भ उप्पज्जनकं वा। अरूपारम्मणन्ति अरूपावचरज्झानारम्मणं, यंकिञ्चि अरूपं आरब्भ उप्पज्जनकं वाति।  
सुखवग्गो दुतियो।  