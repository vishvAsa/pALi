<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;०१ एककनिपात-अट्ठकथा on पाळिषु विश्वासटिप्पणयो</title>
    <link>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/</link>
    <description>Recent content in &#43;०१ एककनिपात-अट्ठकथा on पाळिषु विश्वासटिप्पणयो</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/index.xml" rel="self" type="application/rss+xml" />
    <item>
      <title>०० गन्थारम्भकथा</title>
      <link>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/00_ganthArambhakathA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/00_ganthArambhakathA/</guid>
      <description>&lt;p&gt;॥ नमो तस्स भगवतो अरहतो सम्मासम्बुद्धस्स॥&lt;br&gt;&#xA;अङ्गुत्तरनिकाये&lt;br&gt;&#xA;एककनिपात-अट्ठकथा&lt;br&gt;&#xA;गन्थारम्भकथा&lt;br&gt;&#xA;‘‘करुणासीतलहदयं , पञ्ञापज्जोतविहतमोहतमम्।&lt;br&gt;&#xA;सनरामरलोकगरुं, वन्दे सुगतं गतिविमुत्तं॥&lt;br&gt;&#xA;‘‘बुद्धोपि बुद्धभावं, भावेत्वा चेव सच्छिकत्वा च।&lt;br&gt;&#xA;यं उपगतो गतमलं, वन्दे तमनुत्तरं धम्मं॥&lt;br&gt;&#xA;‘‘सुगतस्स ओरसानं, पुत्तानं मारसेनमथनानम्।&lt;br&gt;&#xA;अट्ठन्नम्पि समूहं, सिरसा वन्दे अरियसङ्घं॥&lt;br&gt;&#xA;‘‘इति मे पसन्नमतिनो, रतनत्तयवन्दनामयं पुञ्ञम्।&lt;br&gt;&#xA;यं सुविहतन्तरायो, हुत्वा तस्सानुभावेन॥&lt;br&gt;&#xA;‘‘एककदुकादिपटिमण्डितस्स अङ्गुत्तरागमवरस्स।&lt;br&gt;&#xA;धम्मकथिकपुङ्गवानं, विचित्तपटिभानजननस्स॥&lt;br&gt;&#xA;‘‘अत्थप्पकासनत्थं, अट्ठकथा आदितो वसिसतेहि।&lt;br&gt;&#xA;पञ्चहि या सङ्गीता, अनुसङ्गीता च पच्छापि॥&lt;br&gt;&#xA;‘‘सीहळदीपं पन आभताथ वसिना महामहिन्देन।&lt;br&gt;&#xA;ठपिता सीहळभासाय, दीपवासीनमत्थाय॥&lt;br&gt;&#xA;‘‘अपनेत्वान ततोहं, सीहळभासं मनोरमं भासम्।&lt;br&gt;&#xA;तन्तिनयानुच्छविकं, आरोपेन्तो विगतदोसं॥&lt;br&gt;&#xA;‘‘समयं अविलोमेन्तो, थेरानं थेरवंसदीपानम्।&lt;br&gt;&#xA;सुनिपुणविनिच्छयानं, महाविहारे निवासीनं॥&lt;br&gt;&#xA;‘‘हित्वा पुनप्पुनागतमत्थं, अत्थं पकासयिस्सामि।&lt;br&gt;&#xA;सुजनस्स च तुट्ठत्थं, चिरट्ठितत्थञ्च धम्मस्स॥&lt;br&gt;&#xA;‘‘सावत्थिपभूतीनं, नगरानं वण्णना कता हेट्ठा।&lt;br&gt;&#xA;दीघस्स मज्झिमस्स च, या मे अत्थं वदन्तेन॥&lt;br&gt;&#xA;‘‘वित्थारवसेन सुदं, वत्थूनि च तत्थ यानि वुत्तानि।&lt;br&gt;&#xA;तेसम्पि न इध भिय्यो, वित्थारकथं करिस्सामि॥&lt;br&gt;&#xA;‘‘सुत्तानं पन अत्था, न विना वत्थूहि ये पकासन्ति।&lt;br&gt;&#xA;तेसं पकासनत्थं, वत्थूनिपि दस्सयिस्सामि॥&lt;br&gt;&#xA;‘‘सीलकथा धुतधम्मा, कम्मट्ठानानि चेव सब्बानि।&lt;br&gt;&#xA;चरियाविधानसहितो, झानसमापत्तिवित्थारो॥&lt;br&gt;&#xA;‘‘सब्बा च अभिञ्ञायो, पञ्ञासङ्कलननिच्छयो चेव।&lt;br&gt;&#xA;खन्धाधातायतनिन्द्रियानि, अरियानि चेव चत्तारि॥&lt;br&gt;&#xA;‘‘सच्चानि पच्चयाकारदेसना सुपरिसुद्धनिपुणनया।&lt;br&gt;&#xA;अविमुत्ततन्तिमग्गा, विपस्सनाभावना चेव॥&lt;br&gt;&#xA;‘‘इति पन सब्बं यस्मा, विसुद्धिमग्गे मया सुपरिसुद्धम्।&lt;br&gt;&#xA;वुत्तं तस्मा भिय्यो, न तं इध विचारयिस्सामि॥&lt;br&gt;&#xA;‘‘मज्झे विसुद्धिमग्गो, एस चतुन्नम्पि आगमानञ्हि।&lt;br&gt;&#xA;ठत्वा पकासयिस्सति, तत्थ यथाभासितमत्थं॥&lt;br&gt;&#xA;‘‘इच्चेव कतो तस्मा, तम्पि गहेत्वान सद्धिमेताय।&lt;br&gt;&#xA;अट्ठकथाय विजानथ, अङ्गुत्तरनिस्सितं अत्थ’’न्ति॥&lt;br&gt;&#xA;संखेपकथा&lt;/p&gt;</description>
    </item>
    <item>
      <title>०१. रूपादिवग्गवण्णना</title>
      <link>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/01_rUpAdivaggavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/01_rUpAdivaggavaNNanA/</guid>
      <description>&lt;p&gt;१. रूपादिवग्गवण्णना&lt;br&gt;&#xA;तत्थ अङ्गुत्तरागमो नाम एककनिपातो दुकनिपातो तिकनिपातो चतुक्कनिपातो पञ्चकनिपातो छक्कनिपातो सत्तकनिपातो अट्ठकनिपातो नवकनिपातो दसकनिपातो एकादसकनिपातोति एकादस निपाता होन्ति। सुत्ततो –&lt;br&gt;&#xA;‘‘नव सुत्तसहस्सानि, पञ्च सुत्तसतानि च।&lt;br&gt;&#xA;सत्तपञ्ञास सुत्तानि, होन्ति अङ्गुत्तरागमे’’॥&lt;br&gt;&#xA;तस्स निपातेसु एककनिपातो आदि, सुत्तेसु चित्तपरियादानसुत्तम्। तस्सापि ‘‘एवं मे सुत’’न्तिआदिकं आयस्मता आनन्देन पठममहासङ्गीतिकाले वुत्तं निदानमादि। सा पनेसा पठममहासङ्गीति सुमङ्गलविलासिनिया दीघनिकायट्ठकथाय आदिम्हि वित्थारिता, तस्मा सा तत्थ वित्थारितनयेनेव वेदितब्बा।&lt;/p&gt;&#xA;&lt;h2 id=&#34;नदनवणणन&#34;&gt;निदानवण्णना&lt;/h2&gt;&#xA;&lt;p&gt;१. यं पनेतं ‘‘एवं मे सुत’’न्तिआदिकं निदानं, तत्थ एवन्ति निपातपदं, मेतिआदीनि नामपदानि। सावत्थियं विहरतीति एत्थ वीति उपसग्गपदं, हरतीति आख्यातपदन्ति इमिना ताव नयेन पदविभागो वेदितब्बो।&lt;br&gt;&#xA;अत्थतो पन एवंसद्दो ताव उपमूपदेस-सम्पहंसन-गरहणवचन-सम्पटिग्गहाकारनिदस्सनावधारणादि-अनेकत्थप्पभेदो। तथा हेस ‘‘एवं जातेन मच्चेन, कत्तब्बं कुसलं बहु’’न्ति एवमादीसु (ध॰ प॰ ५३) उपमायं आगतो। ‘‘एवं ते अभिक्कमितब्बं, एवं ते पटिक्कमितब्ब’’न्तिआदीसु (अ॰ नि॰ ४.१२२) उपदेसे। ‘‘एवमेतं भगवा, एवमेतं सुगता’’तिआदीसु (अ॰ नि॰ ३.६६) सम्पहंसने। ‘‘एवमेवं पनायं वसली यस्मिं वा तस्मिं वा तस्स मुण्डकस्स समणकस्स वण्णं भासती’’तिआदीसु (सं॰ नि॰ १.१८७) गरहणे। ‘‘एवं, भन्तेति खो ते भिक्खू भगवतो पच्चस्सोसु’’न्तिआदीसु (म॰ नि॰ १.१) वचनसम्पटिग्गहे। ‘‘एवं ब्याखो अहं, भन्ते, भगवता धम्मं देसितं आजानामी’’तिआदीसु (म॰ नि॰ १.३९८) आकारे। ‘‘एहि त्वं, माणवक, येन समणो आनन्दो तेनुपसङ्कम; उपसङ्कमित्वा मम वचनेन समणं आनन्दं अप्पाबाधं अप्पातङ्कं लहुट्ठानं बलं फासुविहारं पुच्छ – ‘सुभो माणवो तोदेय्यपुत्तो भवन्तं आनन्दं अप्पाबाधं…पे॰… फासुविहारं पुच्छती’ति, एवञ्च वदेहि ‘‘साधु किर भवं आनन्दो येन सुभस्स माणवस्स तोदेय्यपुत्तस्स निवेसनं, तेनुपसङ्कमतु अनुकम्पं उपादाया’’तिआदीसु (दी॰ नि॰ १.४४५) निदस्सने। ‘‘तं किं मञ्ञथ, कालामा, इमे धम्मा कुसला वा अकुसला वाति? अकुसला, भन्ते। सावज्जा वा अनवज्जा वाति? सावज्जा, भन्ते। विञ्ञुगरहिता वा विञ्ञुप्पसत्था वाति? विञ्ञुगरहिता, भन्ते। समत्ता समादिन्ना अहिताय दुक्खाय संवत्तन्ति नो वा, कथं वो एत्थ होतीति? समत्ता, भन्ते, समादिन्ना अहिताय दुक्खाय संवत्तन्ति, एवं नो एत्थ होती’’तिआदीसु (अ॰ नि॰ ३.६६) अवधारणे। स्वायमिध आकारनिदस्सनावधारणेसु दट्ठब्बो।&lt;br&gt;&#xA;तत्थ आकारत्थेन एवंसद्देन एतमत्थं दीपेति – नानानयनिपुणं अनेकज्झासयसमुट्ठानं अत्थब्यञ्जनसम्पन्नं विविधपाटिहारियं धम्मत्थदेसनापटिवेधगम्भीरं सब्बसत्तानं सकसकभासानुरूपतो सोतपथमागच्छन्तं तस्स भगवतो वचनं सब्बप्पकारेन को समत्थो विञ्ञातुं, सब्बथामेन पन सोतुकामतं जनेत्वापि एवं मे सुतं, मयापि एकेनाकारेन सुतन्ति।&lt;br&gt;&#xA;निदस्सनत्थेन ‘‘नाहं सयम्भू, न मया इदं सच्छिकत’’न्ति अत्तानं परिमोचेन्तो ‘‘एवं मे सुतं, मयापि एवं सुत’’न्ति इदानि वत्तब्बं सकलं सुत्तं निदस्सेति।&lt;br&gt;&#xA;अवधारणत्थेन ‘‘एतदग्गं, भिक्खवे, मम सावकानं भिक्खूनं बहुस्सुतानं यदिदं आनन्दो, सतिमन्तानं, गतिमन्तानं, धितिमन्तानं, उपट्ठाकानं यदिदं आनन्दो’’ति (अ॰ नि॰ १.२१९, २२३) एवं भगवता , ‘‘आयस्मा आनन्दो अत्थकुसलो धम्मकुसलो ब्यञ्जनकुसलो निरुत्तिकुसलो पुब्बापरकुसलो’’ति (अ॰ नि॰ ५.१६९) एवं धम्मसेनापतिना च पसत्थभावानुरूपं अत्तनो धारणबलं दस्सेन्तो सत्तानं सोतुकामतं जनेति ‘‘एवं मे सुतं, तञ्च खो अत्थतो वा ब्यञ्जनतो वा अनूनमनधिकं, एवमेव, न अञ्ञथा दट्ठब्ब’’न्ति।&lt;br&gt;&#xA;मेसद्दो तीसु अत्थेसु दिस्सति। तथा हिस्स ‘‘गाथाभिगीतं मे अभोजनेय्य’’न्तिआदीसु (सु॰ नि॰ ८१; सं॰ नि॰ १.१९४) मयाति अत्थो। ‘‘साधु मे, भन्ते, भगवा संखित्तेन धम्मं देसेतू’’तिआदीसु (सं॰ नि॰ ४.८८) मय्हन्ति अत्थो। ‘‘धम्मदायादा मे, भिक्खवे, भवथा’’तिआदीसु (म॰ नि॰ १.२९) ममाति अत्थो। इध पन ‘‘मया सुत’’न्ति च, ‘‘मम सुत’’न्ति च अत्थद्वये युज्जति।&lt;br&gt;&#xA;सुतन्ति अयं सुतसद्दो सउपसग्गो च अनुपसग्गो च गमन-विस्सुत-किलिन्नउपचितानुयोग-सोतविञ्ञेय्य-सोतद्वारानुसारविञ्ञातादिअनेकत्थप्पभेदो। तथा हिस्स – ‘‘सेनाय पसुतो’’तिआदीसु गच्छन्तोति अत्थो। ‘‘सुतधम्मस्स पस्सतो’’तिआदीसु (उदा॰ ११) विस्सुतधम्मस्साति अत्थो। ‘‘अवस्सुता अवस्सुतस्सा’’तिआदीसु (पाचि॰ ६५७) किलिन्नाकिलिन्नस्साति अत्थो। ‘‘तुम्हेहि पुञ्ञं पसुतं अनप्पक’’न्तिआदीसु (खु॰ पा॰ ७-१२) उपचितन्ति अत्थो। ‘‘ये झानप्पसुता धीरा’’तिआदीसु (ध॰ प॰ १८१) झानानुयुत्ताति अत्थो। ‘‘दिट्ठं सुतं मुत’’न्तिआदीसु (म॰ नि॰ १.२४१) सोतविञ्ञेय्यन्ति अत्थो। ‘‘सुतधरो सुतसन्निचयो’’तिआदीसु (म॰ नि॰ १.३३९) सोतद्वारानुसारविञ्ञातधरोति अत्थो। इध पनस्स सोतद्वारानुसारेन उपधारितन्ति वा उपधारणन्ति वाति अत्थो। मे-सद्दस्स हि मयाति अत्थे सति ‘‘एवं मया सुतं सोतद्वारानुसारेन उपधारित’’न्ति युज्जति। ममाति अत्थे सति ‘‘एवं मम सुतं सोतद्वारानुसारेन उपधारण’’न्ति युज्जति।&lt;br&gt;&#xA;एवमेतेसु तीसु पदेसु एवन्ति सोतविञ्ञाणादिविञ्ञाणकिच्चनिदस्सनम्। मेति वुत्तविञ्ञाणसमङ्गिपुग्गलनिदस्सनम्। सुतन्ति अस्सवनभावपटिक्खेपतो अनूनाधिकाविपरीतग्गहणनिदस्सनम्। तथा एवन्ति तस्सा सोतद्वारानुसारेन पवत्ताय विञ्ञाणवीथिया नानप्पकारेन आरम्मणे पवत्तभावप्पकासनम्। मेति अत्तप्पकासनम्। सुतन्ति धम्मप्पकासनम्। अयञ्हेत्थ सङ्खेपो – ‘‘नानप्पकारेन आरम्मणे पवत्ताय विञ्ञाणवीथिया मया न अञ्ञं कतं, इदं पन कतं, अयं धम्मो सुतो’’ति।&lt;br&gt;&#xA;तथा एवन्ति निद्दिसितब्बप्पकासनम्। मेति पुग्गलप्पकासनम्। सुतन्ति पुग्गलकिच्चप्पकासनम्। इदं वुत्तं होति – यं सुत्तं निद्दिसिस्सामि, तं मया एवं सुतन्ति।&lt;br&gt;&#xA;तथा एवन्ति यस्स चित्तसन्तानस्स नानाकारप्पवत्तिया नानत्थब्यञ्जनग्गहणं होति, तस्स नानाकारनिद्देसो। एवन्ति हि अयं आकारपञ्ञत्ति। मेति कत्तुनिद्देसो। सुतन्ति विसयनिद्देसो। एत्तावता नानाकारप्पवत्तेन चित्तसन्तानेन तंसमङ्गिनो कत्तु विसये गहणसन्निट्ठानं कतं होति।&lt;br&gt;&#xA;अथ वा एवन्ति पुग्गलकिच्चनिद्देसो। सुतन्ति विञ्ञाणकिच्चनिद्देसो। मेति उभयकिच्चयुत्तपुग्गलनिद्देसो। अयं पनेत्थ सङ्खेपो – मया सवनकिच्चविञ्ञाणसमङ्गिना पुग्गलेन विञ्ञाणवसेन लद्धसवनकिच्चवोहारेन सुतन्ति।&lt;br&gt;&#xA;तत्थ एवन्ति च मेति च सच्चिकट्ठपरमत्थवसेन अविज्जमानपञ्ञत्ति। किञ्हेत्थ तं परमत्थतो अत्थि, यं एवन्ति वा मेति वा निद्देसं लभेथ। सुतन्ति विज्जमानपञ्ञत्ति। यञ्हि तं एत्थ सोतेन उपलद्धं, तं परमत्थतो विज्जमानन्ति। तथा एवन्ति च मेति च तं तं उपादाय वत्तब्बतो उपादापञ्ञत्ति। सुतन्ति दिट्ठादीनि उपनिधाय वत्तब्बतो उपनिधापञ्ञत्ति।&lt;br&gt;&#xA;एत्थ च एवन्ति वचनेन असम्मोहं दीपेति। न हि सम्मूळ्हो नानप्पकारपटिवेधसमत्थो होति। सुतन्ति वचनेन सुतस्स असम्मोसं दीपेति। यस्स हि सुतं सम्मुट्ठं होति, न सो कालन्तरेन मया सुतन्ति पटिजानाति। इच्चस्स असम्मोहेन पञ्ञासिद्धि, असम्मोसेन पन सतिसिद्धि। तत्थ पञ्ञापुब्बङ्गमाय सतिया ब्यञ्जनावधारणसमत्थता, सतिपुब्बङ्गमाय पञ्ञाय अत्थपटिवेधसमत्थता। तदुभयसमत्थतायोगेन अत्थब्यञ्जनसम्पन्नस्स धम्मकोसस्स अनुपालनसमत्थतो धम्मभण्डागारिकत्तसिद्धि।&lt;br&gt;&#xA;अपरो नयो – एवन्ति वचनेन योनिसो मनसिकारं दीपेति, अयोनिसो मनसिकरोतो हि नानप्पकारपटिवेधाभावतो। सुतन्ति वचनेन अविक्खेपं दीपेति, विक्खित्तचित्तस्स सवनाभावतो। तथा हि विक्खित्तचित्तो पुग्गलो सब्बसम्पत्तिया वुच्चमानोपि ‘‘न मया सुतं , पुन भणथा’’ति भणति। योनिसो मनसिकारेन चेत्थ अत्तसम्मापणिधिं पुब्बे च कतपुञ्ञतं साधेति सम्मा अप्पणिहितत्तस्स पुब्बे अकतपुञ्ञस्स वा तदभावतो। तथा अविक्खेपेन सद्धम्मस्सवनं सप्पुरिसूपनिस्सयञ्च साधेति। न हि विक्खित्तचित्तो सोतुं सक्कोति, न च सप्पुरिसे अनुपस्सयमानस्स सवनं अत्थीति।&lt;br&gt;&#xA;अपरो नयो – यस्मा ‘‘एवन्ति यस्स चित्तसन्तानस्स नानाकारप्पवत्तिया नानत्थब्यञ्जनग्गहणं होति, तस्स नानाकारनिद्देसो’’ति वुत्तम्। सो च एवं भद्दको आकारो न सम्मा अप्पणिहितत्तनो पुब्बे अकतपुञ्ञस्स वा होति, तस्मा एवन्ति इमिना भद्दकेनाकारेन पच्छिमचक्कद्वयसम्पत्तिमत्तनो दीपेति। सुतन्ति सवनयोगेन पुरिमचक्कद्वयसम्पत्तिम्। न हि अप्पतिरूपदेसे वसतो सप्पुरिसूपनिस्सयविरहितस्स वा सवनं अत्थि। इच्चस्स पच्छिमचक्कद्वयसिद्धिया आसयसुद्धि सिद्धा होति, पुरिमचक्कद्वयसिद्धिया पयोगसुद्धि। ताय च आसयसुद्धिया अधिगमब्यत्तिसिद्धि, पयोगसुद्धिया आगमब्यत्तिसिद्धि। इति पयोगासयसुद्धस्स आगमाधिगमसम्पन्नस्स वचनं अरुणुग्गं विय सूरियस्स उदयतो, योनिसो मनसिकारो विय च कुसलकम्मस्स, अरहति भगवतो वचनस्स पुब्बङ्गमं भवितुन्ति ठाने निदानं ठपेन्तो एवं मे सुतन्तिआदिमाह।&lt;br&gt;&#xA;अपरो नयो – एवन्ति इमिना नानप्पकारपटिवेधदीपकेन वचनेन अत्तनो अत्थपटिभानपटिसम्भिदासम्पत्तिसब्भावं दीपेति। सुतन्ति इमिना सोतब्बभेदपटिवेधदीपकेन वचनेन धम्मनिरुत्तिपटिसम्भिदासम्पत्तिसब्भावम्। एवन्ति च इदं योनिसो मनसिकारदीपकवचनं भासमानो ‘‘एते मया धम्मा मनसा अनुपेक्खिता दिट्ठिया सुप्पटिविद्धा’’ति दीपेति। सुतन्ति इदं सवनयोगदीपकवचनं भासमानो ‘‘बहू मया धम्मा सुता धाता वचसा परिचिता’’ति दीपेति। तदुभयेनपि अत्थब्यञ्जनपारिपूरिं दीपेन्तो सवने आदरं जनेति। अत्थब्यञ्जनपरिपुण्णं हि धम्मं आदरेन अस्सुणन्तो महता हिता परिबाहिरो होतीति आदरं जनेत्वा सक्कच्चं धम्मो सोतब्बोति।&lt;br&gt;&#xA;एवं मे सुतन्ति इमिना पन सकलेन वचनेन आयस्मा आनन्दो तथागतप्पवेदितं धम्मं अत्तनो अदहन्तो असप्पुरिसभूमिं अतिक्कमति, सावकत्तं पटिजानन्तो सप्पुरिसभूमिं ओक्कमति। तथा असद्धम्मा चित्तं वुट्ठापेति, सद्धम्मे चित्तं पतिट्ठापेति। ‘‘केवलं सुतमेवेतं मया , तस्सेव पन भगवतो वचन’’न्ति दीपेन्तो अत्तानं परिमोचेति , सत्थारं अपदिसति, जिनवचनं अप्पेति, धम्मनेत्तिं पतिट्ठापेति।&lt;br&gt;&#xA;अपिच ‘‘एवं मे सुत’’न्ति अत्तना उप्पादितभावं अप्पटिजानन्तो पुरिमवचनं विवरन्तो ‘‘सम्मुखा पटिग्गहितमिदं मया तस्स भगवतो चतुवेसारज्जविसारदस्स दसबलधरस्स आसभट्ठानट्ठायिनो सीहनादनादिनो सब्बसत्तुत्तमस्स धम्मिस्सरस्स धम्मराजस्स धम्माधिपतिनो धम्मदीपस्स धम्मसरणस्स सद्धम्मवरचक्कवत्तिनो सम्मासम्बुद्धस्स वचनं, न एत्थ अत्थे वा धम्मे वा पदे वा ब्यञ्जने वा कङ्खा वा विमति वा कत्तब्बा’’ति सब्बदेवमनुस्सानं इमस्मिं धम्मे अस्सद्धियं विनासेति, सद्धासम्पदं उप्पादेति। तेनेतं वुच्चति –&lt;br&gt;&#xA;‘‘विनासयति अस्सद्धं, सद्धं वड्ढेति सासने।&lt;br&gt;&#xA;एवं मे सुतमिच्चेवं, वदं गोतमसावको’’ति॥&lt;br&gt;&#xA;एकन्ति गणनपरिच्छेदनिद्देसो। समयन्ति परिच्छिन्ननिद्देसो। एकं समयन्ति अनियमितपरिदीपनम्। तत्थ समयसद्दो –&lt;br&gt;&#xA;‘‘समवाये खणे काले, समूहे हेतुदिट्ठिसु।&lt;br&gt;&#xA;पटिलाभे पहाने च, पटिवेधे च दिस्सति’’॥&lt;br&gt;&#xA;तथा हिस्स ‘‘अप्पेव नाम स्वेपि उपसङ्कमेय्याम कालञ्च समयञ्च उपादाया’’ति एवमादीसु (दी॰ नि॰ १.४४७) समवायो अत्थो। ‘‘एकोव खो, भिक्खवे, खणो च समयो च ब्रह्मचरियवासाया’’तिआदीसु (अ॰ नि॰ ८.२९) खणो। ‘‘उण्हसमयो परिळाहसमयो’’तिआदीसु (पाचि॰ ३५८) कालो। ‘‘महासमयो पवनस्मि’’न्तिआदीसु (दी॰ नि॰ २.३३२) समूहो। ‘‘समयोपि खो ते भद्दालि अप्पटिविद्धो अहोसि, भगवा खो सावत्थियं विहरति, भगवापि मं जानिस्सति ‘भद्दालि नाम भिक्खु सत्थु सासने सिक्खाय अपरिपूरकारी’ति, अयम्पि खो ते, भद्दालि, समयो अप्पटिविद्धो अहोसी’’तिआदीसु (म॰ नि॰ २.१३५) हेतु। ‘‘तेन खो पन समयेन उग्गाहमानो परिब्बाजको समणमुण्डिकापुत्तो समयप्पवादके तिन्दुकाचीरे एकसालके मल्लिकाय आरामे पटिवसती’’तिआदीसु (म॰ नि॰ २.२६०) दिट्ठि।&lt;br&gt;&#xA;‘‘दिट्ठे धम्मे च यो अत्थो, यो चत्थो सम्परायिको।&lt;br&gt;&#xA;अत्थाभिसमया धीरो, पण्डितोति पवुच्चती’’ति॥ –&lt;br&gt;&#xA;आदीसु (सं॰ नि॰ १.१२९) पटिलाभो। ‘‘सम्मा मानाभिसमया अन्तमकासि दुक्खस्सा’’तिआदीसु (म॰ नि॰ १.२८) पहानम्। ‘‘दुक्खस्स पीळनट्ठो सङ्खतट्ठो सन्तापट्ठो विपरिणामट्ठो अभिसमयट्ठो’’तिआदीसु (पटि॰ म॰ २.८) पटिवेधो। इध पनस्स कालो अत्थो। तेन संवच्छर-उतु-मास-अड्ढमास-रत्ति-दिव-पुब्बण्ह-मज्झन्हिक-सायन्ह-पठम-मज्झिम- पच्छिमयाम-मुहुत्तादीसु कालप्पभेदभूतेसु समयेसु एकं समयन्ति दीपेति।&lt;br&gt;&#xA;तत्थ किञ्चापि एतेसु संवच्छरादीसु यं यं सुत्तं यम्हि यम्हि संवच्छरे उतुम्हि मासे पक्खे रत्तिभागे दिवसभागे वा वुत्तं, सब्बं तं थेरस्स सुविदितं सुववत्थापितं पञ्ञाय। यस्मा पन ‘‘एवं मे सुतं असुकसंवच्छरे असुकउतुम्हि असुकमासे असुकपक्खे असुकरत्तिभागे असुकदिवसभागे वा’’ति एवं वुत्ते न सक्का सुखेन धारेतुं वा उद्दिसितुं वा उद्दिसापेतुं वा, बहु च वत्तब्बं होति, तस्मा एकेनेव पदेन तमत्थं समोधानेत्वा ‘‘एकं समय’’न्ति आह।&lt;br&gt;&#xA;ये वा इमे गब्भोक्कन्तिसमयो जातिसमयो संवेगसमयो अभिनिक्खमनसमयो दुक्करकारिकसमयो मारविजयसमयो अभिसम्बोधिसमयो दिट्ठधम्मसुखविहारसमयो देसनासमयो परिनिब्बानसमयोति एवमादयो भगवतो देवमनुस्सेसु अतिविय सुप्पकासा अनेककालप्पभेदा एव समया, तेसु समयेसु देसनासमयसङ्खातं एकं समयन्ति दीपेति। यो चायं ञाणकरुणाकिच्चसमयेसु करुणाकिच्चसमयो, अत्तहितपरहित-पटिपत्तिसमयेसु परहित-पटिपत्तिसमयो, सन्निपतितानं करणीयद्वयसमयेसु धम्मिकथासमयो, देसनापटिपत्तिसमयेसु देसनासमयो, तेसुपि समयेसु अञ्ञतरं सन्धाय ‘‘एकं समय’’न्ति आह।&lt;br&gt;&#xA;कस्मा पनेत्थ यथा अभिधम्मे ‘‘यस्मिं समये कामावचर’’न्ति च, इतो अञ्ञेसु च सुत्तपदेसु ‘‘यस्मिं समये, भिक्खवे, भिक्खु विविच्चेव कामेही’’ति च भुम्मवचनेन निद्देसो कतो, विनये च ‘‘तेन समयेन बुद्धो भगवा’’ति करणवचनेन निद्देसो कतो, तथा अकत्वा ‘‘एकं समय’’न्ति उपयोगवचनेन निद्देसो कतोति। तत्थ तथा, इध च अञ्ञथा अत्थसम्भवतो। तत्थ हि अभिधम्मे इतो अञ्ञेसु सुत्तपदेसु च अधिकरणत्थो भावेनभावलक्खणत्थो च सम्भवति। अधिकरणं हि कालत्थो समूहत्थो च समयो, तत्थ वुत्तानं फस्सादिधम्मानं खणसमवायहेतुसङ्खातस्स च समयस्स भावेन तेसं भावो लक्खीयति, तस्मा तदत्थजोतनत्थं तत्थ भुम्मवचनेन निद्देसो कतो।&lt;br&gt;&#xA;विनये च हेतुअत्थो करणत्थो च सम्भवति। यो हि सो सिक्खापदपञ्ञत्तिसमयो सारिपुत्तादीहिपि दुब्बिञ्ञेय्यो, तेन समयेन हेतुभूतेन करणभूतेन च सिक्खापदानि पञ्ञापयन्तो सिक्खापदपञ्ञत्तिहेतुञ्च अपेक्खमानो भगवा तत्थ तत्थ विहासि। तस्मा तदत्थजोतनत्थं तत्थ करणवचनेन निद्देसो कतो।&lt;br&gt;&#xA;इध पन अञ्ञस्मिञ्च एवंजातिके अच्चन्तसंयोगत्थो सम्भवति। यञ्हि समयं भगवा इमं अञ्ञं वा सुत्तन्तं देसेसि, अच्चन्तमेव तं समयं करुणाविहारेन विहासि। तस्मा तदत्थजोतनत्थं इध उपयोगवचननिद्देसो कतोति। तेनेतं वुच्चति –&lt;br&gt;&#xA;‘‘तं तं अत्थमपेक्खित्वा, भुम्मेन करणेन च।&lt;br&gt;&#xA;अञ्ञत्र समयो वुत्तो, उपयोगेन सो इधा’’ति॥&lt;br&gt;&#xA;पोराणा पन वण्णयन्ति – ‘‘तस्मिं समये’’ति वा ‘‘तेन समयेना’’ति वा ‘‘एकं समय’’न्ति वा अभिलापमत्तभेदो एस, सब्बत्थ भुम्ममेवत्थोति। तस्मा ‘‘एकं समय’’न्ति वुत्तेपि ‘‘एकस्मिं समये’’ति अत्थो वेदितब्बो।&lt;br&gt;&#xA;भगवाति गरु। गरुञ्हि लोके ‘‘भगवा’’ति वदन्ति। अयञ्च सब्बगुणविसिट्ठताय सब्बसत्तानं गरु, तस्मा ‘‘भगवा’’ति वेदितब्बो। पोराणेहिपि वुत्तं –&lt;br&gt;&#xA;‘‘भगवाति वचनं सेट्ठं, भगवाति वचनमुत्तमम्।&lt;br&gt;&#xA;गरु गारवयुत्तो सो, भगवा तेन वुच्चती’’ति॥&lt;br&gt;&#xA;अपिच –&lt;br&gt;&#xA;‘‘भाग्यवा भग्गवा युत्तो, भगेहि च विभत्तवा।&lt;br&gt;&#xA;भत्तवा वन्तगमनो, भवेसु भगवा ततो’’ति॥ –&lt;br&gt;&#xA;इमिस्सापि गाथाय वसेनस्स पदस्स वित्थारतो अत्थो वेदितब्बो। सो च विसुद्धिमग्गे (विसुद्धि॰ १.१४२, १४४) बुद्धानुस्सतिनिद्देसे वुत्तोयेव।&lt;br&gt;&#xA;एत्तावता चेत्थ एवं मे सुतन्ति वचनेन यथासुतं धम्मं दस्सेन्तो भगवतो धम्मसरीरं पच्चक्खं करोति। तेन ‘‘न इदं अतिक्कन्तसत्थुकं पावचनं, अयं वो सत्था’’ति सत्थु अदस्सनेन उक्कण्ठितं जनं समस्सासेति। एकं समयं भगवाति वचनेन तस्मिं समये भगवतो अविज्जमानभावं दस्सेन्तो रूपकायपरिनिब्बानं साधेति। तेन ‘‘एवंविधस्स नाम अरियधम्मस्स देसको दसबलधरो वजिरसङ्घातसमानकायो सोपि भगवा परिनिब्बुतो, केन अञ्ञेन जीविते आसा जनेतब्बा’’ति जीवितमदमत्तं जनं संवेजेति, सद्धम्मे चस्स उस्साहं जनेति। एवन्ति च भणन्तो देसनासम्पत्तिं निद्दिसति। मे सुतन्ति सावकसम्पत्तिम्। एकं समयन्ति कालसम्पत्तिम्। भगवाति देसकसम्पत्तिम्।&lt;br&gt;&#xA;सावत्थियन्ति एवंनामके नगरे। समीपत्थे चेतं भुम्मवचनम्। विहरतीति अविसेसेन इरियापथदिब्बब्रह्मअरियविहारेसु अञ्ञतरविहारसमङ्गिपरिदीपनमेतम्। इध पन ठानगमननिसज्जासयनप्पभेदेसु इरियापथेसु अञ्ञतरइरियापथसमायोगपरिदीपनं, तेन ठितोपि गच्छन्तोपि निसिन्नोपि सयानोपि भगवा विहरतिच्चेव वेदितब्बो। सो हि एकं इरियापथबाधनं अञ्ञेन इरियापथेन विच्छिन्दित्वा अपरिपतन्तं अत्तभावं हरति पवत्तेति, तस्मा ‘‘विहरती’’ति वुच्चति।&lt;br&gt;&#xA;जेतवनेति जेतस्स राजकुमारस्स वने। तञ्हि तेन रोपितं संवड्ढितं परिपालितं, सो चस्स सामी अहोसि, तस्मा जेतवनन्ति सङ्खं गतं, तस्मिं जेतवने। अनाथपिण्डिकस्स आरामेति अनाथपिण्डिकेन गहपतिना चतुपञ्ञासहिरञ्ञकोटिपरिच्चागेन बुद्धप्पमुखस्स भिक्खुसङ्घस्स निय्यातितत्ता अनाथपिण्डिकस्साति सङ्खं गते आरामे । अयमेत्थ सङ्खेपो, वित्थारो पन पपञ्चसूदनिया मज्झिमट्ठकथाय सब्बासवसुत्तवण्णनायं (म॰ नि॰ अट्ठ॰ १.१४ आदयो) वुत्तो।&lt;br&gt;&#xA;तत्थ सिया – यदि ताव भगवा सावत्थियं विहरति, ‘‘जेतवने’’ति न वत्तब्बम्। अथ तत्थ विहरति, ‘‘सावत्थिय’’न्ति न वत्तब्बम्। न हि सक्का उभयत्थ एकं समयं विहरितुन्ति। न खो पनेतं एवं दट्ठब्बम्। ननु अवोचुम्ह ‘‘समीपत्थे भुम्मवचन’’न्ति। तस्मा यथा गङ्गायमुनादीनं समीपे गोयूथानि चरन्तानि ‘‘गङ्गाय चरन्ति, यमुनाय चरन्ती’’ति वुच्चन्ति, एवमिधापि यदिदं सावत्थिया समीपे जेतवनं, तत्थ विहरन्तो वुच्चति ‘‘सावत्थियं विहरति जेतवने’’ति। गोचरगामनिदस्सनत्थं हिस्स सावत्थिवचनं, पब्बजितानुरूपनिवासनट्ठाननिदस्सनत्थं सेसवचनम्।&lt;br&gt;&#xA;तत्थ सावत्थिवचनेन आयस्मा आनन्दो भगवतो गहट्ठानुग्गहकरणं दस्सेति, जेतवनादिकित्तनेन पब्बजितानुग्गहकरणम्। तथा पुरिमेन पच्चयग्गहणतो अत्तकिलमथानुयोगविवज्जनं, पच्छिमेन वत्थुकामप्पहानतो कामसुखल्लिकानुयोगविवज्जनूपायदस्सनम्। पुरिमेन च धम्मदेसनाभियोगं, पच्छिमेन विवेकाधिमुत्तिम्। पुरिमेन करुणाय उपगमनं, पच्छिमेन पञ्ञाय अपगमनम्। पुरिमेन सत्तानं हितसुखनिप्फादनाधिमुत्तितं, पच्छिमेन परहितसुखकरणे निरुपलेपतम्। पुरिमेन धम्मिकसुखापरिच्चागनिमित्तफासुविहारं, पच्छिमेन उत्तरिमनुस्सधम्मानुयोगनिमित्तम्। पुरिमेन मनुस्सानं उपकारबहुलतं, पच्छिमेन देवतानम्। पुरिमेन लोके जातस्स लोके संवड्ढभावं, पच्छिमेन लोकेन अनुपलित्ततम्। पुरिमेन ‘‘एकपुग्गलो, भिक्खवे, लोके उप्पज्जमानो उप्पज्जति बहुजनहिताय बहुजनसुखाय लोकानुकम्पाय अत्थाय हिताय सुखाय देवमनुस्सानम्। कतमो एकपुग्गलो? तथागतो अरहं सम्मासम्बुद्धो’’ति (अ॰ नि॰ १.१७०) वचनतो यदत्थं भगवा उप्पन्नो, तदत्थपरिनिप्फादनं, पच्छिमेन यत्थ उप्पन्नो, तदनुरूपविहारम्। भगवा हि पठमं लुम्बिनिवने, दुतियं बोधिमण्डेति लोकियलोकुत्तराय उप्पत्तिया वनेयेव उप्पन्नो। तेनस्स वनेयेव विहारं दस्सेतीति एवमादिना नयेनेत्थ अत्थयोजना वेदितब्बा।&lt;br&gt;&#xA;तत्राति देसकालपरिदीपनम्। तञ्हि यं समयं विहरति, तत्र समये। यस्मिञ्च आरामे विहरति, तत्र आरामेति दीपेति। भासितब्बयुत्ते वा देसकाले दीपेति। न हि भगवा अयुत्ते देसे वा काले वा धम्मं भासति। ‘‘अकालो खो ताव, बाहिया’’तिआदि (उदा॰ १०) चेत्थ साधकम्। खोति पदपूरणमत्ते अवधारणे आदिकालत्थे वा निपातो। भगवाति लोकगरुदीपनम्। भिक्खूति कथासवनयुत्तपुग्गलवचनम्। अपि चेत्थ ‘‘भिक्खकोति भिक्खु, भिक्खाचरियं अज्झुपगतोति भिक्खू’’तिआदिना (पारा॰ ४५; विभ॰ ५११) नयेन वचनत्थो वेदितब्बो। आमन्तेसीति आलपि अभासि सम्बोधेसीति अयमेत्थ अत्थो। अञ्ञत्र पन ञापनेपि होति। यथाह – ‘‘आमन्तयामि वो, भिक्खवे, पटिवेदयामि वो, भिक्खवे’’ति। पक्कोसनेपि। यथाह – ‘‘एहि त्वं, भिक्खु, मम वचनेन सारिपुत्तं आमन्तेही’’ति (अ॰ नि॰ ९.११; सं॰ नि॰ २.३२)।&lt;br&gt;&#xA;भिक्खवोति आमन्तनाकारपरिदीपनम्। तञ्च भिक्खनसीलतादिगुणयोगसिद्धत्ता वुत्तम्। भिक्खनसीलतागुणयुत्तोपि हि भिक्खु, भिक्खनधम्मतागुणयुत्तोपि भिक्खु, भिक्खने साधुकारितागुणयुत्तोपीति सद्दविदू मञ्ञन्ति। तेन च नेसं भिक्खनसीलतादिगुणयोगसिद्धेन वचनेन हीनाधिकजनसेवितं वुत्तिं पकासेन्तो उद्धतदीनभावनिग्गहं करोति। भिक्खवोति इमिना करुणाविप्फारसोम्महदयनयननिपातपुब्बङ्गमेन वचनेन ते अत्तनो मुखाभिमुखे करोति। तेनेव च कथेतुकम्यतादीपकेन वचनेन तेसं सोतुकम्यतं जनेति। तेनेव च सम्बोधनत्थेन साधुकं सवनमनसिकारेपि ते नियोजेति। साधुकं सवनमनसिकारायत्ता हि सासनसम्पत्ति।&lt;br&gt;&#xA;अपरेसुपि देवमनुस्सेसु विज्जमानेसु कस्मा भिक्खूयेव आमन्तेसीति चे? जेट्ठसेट्ठासन्नसदासन्निहितभावतो। सब्बपरिससाधारणा हि भगवतो धम्मदेसना। परिसाय च जेट्ठा भिक्खू पठमुप्पन्नत्ता, सेट्ठा अनगारियभावं आदिं कत्वा सत्थुचरियानुविधायकत्ता सकलसासनपटिग्गाहकत्ता च। आसन्ना ते तत्थ निसिन्नेसु सत्थुसन्तिकत्ता। सदासन्निहिता सत्थुसन्तिकावचरत्ताति। अपिच ते धम्मदेसनाय भाजनं यथानुसिट्ठं पटिपत्तिसब्भावतोतिपि ते एव आमन्तेसि।&lt;br&gt;&#xA;किमत्थं पन भगवा धम्मं देसेन्तो पठमं भिक्खू आमन्तेसि, न धम्ममेव देसेसीति? सतिजननत्थम्। भिक्खू हि अञ्ञं चिन्तेन्तापि विक्खित्तचित्तापि धम्मं पच्चवेक्खन्तापि कम्मट्ठानं मनसिकरोन्तापि निसिन्ना होन्ति, ते अनामन्तेत्वा धम्मे देसियमाने ‘‘अयं देसना किंनिदाना किंपच्चया कतमाय अट्ठुप्पत्तिया देसिता’’ति सल्लक्खेतुं असक्कोन्ता दुग्गहितं वा गण्हेय्युं, न वा गण्हेय्युम्। तेन नेसं सतिजननत्थं भगवा पठमं आमन्तेत्वा पच्छा धम्मं देसेति।&lt;br&gt;&#xA;भदन्तेति गारववचनमेतं, सत्थु पटिवचनदानं वा। अपि चेत्थ ‘‘भिक्खवो’’ति वदमानो भगवा ते भिक्खू आलपति। ‘‘भदन्ते’’ति वदमाना ते भगवन्तं पच्चालपन्ति। तथा ‘‘भिक्खवो’’ति भगवा आदिम्हि भासति, ‘‘भदन्ते’’ति ते पच्चाभासन्ति। ‘‘भिक्खवो’’ति पटिवचनं दापेति, ‘‘भदन्ते’’ति पटिवचनं देन्ति। ते भिक्खूति ये भगवा आमन्तेसि, ते। भगवतो पच्चस्सोसुन्ति भगवतो आमन्तनं पटिअस्सोसुं, अभिमुखा हुत्वा सुणिंसु सम्पटिच्छिंसु पटिग्गहेसुन्ति अत्थो। भगवा एतदवोचाति भगवा एतं इदानि वत्तब्बं सकलं सुत्तं अवोच। एत्तावता च यं आयस्मता आनन्देन इमस्स सुत्तस्स सुखावगाहणत्थं कालदेसदेसकपरिसापदेसपटिमण्डितं निदानं भासितं, तस्स अत्थवण्णना समत्ताति।&lt;/p&gt;</description>
    </item>
    <item>
      <title>०२. नीवरणप्पहानवग्गवण्णना</title>
      <link>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/02_nIvaraNappahAnavaggavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/02_nIvaraNappahAnavaggavaNNanA/</guid>
      <description>&lt;p&gt;२. नीवरणप्पहानवग्गवण्णना&lt;br&gt;&#xA;११. दुतियस्स पठमे एकधम्मम्पीति एत्थ ‘‘तस्मिं खो पन समये धम्मा होन्ती’’तिआदीसु (ध॰ स॰ १२१) विय निस्सत्तट्ठेन धम्मो वेदितब्बो। तस्मा एकधम्मम्पीति निस्सत्तं एकसभावम्पीति अयमेत्थ अत्थो। अनुप्पन्नोवाति एत्थ पन ‘‘भूतानं वा सत्तानं ठितिया सम्भवेसीनं वा अनुग्गहाय (म॰ नि॰ १.४०२; सं॰ नि॰ २.११) यावता, भिक्खवे, सत्ता अपदा वा द्विपदा वा’’ति (अ॰ नि॰ ४.३४; इतिवु॰ ९०) एवमादीसु विय समुच्चयत्थो वासद्दो दट्ठब्बो, न विकप्पत्थो। अयञ्हेत्थ अत्थो – येन धम्मेन अनुप्पन्नो च कामच्छन्दो उप्पज्जति, उप्पन्नो च कामच्छन्दो भिय्योभावाय वेपुल्लाय संवत्तति, तमहं यथा सुभनिमित्तं, एवं अञ्ञं न पस्सामीति। तत्थ अनुप्पन्नोति अजातो असञ्जातो अपातुभूतो असमुदागतो। कामच्छन्दोति ‘‘यो कामेसु कामच्छन्दो कामरागो कामनन्दी कामतण्हा’’तिआदिना (ध॰ स॰ ११५६) नयेन वित्थारितं कामच्छन्दनीवरणम्। उप्पज्जतीति निब्बत्तति पातुभवति। सो पनेस असमुदाचारवसेन वा अननुभूतारम्मणवसेन वा अनुप्पन्नो उप्पज्जतीति वेदितब्बो। अञ्ञथा हि अनमतग्गे संसारे अनुप्पन्नो नाम नत्थि।&lt;br&gt;&#xA;तत्थ एकच्चस्स वत्तवसेन किलेसो न समुदाचरति, एकच्चस्स गन्थधुतङ्गसमाधि- विपस्सनानवकम्मादीनं अञ्ञतरवसेन। कथं? एकच्चो हि वत्तसम्पन्नो होति, तस्स द्वेअसीति खुद्दकवत्तानि चुद्दस महावत्तानि चेतियङ्गणबोधियङ्गणपानीयमाळकउपोसथागारआगन्तुकगमिकवत्तानि च करोन्तस्सेव किलेसो ओकासं न लभति। अपरभागे पनस्स वत्तं विस्सज्जेत्वा भिन्नवत्तस्स चरतो अयोनिसोमनसिकारञ्चेव सतिवोस्सग्गञ्च आगम्म उप्पज्जति। एवम्पि असमुदाचारवसेन अनुप्पन्नो उप्पज्जति नाम।&lt;br&gt;&#xA;एकच्चो गन्थयुत्तो होति, एकम्पि निकायं गण्हाति द्वेपि तयोपि चत्तारोपि पञ्चपि। तस्स तेपिटकं बुद्धवचनं अत्थवसेन पाळिवसेन अनुसन्धिवसेन पुब्बापरवसेन गण्हन्तस्स सज्झायन्तस्स वाचेन्तस्स देसेन्तस्स पकासेन्तस्स किलेसो ओकासं न लभति। अपरभागे पनस्स गन्थकम्मं पहाय कुसीतस्स चरतो अयोनिसोमनसिकारसतिवोस्सग्गे आगम्म उप्पज्जति। एवम्पि असमुदाचारवसेन अनुप्पन्नो उप्पज्जति नाम।&lt;br&gt;&#xA;एकच्चो पन धुतङ्गधरो होति, तेरस धुतङ्गगुणे समादाय वत्तति। तस्स पन धुतङ्गगुणे परिहरन्तस्स किलेसो ओकासं न लभति। अपरभागे पनस्स धुतङ्गानि विस्सज्जेत्वा बाहुल्लाय आवत्तस्स चरतो अयोनिसोमनसिकारसतिवोस्सग्गे आगम्म उप्पज्जति। एवम्पि असमुदाचारवसेन अनुप्पन्नो उप्पज्जति नाम।&lt;br&gt;&#xA;एकच्चो अट्ठसु समापत्तीसु चिण्णवसी होति, तस्स पठमज्झानादीसु आवज्जनवसिआदीनं वसेन विहरन्तस्स किलेसो ओकासं न लभति। अपरभागे पनस्स परिहीनज्झानस्स वा विस्सट्ठज्झानस्स वा भस्सादीसु अनुयुत्तस्स विहरतो अयोनिसोमनसिकारसतिवोस्सग्गे आगम्म उप्पज्जति। एवम्पि असमुदाचारवसेन अनुप्पन्नो उप्पज्जति नाम।&lt;br&gt;&#xA;एकच्चो पन विपस्सको होति, सत्तसु वा अनुपस्सनासु अट्ठारससु वा महाविपस्सनासु कम्मं करोन्तो विहरति। तस्सेवं विहरतो किलेसो ओकासं न लभति। अपरभागे पनस्स विपस्सनाकम्मं पहाय कायदळ्हीबहुलस्स विहरतो अयोनिसोमनसिकारसतिवोस्सग्गे आगम्म उप्पज्जति। एवम्पि असमुदाचारवसेन अनुप्पन्नो उप्पज्जति नाम।&lt;br&gt;&#xA;एकच्चो नवकम्मिको होति, उपोसथागारभोजनसालादीनि कारेति। तस्स तेसं उपकरणानि चिन्तेन्तस्स किलेसो ओकासं न लभति। अपरभागे पनस्स नवकम्मे निट्ठिते वा विस्सट्ठे वा अयोनिसोमनसिकारसतिवोस्सग्गे आगम्म उप्पज्जति। एवम्पि असमुदाचारवसेन अनुप्पन्नो उप्पज्जति नाम।&lt;br&gt;&#xA;एकच्चो पन ब्रह्मलोका आगतो सुद्धसत्तो होति, तस्स अनासेवनताय किलेसो ओकासं न लभति। अपरभागे पनस्स लद्धासेवनस्स अयोनिसोमनसिकारसतिवोस्सग्गे आगम्म उप्पज्जति। एवम्पि असमुदाचारवसेन अनुप्पन्नो उप्पज्जति नाम। एवं ताव असमुदाचारवसेन अनुप्पन्नस्स उप्पन्नता वेदितब्बा।&lt;br&gt;&#xA;कथं अननुभूतारम्मणवसेन? इधेकच्चो अननुभूतपुब्बं मनापियं रूपादिआरम्मणं लभति, तस्स तत्थ अयोनिसोमनसिकारसतिवोस्सग्गे आगम्म रागो उप्पज्जति। एवं अननुभूतारम्मणवसेन अनुप्पन्नो उप्पज्जति नाम।&lt;br&gt;&#xA;उप्पन्नोति जातो सञ्जातो निब्बत्तो अभिनिब्बत्तो पातुभूतो। भिय्योभावायाति पुनप्पुनभावाय। वेपुल्लायाति विपुलभावाय रासिभावाय। तत्थ सकिं उप्पन्नो कामच्छन्दो न निरुज्झिस्सति, सकिं निरुद्धो वा स्वेव पुन उप्पज्जिस्सतीति अट्ठानमेतम्। एकस्मिं पन निरुद्धे तस्मिं वा आरम्मणे अञ्ञस्मिं वा आरम्मणे अपरापरं उप्पज्जमानो भिय्योभावाय वेपुल्लाय संवत्तति नाम।&lt;br&gt;&#xA;सुभनिमित्तन्ति रागट्ठानियं आरम्मणम्। ‘‘सनिमित्ता, भिक्खवे, उप्पज्जन्ति पापका अकुसला धम्मा, नो अनिमित्ता’’ति एत्थ निमित्तन्ति पच्चयस्स नामम्। ‘‘अधिचित्तमनुयुत्तेन, भिक्खवे, भिक्खुना पञ्च निमित्तानि कालेन कालं मनसिकातब्बानी’’ति (म॰ नि॰ १.२१६) एत्थ कारणस्स। ‘‘सो तं निमित्तं आसेवति भावेती’’ति (अ॰ नि॰ ९.३५) एत्थ समाधिस्स। ‘‘यं निमित्तं आगम्म यं निमित्तं मनसिकरोतो अनन्तरा आसवानं खयो होती’’ति (अ॰ नि॰ ६.२७) एत्थ विपस्सनाय। इध पन रागट्ठानियो इट्ठारम्मणधम्मो ‘‘सुभनिमित्त’’न्ति अधिप्पेतो। अयोनिसोमनसिकरोतोति। ‘‘तत्थ कतमो अयोनिसोमनसिकारो? अनिच्चे निच्चन्ति, दुक्खे सुखन्ति, अनत्तनि अत्ताति, असुभे सुभन्ति, अयोनिसोमनसिकारो उप्पथमनसिकारो, सच्चविप्पटिकूलेन वा चित्तस्स आवज्जना अन्वावज्जना आभोगो समन्नाहारो मनसिकारो। अयं वुच्चति अयोनिसोमनसिकारो’’ति (विभ॰ ९३६) इमस्स मनसिकारस्स वसेन अनुपायेन मनसिकरोन्तस्साति।&lt;br&gt;&#xA;१२. दुतिये ब्यापादोति भत्तब्यापत्ति विय चित्तस्स ब्यापज्जनं पकतिविजहनभावो। ‘‘तत्थ कतमं ब्यापादनीवरणं? अनत्थं मे अचरीति आघातो जायती’’ति (ध॰ स॰ ११६०) एवं वित्थारितस्स ब्यापादनीवरणस्सेतं अधिवचनम्। पटिघनिमित्तन्ति अनिट्ठं निमित्तम्। पटिघस्सपि पटिघारम्मणस्सपि एतं अधिवचनम्। वुत्तम्पि चेतं अट्ठकथायं – ‘‘पटिघम्पि पटिघनिमित्तं, पटिघारम्मणोपि धम्मो पटिघनिमित्त’’न्ति। सेसमेत्थ कामच्छन्दे वुत्तनयेनेव वेदितब्बम्। यथा चेत्थ, एवं इतो परेसुपि। तत्थ तत्थ हि विसेसमत्तमेव वक्खामाति।&lt;br&gt;&#xA;१३. ततिये थिनमिद्धन्ति थिनञ्चेव मिद्धञ्च। तेसु चित्तस्स अकम्मञ्ञता थिनं, आलसियभावस्सेतं अधिवचनम्। तिण्णं खन्धानं अकम्मञ्ञता मिद्धं, कपिमिद्धस्स पचलायिकभावस्सेतं अधिवचनम्। उभिन्नम्पि ‘‘तत्थ कतमं थिनं? या चित्तस्स अकल्यता अकम्मञ्ञता ओलीयना सल्लीयना। तत्थ कतमं मिद्धं? या कायस्स अकल्यता अकम्मञ्ञता ओनाहो परियोनाहो’’तिआदिना (ध॰ स॰ ११६२-११६३) नयेन वित्थारो वेदितब्बो। अरतीतिआदीनि विभङ्गे विभत्तनयेनेव वेदितब्बानि। वुत्तञ्हेतं –&lt;br&gt;&#xA;‘‘तत्थ कतमा अरति? पन्तेसु वा सेनासनेसु अञ्ञतरञ्ञतरेसु वा अधिकुसलेसु धम्मेसु अरति अरतिता अनभिरति अनभिरमना उक्कण्ठिता परितस्सिता, अयं वुच्चति अरति। तत्थ कतमा तन्दी? या तन्दी तन्दियना तन्दिमनता आलस्सं आलस्सायना आलस्सायितत्तं, अयं वुच्चति तन्दी। तत्थ कतमा विजम्भिता? या कायस्स जम्भना विजम्भना आनमना विनमना सन्नमना पणमना ब्याधियकं, अयं वुच्चति विजम्भिता। तत्थ कतमो भत्तसम्मदो? या भुत्ताविस्स भत्तमुच्छा भत्तकिलमथो भत्तपरिळाहो कायदुट्ठुल्लं, अयं वुच्चति भत्तसम्मदो। तत्थ कतमं चेतसो च लीनत्तं? या चित्तस्स अकल्यता अकम्मञ्ञता ओलीयना सल्लीयना लीनं लीयना लीयितत्तं थिनं थियना थियितत्तं चित्तस्स, इदं वुच्चति चेतसो च लीनत्त’’न्ति (विभ॰ ८५६, ८५७, ८५९, ८६०)।&lt;br&gt;&#xA;एत्थ च पुरिमा चत्तारो धम्मा थिनमिद्धनीवरणस्स सहजातवसेनापि उपनिस्सयवसेनापि पच्चया होन्ति, चेतसो च लीनत्तं अत्तनोव अत्तना सहजातं न होति, उपनिस्सयकोटिया पन होतीति।&lt;br&gt;&#xA;१४. चतुत्थे उद्धच्चकुक्कुच्चन्ति उद्धच्चञ्चेव कुक्कुच्चञ्च। तत्थ उद्धच्चं नाम चित्तस्स उद्धताकारो। कुक्कुच्चं नाम अकतकल्याणस्स कतपापस्स तप्पच्चया विप्पटिसारो। चेतसो अवूपसमोति उद्धच्चकुक्कुच्चस्सेवेतं नामम्। अवूपसन्तचित्तस्साति झानेन वा विपस्सनाय वा अवूपसमितचित्तस्स। अयं पन अवूपसमो उद्धच्चकुक्कुच्चस्स उपनिस्सयकोटिया पच्चयो होतीति।&lt;br&gt;&#xA;१५. पञ्चमे विचिकिच्छाति ‘‘सत्थरि कङ्खती’’तिआदिना (ध॰ स॰ ११६७) नयेन वित्थारितं विचिकिच्छानीवरणम्। अयोनिसोमनसिकारो वुत्तलक्खणोयेवाति।&lt;br&gt;&#xA;१६. छट्ठे अनुप्पन्नो वा कामच्छन्दो नुप्पज्जतीति असमुदाचारवसेन वा अननुभूतारम्मणवसेन वाति द्वीहेव कारणेहि अनुप्पन्नो न उप्पज्जति, तथा विक्खम्भितोव होति, पुन हेतुं वा पच्चयं वा न लभति। इधापि वत्तादीनंयेव वसेन असमुदाचारो वेदितब्बो। एकच्चस्स हि वुत्तनयेनेव वत्ते युत्तस्स वत्तं करोन्तस्सेव किलेसो ओकासं न लभति, वत्तवसेन विक्खम्भितो होति। सो तं तथाविक्खम्भितमेव कत्वा विवट्टेत्वा अरहत्तं गण्हाति मिलक्खतिस्सत्थेरो विय।&lt;br&gt;&#xA;सो किरायस्मा रोहणजनपदे गामेण्डवालमहाविहारस्स भिक्खाचारे नेसादकुले निब्बत्तो। वयं आगम्म कतघरावासो ‘‘पुत्तदारं पोसेस्सामी’’ति अदूहलसतं सण्ठपेत्वा पाससतं योजेत्वा सूलसतं रोपेत्वा बहुं पापं आयूहन्तो एकदिवसं गेहतो अग्गिञ्च लोणञ्च गहेत्वा अरञ्ञं गतो। पासे बद्धमिगं वधित्वा अङ्गारपक्कमंसं खादित्वा पिपासितो हुत्वा गामेण्डवालमहाविहारं पविट्ठो पानीयमाळके दसमत्तेसु पानीयघटेसु पिपासाविनोदनमत्तम्पि पानीयं अलभन्तो, ‘‘किं नामेतं एत्तकानं भिक्खूनं वसनट्ठाने पिपासाय आगतानं पिपासाविनोदनमत्तं पानीयं नत्थी’’ति उज्झायितुं आरद्धो। चूळपिण्डपातिकतिस्सत्थेरो तस्स कथं सुत्वा तस्स सन्तिकं गच्छन्तो पानीयमाळके दसमत्ते पानीयघटे पूरे दिस्वा ‘‘जीवमानपेतकसत्तो अयं भविस्सती’’ति चिन्तेत्वा, ‘‘उपासक, सचे पिपासितोसि, पिव पानीय’’न्ति वत्वा कुटं उक्खिपित्वा तस्स हत्थेसु आसिञ्चि। तस्स कम्मं पटिच्च पीतपीतं पानीयं तत्तकपाले पक्खित्तमिव नस्सति, सकलेपि घटे पिवतो पिपासा न पच्छिज्जि। अथ नं थेरो आह – ‘‘याव दारुणञ्च ते, उपासक, कम्मं कतं, इदानेव पेतो जातो, विपाको कीदिसो भविस्सती’’ति?&lt;br&gt;&#xA;सो तस्स कथं सुत्वा लद्धसंवेगो थेरं वन्दित्वा तानि अदूहलादीनि विसङ्खरित्वा वेगेन घरं गन्त्वा पुत्तदारं ओलोकेत्वा सत्थानि भिन्दित्वा दीपकमिगपक्खिनो अरञ्ञे विस्सज्जेत्वा थेरं पच्चुपसङ्कमित्वा पब्बज्जं याचि। दुक्करा, आवुसो, पब्बज्जा, कथं त्वं पब्बजिस्ससीति? भन्ते, एवरूपं पच्चक्खकारणं दिस्वा कथं न पब्बजिस्सामीति? थेरो तचपञ्चककम्मट्ठानं दत्वा पब्बाजेसि। सो वत्तारभितो हुत्वा बुद्धवचनं उग्गण्हन्तो एकदिवसं देवदूतसुत्ते ‘‘तमेनं, भिक्खवे, निरयपाला पुन महानिरये पक्खिपन्ती’’ति (म॰ नि॰ ३.२७०; अ॰ नि॰ ३.३६) इमं ठानं सुत्वा ‘‘एत्तकं दुक्खरासिं अनुभवितसत्तं पुन महानिरये पक्खिपन्ति, अहो भारियो, भन्ते, महानिरयो’’ति आह। आमावुसो, भारियोति। सक्का, भन्ते, पस्सितुन्ति? ‘‘न सक्का पस्सितुं, दिट्ठसदिसं कातुं एकं कारणं दस्सेस्सामी’’ति सामणेरे समादपेत्वा पासाणपिट्ठे अल्लदारुरासिं कारेहीति। सो तथा कारेसि। थेरो यथानिसिन्नोव इद्धिया अभिसङ्खरित्वा महानिरयतो खज्जोपनकमत्तं अग्गिपपटिकं नीहरित्वा पस्सन्तस्सेव तस्स थेरस्स दारुरासिम्हि पक्खिपि। तस्स तत्थ निपातो च दारुरासिनो झायित्वा छारिकभावूपगमनञ्च अपच्छा अपुरिमं अहोसि।&lt;br&gt;&#xA;सो तं दिस्वा, ‘‘भन्ते, इमस्मिं सासने कति धुरानि नामा’’ति पुच्छि। आवुसो, विपस्सनाधुरं, गन्थधुरन्ति। ‘‘भन्ते, गन्थो नाम पटिबलस्स भारो, मय्हं पन दुक्खूपनिसा सद्धा, विपस्सनाधुरं पूरेस्सामि कम्मट्ठानं मे देथा’’ति वन्दित्वा निसीदि। थेरो ‘‘वत्तसम्पन्नो भिक्खू’’ति वत्तसीसे ठत्वा तस्स कम्मट्ठानं कथेसि। सो कम्मट्ठानं गहेत्वा विपस्सनाय च कम्मं करोति, वत्तञ्च पूरेति। एकदिवसं चित्तलपब्बतमहाविहारे वत्तं करोति, एकदिवसं गामेण्डवालमहाविहारे, एकदिवसं गोचरगाममहाविहारे। थिनमिद्धे ओक्कन्तमत्ते वत्तपरिहानिभयेन पलालवरणकं तेमेत्वा सीसे ठपेत्वा पादे उदके ओतारेत्वा निसीदति। सो एकदिवसं चित्तलपब्बतमहाविहारे द्वे यामे वत्तं कत्वा बलवपच्चूसकाले निद्दाय ओक्कमितुं आरद्धाय अल्लपलालं सीसे ठपेत्वा निसिन्नो पाचीनपब्बतपस्से सामणेरस्स अरुणवतियसुत्तन्तं सज्झायन्तस्स –&lt;br&gt;&#xA;‘‘आरम्भथ निक्कमथ, युञ्जथ बुद्धसासने।&lt;br&gt;&#xA;धुनाथ मच्चुनो सेनं, नळागारंव कुञ्जरो॥&lt;br&gt;&#xA;‘‘यो इमस्मिं धम्मविनये, अप्पमत्तो विहस्सति।&lt;br&gt;&#xA;पहाय जातिसंसारं, दुक्खस्सन्तं करिस्सती’’ति॥ (सं॰ नि॰ १.१८५) –&lt;br&gt;&#xA;इदं ठानं सुत्वा ‘‘मादिसस्स आरद्धवीरियस्स भिक्खुनो सम्मासम्बुद्धेन इदं कथितं भविस्सती’’ति पीतिं उप्पादेत्वा झानं निब्बत्तेत्वा तदेव पादकं कत्वा अनागामिफले पतिट्ठाय अपरापरं वायमन्तो सह पटिसम्भिदाहि अरहत्तं पापुणि। परिनिब्बानकाले च तदेव कारणं दस्सेन्तो एवमाह –&lt;br&gt;&#xA;‘‘अल्लं पलालपुञ्जाहं, सीसेनादाय चङ्कमिम्।&lt;br&gt;&#xA;पत्तोस्मि ततियं ठानं, एत्थ मे नत्थि संसयो’’ति॥&lt;br&gt;&#xA;एवरूपस्स वत्तवसेन विक्खम्भितकिलेसो तथा विक्खम्भितोव होति।&lt;br&gt;&#xA;एकच्चस्स वुत्तनयेनेव गन्थे युत्तस्स गन्थं उग्गण्हन्तस्स सज्झायन्तस्स वाचेन्तस्स देसेन्तस्स पकासेन्तस्स च किलेसो ओकासं न लभति, गन्थवसेन विक्खम्भितोव होति। सो तं तथा विक्खम्भितमेव कत्वा विवट्टेत्वा अरहत्तं गण्हाति मलियदेवत्थेरो विय। सो किरायस्मा तिवस्सभिक्खुकाले कल्लगामके मण्डलाराममहाविहारे उद्देसञ्च गण्हाति, विपस्सनाय च कम्मं करोति। तस्सेकदिवसं कल्लगामे भिक्खाय चरतो एका उपासिका यागुउळुङ्कं दत्वा पुत्तसिनेहं उप्पादेत्वा थेरं अन्तोनिवेसने निसीदापेत्वा पणीतभोजनं भोजेत्वा ‘‘कतरगामवासिकोसि ताता’’ति पुच्छि। मण्डलाराममहाविहारे गन्थकम्मं करोमि, उपासिकेति। तेन हि तात याव गन्थकम्मं करोसि, इधेव निबद्धं भिक्खं गण्हासीति। सो तं अधिवासेत्वा तत्थ निबद्धं भिक्खं गण्हाति, भत्तकिच्चावसाने अनुमोदनं करोन्तो ‘‘सुखं होतु, दुक्खा मुच्चतू’’ति पदद्वयमेव कथेत्वा गच्छति। अन्तोवस्से तेमासं तस्सायेव सङ्गहं करोन्तो पिण्डापचितिं कत्वा महापवारणाय सह पटिसम्भिदाहि अरहत्तं पापुणि। नेवासिकमहाथेरो आह – ‘‘आवुसो महादेव, अज्ज विहारे महाजनो सन्निपतिस्सति, तस्स धम्मदानं ददेय्यासी’’ति। थेरो अधिवासेसि।&lt;br&gt;&#xA;दहरसामणेरा उपासिकाय सञ्ञं अदंसु – ‘‘अज्ज ते पुत्तो धम्मं कथेस्सति, विहारं गन्त्वा सुणेय्यासी’’ति। ताता, न सब्बेव धम्मकथं जानन्ति, मम पुत्तो एत्तकं कालं मय्हं कथेन्तो ‘‘सुखं होतु, दुक्खा मुच्चतू’’ति पदद्वयमेव कथेसि, मा केळिं करोथाति। मा, त्वं उपासिके, जाननं वा अजाननं वा उपट्ठहस्सु, विहारं गन्त्वा धम्ममेव सुणाहीति। उपासिका गन्धमालादीनि गहेत्वा गन्त्वा पूजेत्वा परिसन्ते धम्मं सुणमाना निसीदि। दिवाधम्मकथिको च सरभाणको च अत्तनो पमाणं ञत्वा उट्ठहिंसु। ततो मलियदेवत्थेरो धम्मासने निसीदित्वा चित्तबीजनिं गहेत्वा अनुपुब्बिं कथं वत्वा – ‘‘मया महाउपासिकाय तयो मासे द्वीहेव पदेहि अनुमोदना कता, अज्ज सब्बरत्तिं तीहि पिटकेहि सम्मसित्वा तस्सेव पदद्वयस्स अत्थं कथेस्सामी’’ति धम्मदेसनं आरभित्वा सब्बरत्तिं कथेसि। अरुणुग्गमने देसनापरियोसाने महाउपासिका सोतापत्तिफले पतिट्ठासि।&lt;br&gt;&#xA;अपरोपि तस्मिंयेव महाविहारे तिस्सभूतित्थेरो नाम विनयं गण्हन्तो भिक्खाचारवेलायं अन्तोगामं पविट्ठो विसभागारम्मणं ओलोकेसि। तस्स लोभो उप्पज्जि, सो पतिट्ठितपादं अचालेत्वा अत्तनो पत्ते यागुं उपट्ठाकदहरस्स पत्ते आकिरित्वा ‘‘अयं वितक्को वड्ढमानो मं चतूसु अपायेसु संसीदापेस्सती’’ति ततोव निवत्तित्वा आचरियस्स सन्तिकं गन्त्वा वन्दित्वा एकमन्तं ठितो आह – ‘‘एको मे ब्याधि उप्पन्नो, अहं एतं तिकिच्छितुं सक्कोन्तो आगमिस्सामि, इतरथा नागमिस्सामि। तुम्हे दिवा उद्देसञ्च सायं उद्देसञ्च मं ओलोकेत्वा ठपेथ, पच्चूसकाले उद्देसं पन मा ठपयित्था’’ति एवं वत्वा मलयवासिमहासङ्घरक्खितत्थेरस्स सन्तिकं अगमासि। थेरो अत्तनो पण्णसालाय परिभण्डं करोन्तो तं अनोलोकेत्वाव ‘‘पटिसामेहि, आवुसो, तव पत्तचीवर’’न्ति आह। भन्ते, एको मे ब्याधि अत्थि, सचे तुम्हे तं तिकिच्छितुं सक्कोथ, पटिसामेस्सामीति। आवुसो, उप्पन्नं रोगं तिकिच्छितुं समत्थस्स सन्तिकं आगतोसि, पटिसामेहीति। सुब्बचो भिक्खु ‘‘अम्हाकं आचरियो अजानित्वा एवं न वक्खती’’ति पत्तचीवरं ठपेत्वा थेरस्स वत्तं दस्सेत्वा वन्दित्वा एकमन्तं निसीदि।&lt;br&gt;&#xA;थेरो ‘‘रागचरितो अय’’न्ति ञत्वा असुभकम्मट्ठानं कथेसि। सो उट्ठाय पत्तचीवरं अंसे लग्गेत्वा थेरं पुनप्पुनं वन्दि। किं, आवुसो, महाभूति अतिरेकनिपच्चकारं दस्सेसीति? भन्ते, सचे अत्तनो किच्चं कातुं सक्खिस्सामि, इच्चेतं कुसलम्। नो चे, इदं मे पच्छिमदस्सनन्ति! गच्छावुसो, महाभूति तादिसस्स युत्तयोगस्स कुलपुत्तस्स न झानं वा विपस्सना वा मग्गो वा फलं वा दुल्लभन्ति। सो थेरस्स कथं सुत्वा निपच्चकारं दस्सेत्वा आगमनकाले ववत्थापितं छन्नं सेपण्णिगच्छमूलं गन्त्वा पल्लङ्केन निसिन्नो असुभकम्मट्ठानं पादकं कत्वा विपस्सनं पट्ठपेत्वा अरहत्ते पतिट्ठाय पच्चूसकाले उद्देसं सम्पापुणि। एवरूपानं गन्थवसेन विक्खम्भिता किलेसा तथा विक्खम्भिताव होन्ति।&lt;br&gt;&#xA;एकच्चस्स पन वुत्तनयेनेव धुतङ्गानि परिहरतो किलेसो ओकासं न लभति, धुतङ्गवसेन विक्खम्भितोव होति। सो तं तथा विक्खम्भितमेव कत्वा विवट्टेत्वा अरहत्तं गण्हाति गामन्तपब्भारवासी महासीवत्थेरो विय। थेरो किर महागामे तिस्समहाविहारे वसन्तो तेपिटकं अत्थवसेन च पाळिवसेन च अट्ठारस महागणे वाचेति। थेरस्स ओवादे ठत्वा सट्ठिसहस्स भिक्खू अरहत्तं पापुणिंसु । तेसु एको भिक्खु अत्तना पटिविद्धधम्मं आरब्भ उप्पन्नसोमनस्सो चिन्तेसि – ‘‘अत्थि नु खो इदं सुखं अम्हाकं आचरियस्सा’’ति। सो आवज्जेन्तो थेरस्स पुथुज्जनभावं ञत्वा ‘‘एकेनुपायेन थेरस्स संवेगं उप्पादेस्सामी’’ति अत्तनो वसनट्ठानतो थेरस्स सन्तिकं गन्त्वा वन्दित्वा वत्तं दस्सेत्वा निसीदि। अथ नं थेरो ‘‘किं आगतोसि, आवुसो, पिण्डपातिका’’ति आह। ‘‘सचे मे ओकासं करिस्सथ, एकं धम्मपदं गण्हिस्सामी’’ति आगतोस्मि, भन्तेति। बहू, आवुसो, गण्हन्ति, तुय्हं ओकासो न भविस्सतीति। सो सब्बेसु रत्तिदिवसभागेसु ओकासं अलभन्तो, ‘‘भन्ते, एवं ओकासे असति मरणस्स कथं ओकासं लभिस्सथा’’ति आह। तदा थेरो चिन्तेसि – ‘‘नायं उद्देसत्थाय आगतो, मय्हं पनेस संवेगजननत्थाय आगतो’’ति। सोपि थेरो ‘‘भिक्खुना नाम, भन्ते, मादिसेन भवितब्ब’’न्ति वत्वा थेरं वन्दित्वा मणिवण्णे आकासे उप्पतित्वा अगमासि।&lt;br&gt;&#xA;थेरो तस्स गतकालतो पट्ठाय जातसंवेगो दिवा उद्देसञ्च सायं उद्देसञ्च वाचेत्वा पत्तचीवरं हत्थपासे ठपेत्वा पच्चूसकाले उद्देसं गहेत्वा ओतरन्तेन भिक्खुना सद्धिं पत्तचीवरमादाय ओतिण्णो तेरस धुतगुणे परिपुण्णे अधिट्ठाय गामन्तपब्भारसेनासनं गन्त्वा पब्भारं पटिजग्गित्वा मञ्चपीठं उस्सापेत्वा ‘‘अरहत्तं अपत्वा मञ्चे पिट्ठिं न पसारेस्सामी’’ति मानसं बन्धित्वा चङ्कमं ओतरि। तस्स ‘‘अज्ज अरहत्तं गण्हिस्सामि अज्ज अरहत्तं गण्हिस्सामी’’ति घटेन्तस्सेव पवारणा सम्पत्ता। सो पवारणाय उपकट्ठाय ‘‘पुथुज्जनभावं पहाय विसुद्धिपवारणं पवारेस्सामी’’ति चिन्तेन्तो अतिविय किलमति। सो ताय पवारणाय मग्गं वा फलं वा उप्पादेतुं असक्कोन्तो ‘‘मादिसोपि नाम आरद्धविपस्सको न लभति, याव दुल्लभञ्च वतिदं अरहत्त’’न्ति वत्वा तेनेव नियामेन ठानचङ्कमबहुलो हुत्वा तिंस वस्सानि समणधम्मं कत्वा महापवारणाय मज्झे ठितं पुण्णचन्दं दिस्वा ‘‘किं नु खो चन्दमण्डलं विसुद्धं, उदाहु मय्हं सील’’न्ति चिन्तेन्तो ‘‘चन्दमण्डले ससलक्खणं पञ्ञायति, मय्हं पन उपसम्पदतो पट्ठाय यावज्जदिवसा सीलस्मिं काळकं वा तिलको वा नत्थी’’ति आवज्जेत्वा सञ्जातपीतिसोमनस्सो परिपक्कञाणत्ता पीतिं विक्खम्भेत्वा सह पटिसम्भिदाहि अरहत्तं पापुणि। एवरूपस्स धुतङ्गवसेन विक्खम्भितो किलेसो तथा विक्खम्भितोव होति।&lt;br&gt;&#xA;एकच्चस्स वुत्तनयेनेव पठमज्झानादिसमापज्जनबहुलताय किलेसो ओकासं न लभति, समापत्तिवसेन विक्खम्भितोव होति। सो तं तथा विक्खम्भितमेव कत्वा विवट्टेत्वा अरहत्तं गण्हाति महातिस्सत्थेरो विय। थेरो किर अवस्सिककालतो पट्ठाय अट्ठसमापत्तिलाभी। सो समापत्तिविक्खम्भितानं किलेसानं असमुदाचारेन उग्गहपरिपुच्छावसेनेव अरियमग्गसामन्तं कथेति, सट्ठिवस्सकालेपि अत्तनो पुथुज्जनभावं न जानाति। अथेकदिवसं महागामे तिस्समहाविहारतो भिक्खुसङ्घो तलङ्गरवासिधम्मदिन्नत्थेरस्स सासनं पेसेसि ‘‘थेरो आगन्त्वा अम्हाकं धम्मकथं कथेतू’’ति। थेरो अधिवासेत्वा ‘‘मम सन्तिके महल्लकतरो भिक्खु नत्थि, महातिस्सत्थेरो खो पन मे कम्मट्ठानाचरियो, तं सङ्घत्थेरं कत्वा गमिस्सामी’’ति चिन्तेन्तो भिक्खुसङ्घपरिवुतो थेरस्स विहारं गन्त्वा दिवाट्ठाने थेरस्स वत्तं दस्सेत्वा एकमन्तं निसीदि।&lt;br&gt;&#xA;थेरो आह – ‘‘किं, धम्मदिन्न, चिरस्सं आगतोसी’’ति? ‘‘आम, भन्ते, तिस्समहाविहारतो मे भिक्खुसङ्घो सासनं पेसेसि, अहं एकको न गमिस्सामि, तुम्हेहि पन सद्धिं गन्तुकामो हुत्वा आगतोम्ही’’ति सारणीयकथं कथेन्तोव पपञ्चेत्वा ‘‘कदा, भन्ते, तुम्हेहि अयं धम्मो अधिगतो’’ति पुच्छि। सट्ठिमत्तानि, आवुसो धम्मदिन्न, वस्सानि होन्तीति । समापत्तिं पन, भन्ते, वळञ्जेथाति। आम, आवुसोति। एकं पोक्खरणिं मापेतुं सक्कुणेय्याथ, भन्तेति? ‘‘न, आवुसो, एतं भारिय’’न्ति वत्वा सम्मुखट्ठाने पोक्खरणिं मापेसि। ‘‘एत्थ, भन्ते, एकं पदुमगच्छं मापेथा’’ति च वुत्तो तम्पि मापेसि। इदानेत्थ महन्तं पुप्फं दस्सेथाति। थेरो तम्पि दस्सेसि। एत्थ सोळसवस्सुद्देसिकं इत्थिरूपं दस्सेथाति । थेरो सोळसवस्सुद्देसिकं इत्थिरूपं दस्सेसि। ततो नं आह – ‘‘इदं, भन्ते, पुनप्पुनं सुभतो मनसि करोथा’’ति। थेरो अत्तनाव मापितं इत्थिरूपं ओलोकेन्तो लोभं उप्पादेसि। तदा अत्तनो पुथुज्जनभावं ञत्वा ‘‘अवस्सयो मे सप्पुरिस होही’’ति अन्तेवासिकस्स सन्तिके उक्कुटिकं निसीदि। ‘‘एतदत्थमेवाहं, भन्ते, आगतो’’ति थेरस्स असुभवसेन सल्लहुकं कत्वा कम्मट्ठानं कथेत्वा थेरस्स ओकासं कातुं बहि निक्खन्तो। सुपरिमद्दितसङ्खारो थेरो तस्मिं दिवाट्ठानतो निक्खन्तमत्तेयेव सह पटिसम्भिदाहि अरहत्तं पापुणि। अथ नं सङ्घत्थेरं कत्वा धम्मदिन्नत्थेरो तिस्समहाविहारं गन्त्वा सङ्घस्स धम्मकथं कथेसि। एवरूपस्स समापत्तिवसेन विक्खम्भितो किलेसो तथा विक्खम्भितोव होति।&lt;br&gt;&#xA;एकच्चस्स पन वुत्तनयेनेव विपस्सनाय कम्मं करोन्तस्स किलेसो ओकासं न लभति, विपस्सनावसेन विक्खम्भितोव होति। सो तं तथा विक्खम्भितमेव कत्वा विवट्टेत्वा अरहत्तं गण्हाति, बुद्धकाले सट्ठिमत्ता आरद्धविपस्सका भिक्खू विय। ते किर सत्थु सन्तिके कम्मट्ठानं गहेत्वा विवित्तं अरञ्ञं पविसित्वा विपस्सनाय कम्मं करोन्ता किलेसानं असमुदाचारवसेन ‘‘पटिविद्धमग्गफला मय’’न्ति सञ्ञाय मग्गफलत्थाय वायामं अकत्वा ‘‘अम्हेहि पटिविद्धधम्मं दसबलस्स आरोचेस्सामा’’ति सत्थु सन्तिकं आगच्छन्ति।&lt;br&gt;&#xA;सत्था तेसं पुरे आगमनतोव आनन्दत्थेरं आह – ‘‘आनन्द, पधानकम्मिका भिक्खू अज्ज मं पस्सितुं आगमिस्सन्ति, तेसं मम दस्सनाय ओकासं अकत्वा ‘आमकसुसानं गन्त्वा अल्लअसुभभावनं करोथा’ति पहिणेय्यासी’’ति। थेरो तेसं आगतानं सत्थारा कथितसासनं आरोचेसि। ते ‘‘तथागतो अजानित्वा न कथेस्सति, अद्धा एत्थ कारणं भविस्सती’’ति आमकसुसानं गन्त्वा अल्लअसुभं ओलोकेन्ता लोभं उप्पादेत्वा ‘‘इदं नून सम्मासम्बुद्धेन दिट्ठं भविस्सती’’ति जातसंवेगा लद्धमग्गं कम्मट्ठानं आदितो पट्ठाय आरभिंसु। सत्था तेसं विपस्सनाय आरद्धभावं ञत्वा गन्धकुटियं निसिन्नोव इमं ओभासगाथमाह –&lt;br&gt;&#xA;‘‘यानिमानि अपत्तानि, अलाबूनेव सारदे।&lt;br&gt;&#xA;कापोतकानि अट्ठीनि, तानि दिस्वान का रती’’ति॥ (ध॰ प॰ १४९)।&lt;br&gt;&#xA;गाथापरियोसाने अरहत्तफले पतिट्ठहिंसु। एवरूपानं विपस्सनावसेन विक्खम्भिता किलेसा तथा विक्खम्भिताव होन्ति।&lt;br&gt;&#xA;एकच्चस्स वुत्तनयेनेव नवकम्मं करोन्तस्स किलेसो ओकासं न लभति, नवकम्मवसेन विक्खम्भितोव होति। सो तं तथा विक्खम्भितमेव कत्वा विवट्टेत्वा अरहत्तं गण्हाति चित्तलपब्बते तिस्सत्थेरो विय। तस्स किर अट्ठवस्सिककाले अनभिरति उप्पज्जि, सो तं विनोदेतुं असक्कोन्तो अत्तनो चीवरं धोवित्वा रजित्वा पत्तं पचित्वा केसे ओहारेत्वा उपज्झायं वन्दित्वा अट्ठासि। अथ नं थेरो आह – ‘‘किं, आवुसो महातिस्स, अतुट्ठस्स विय ते आकारो’’ति? आम, भन्ते, अनभिरति मे उप्पन्ना, तं विनोदेतुं न सक्कोमीति। थेरो तस्सासयं ओलोकेन्तो अरहत्तस्स उपनिस्सयं दिस्वा अनुकम्पावसेन आह – ‘‘आवुसो तिस्स, मयं महल्लका, एकं नो वसनट्ठानं करोही’’ति । दुतियकथं अकथितपुब्बो भिक्खु ‘‘साधु, भन्ते’’ति सम्पटिच्छि।&lt;br&gt;&#xA;अथ नं थेरो आह – ‘‘आवुसो, नवकम्मं करोन्तो उद्देसमग्गञ्च मा विस्सज्जि, कम्मट्ठानञ्च मनसि करोहि, कालेन च कालं कसिणपरिकम्मं करोही’’ति। ‘‘एवं करिस्सामि, भन्ते’’ति थेरं वन्दित्वा तथारूपं सप्पायट्ठानं ओलोकेत्वा ‘‘एत्थ कातुं सक्का’’ति दारूहि पूरेत्वा झापेत्वा सोधेत्वा इट्ठकाहि परिक्खिपित्वा द्वारवातपानादीनि योजेत्वा सद्धिं चङ्कमनभूमिभित्तिपरिकम्मादीहि लेणं निट्ठापेत्वा मञ्चपीठं सन्थरित्वा थेरस्स सन्तिकं गन्त्वा वन्दित्वा, ‘‘भन्ते, निट्ठितं लेणे परिकम्मं, वसथा’’ति आह। आवुसो, दुक्खेन तया एतं कम्मं कतं, अज्ज एकदिवसं त्वञ्ञेवेत्थ वसाहीति। सो ‘‘साधु, भन्ते’’ति वन्दित्वा पादे धोवित्वा लेणं पविसित्वा पल्लङ्कं आभुजित्वा निसिन्नो अत्तना कतकम्मं आवज्जि। तस्स ‘‘मनापं मया उपज्झायस्स कायवेय्यावच्चं कत’’न्ति चिन्तेन्तस्स अब्भन्तरे पीति उप्पन्ना। सो तं विक्खम्भेत्वा विपस्सनं पट्ठपेत्वा अग्गफलं अरहत्तं पापुणि। एवरूपस्स नवकम्मवसेन विक्खम्भितो किलेसो तथा विक्खम्भितोव होति।&lt;br&gt;&#xA;एकच्चो पन ब्रह्मलोकतो आगतो सुद्धसत्तो होति। तस्स अनासेवनताय किलेसो न समुदाचरति, भववसेन विक्खम्भितो होति। सो तं तथा विक्खम्भितमेव कत्वा विवट्टेत्वा अरहत्तं गण्हाति आयस्मा महाकस्सपो विय। सो हि आयस्मा अगारमज्झेपि कामे अपरिभुञ्जित्वा महासम्पत्तिं पहाय पब्बजित्वा निक्खन्तो अन्तरामग्गे पच्चुग्गमनत्थाय आगतं सत्थारं दिस्वा वन्दित्वा तीहि ओवादेहि उपसम्पदं लभित्वा अट्ठमे अरुणे सह पटिसम्भिदाहि अरहत्तं पापुणि। एवरूपस्स भववसेन विक्खम्भितो किलेसो तथा विक्खम्भितोव होति।&lt;br&gt;&#xA;यो पन अननुभूतपुब्बं रूपादिआरम्मणं लभित्वा तत्थेव विपस्सनं पट्ठपेत्वा विवट्टेत्वा अरहत्तं गण्हाति, एवरूपस्स अननुभूतारम्मणवसेन कामच्छन्दो अनुप्पन्नोव नुप्पज्जति नाम।&lt;br&gt;&#xA;उप्पन्नो वा कामच्छन्दो पहीयतीति एत्थ उप्पन्नोति जातो भूतो समुदागतो। पहीयतीति तदङ्गप्पहानं, विक्खम्भनप्पहानं, समुच्छेदप्पहानं, पटिपस्सद्धिप्पहानं, निस्सरणप्पहानन्ति इमेहि पञ्चहि पहानेहि पहीयति, न पुन उप्पज्जतीति अत्थो। तत्थ विपस्सनाय किलेसा तदङ्गवसेन पहीयन्तीति विपस्सना तदङ्गप्पहानन्ति वेदितब्बा। समापत्ति पन किलेसे विक्खम्भेतीति सा विक्खम्भनप्पहानन्ति वेदितब्बा। मग्गो समुच्छिन्दन्तो उप्पज्जति, फलं पटिप्पस्सम्भयमानं, निब्बानं सब्बकिलेसेहि निस्सटन्ति इमानि तीणि समुच्छेदपटिपस्सद्धिनिस्सरणप्पहानानीति वुच्चन्ति। इमेहि लोकियलोकुत्तरेहि पञ्चहि पहानेहि पहीयतीति अत्थो।&lt;br&gt;&#xA;असुभनिमित्तन्ति दससु असुभेसु उप्पन्नं सारम्मणं पठमज्झानम्। तेनाहु पोराणा – ‘‘असुभम्पि असुभनिमित्तं, असुभारम्मणा धम्मापि असुभनिमित्त’’न्ति। योनिसोमनसिकरोतोति। ‘‘तत्थ कतमो योनिसोमनसिकारो? अनिच्चे अनिच्च’’न्तिआदिना नयेन वुत्तस्स उपायमनसिकारस्स वसेन मनसिकरोतो। अनुप्पन्नो चेव कामच्छन्दो नुप्पज्जतीति असमुदागतो न समुदागच्छति। उप्पन्नो च कामच्छन्दो पहीयतीति समुदागतो च कामच्छन्दो पञ्चविधेन पहानेन पहीयति।&lt;br&gt;&#xA;अपिच छ धम्मा कामच्छन्दस्स पहानाय संवत्तन्ति – असुभनिमित्तस्स उग्गहो, असुभभावनानुयोगो, इन्द्रियेसु गुत्तद्वारता, भोजने मत्तञ्ञुता, कल्याणमित्तता सप्पायकथाति। दसविधञ्हि असुभनिमित्तं उग्गण्हन्तस्सापि कामच्छन्दो पहीयति, भावेन्तस्सापि, इन्द्रियेसु पिहितद्वारस्सापि, चतुन्नं पञ्चन्नं आलोपानं ओकासे सति उदकं पिवित्वा यापनसीलताय भोजने मत्तञ्ञुनोपि। तेनेतं वुत्तं –&lt;br&gt;&#xA;‘‘चत्तारो पञ्च आलोपे, अभुत्वा उदकं पिवे।&lt;br&gt;&#xA;अलं फासुविहाराय, पहितत्तस्स भिक्खुनो’’ति॥ (थेरगा॰ ९८३)।&lt;br&gt;&#xA;असुभकम्मिकतिस्सत्थेरसदिसे असुभभावनारते कल्याणमित्ते सेवन्तस्सापि कामच्छन्दो पहीयति, ठाननिसज्जादीसु दसअसुभनिस्सितसप्पायकथायपि पहीयति। तेन वुत्तं – ‘‘छ धम्मा कामच्छन्दस्स पहानाय संवत्तन्ती’’ति।&lt;br&gt;&#xA;१७. सत्तमे मेत्ता चेतोविमुत्तीति सब्बसत्तेसु हितफरणका मेत्ता। यस्मा पन तंसम्पयुत्तचित्तं नीवरणादीहि पच्चनीकधम्मेहि विमुच्चति, तस्मा सा ‘‘चेतोविमुत्ती’’ति वुच्चति। विसेसतो वा सब्बब्यापादपरियुट्ठानेन विमुत्तत्ता सा चेतोविमुत्तीति वेदितब्बा। तत्थ ‘‘मेत्ता’’ति एत्तावता पुब्बभागोपि वट्टति, ‘‘चेतोविमुत्ती’’ति वुत्तत्ता पन इध तिकचतुक्कज्झानवसेन अप्पनाव अधिप्पेता। योनिसोमनसिकरोतोति तं मेत्तं चेतोविमुत्तिं वुत्तलक्खणेन उपायमनसिकारेन मनसिकरोन्तस्स।&lt;br&gt;&#xA;अपिच छ धम्मा ब्यापादस्स पहानाय संवत्तन्ति – मेत्तानिमित्तस्स उग्गहो, मेत्ताभावनानुयोगो, कम्मस्सकतापच्चवेक्खणा, पटिसङ्खानबहुलता, कल्याणमित्तता, सप्पायकथाति। ओदिस्सकअनोदिस्सकदिसाफरणानञ्हि अञ्ञतरवसेन मेत्तं उग्गण्हन्तस्सापि ब्यापादो पहीयति, ओधिसो अनोधिसो दिसाफरणवसेन मेत्तं भावेन्तस्सापि। ‘‘त्वं एतस्स कुद्धो किं करिस्ससि, किमस्स सीलादीनि नासेतुं सक्खिस्ससि, ननु त्वं अत्तनो कम्मेन आगन्त्वा अत्तनो कम्मेनेव गमिस्ससि? परस्स कुज्झनं नाम वीतच्चितङ्गारतत्तअयसलाकगूथादीनि गहेत्वा परं पहरितुकामतासदिसं होति। एसोपि तव कुद्धो किं करिस्सति, किं ते सीलादीनि नासेतुं सक्खिस्सति? एस अत्तनो कम्मेन आगन्त्वा अत्तनो कम्मेनेव गमिस्सति, अप्पटिच्छितपहेणकं विय पटिवातं खित्तरजोमुट्ठि विय च एतस्सेवेस कोधो मत्थके पतिस्सती’’ति एवं अत्तनो च परस्स च कम्मस्सकतं पच्चवेक्खतोपि, उभयकम्मस्सकतं पच्चवेक्खित्वा पटिसङ्खाने ठितस्सापि, अस्सगुत्तत्थेरसदिसे मेत्ताभावनारते कल्याणमित्ते सेवन्तस्सापि ब्यापादो पहीयति, ठाननिसज्जादीसु मेत्तानिस्सितसप्पायकथायपि पहीयति। तेन वुत्तं – ‘‘छ धम्मा ब्यापादस्स पहानाय संवत्तन्ती’’ति। सेसमिध इतो परेसु च वुत्तनयेनेव वेदितब्बं, विसेसमत्तमेव पन वक्खामाति।&lt;br&gt;&#xA;१८. अट्ठमे आरम्भधातूआदीसु आरम्भधातु नाम पठमारम्भवीरियम्। निक्कमधातु नाम कोसज्जतो निक्खन्तत्ता ततो बलवतरम्। परक्कमधातु नाम परं परं ठानं अक्कमनतो ततोपि बलवतरम्। अट्ठकथायं पन ‘‘आरम्भो चेतसो कामानं पनूदनाय, निक्कमो चेतसो पलिघुग्घाटनाय, परक्कमो चेतसो बन्धनच्छेदनाया’’ति वत्वा ‘‘तीहि पेतेहि अधिमत्तवीरियमेव कथित’’न्ति वुत्तम्।&lt;br&gt;&#xA;आरद्धवीरियस्साति परिपुण्णवीरियस्स चेव पग्गहितवीरियस्स च। तत्थ चतुदोसापगतं वीरियं आरद्धन्ति वेदितब्बम्। न च अतिलीनं होति, न च अतिपग्गहितं, न च अज्झत्तं संखित्तं, न च बहिद्धा विक्खित्तम्। तदेतं दुविधं होति – कायिकं, चेतसिकञ्च। तत्थ ‘‘इध भिक्खु दिवसं चङ्कमेन निसज्जाय आवरणीयेहि धम्मेहि चित्तं परिसोधेती’’ति (विभ॰ ५१९) एवं रत्तिदिवसस्स पञ्च कोट्ठासे कायेन घटेन्तस्स वायमन्तस्स कायिकवीरियं वेदितब्बम्। ‘‘न तावाहं इतो लेणा निक्खमिस्सामि, याव मे न अनुपादाय आसवेहि चित्तं विमुच्चती’’ति एवं ओकासपरिच्छेदेन वा, ‘‘न तावाहं इमं पल्लङ्कं भिन्दिस्सामी’’ति एवं निसज्जादिपरिच्छेदेन वा मानसं बन्धित्वा घटेन्तस्स वायमन्तस्स चेतसिकवीरियं वेदितब्बम्। तदुभयम्पि इध वट्टति। दुविधेनापि हि इमिना वीरियेन आरद्धवीरियस्स अनुप्पन्नञ्चेव थिनमिद्धं नुप्पज्जति, उप्पन्नञ्च थिनमिद्धं पहीयति मिलक्खतिस्सत्थेरस्स विय, गामन्तपब्भारवासिमहासीवत्थेरस्स विय, पीतिमल्लकत्थेरस्स विय, कुटुम्बियपुत्ततिस्सत्थेरस्स विय च। एतेसु हि पुरिमा तयो अञ्ञे च एवरूपा कायिकवीरियेन आरद्धवीरिया, कुटुम्बियपुत्ततिस्सत्थेरो अञ्ञे च एवरूपा चेतसिकवीरियेन आरद्धवीरिया, उच्चावालुकवासी महानागत्थेरो पन द्वीहिपि वीरियेहि आरद्धवीरियोव। थेरो किर एकं सत्ताहं चङ्कमति, एकं तिट्ठति, एकं निसीदति, एकं निपज्जति। महाथेरस्स एकइरियापथोपि असप्पायो नाम नत्थि, चतुत्थे सत्ताहे विपस्सनं वड्ढेत्वा अरहत्ते पतिट्ठासि।&lt;br&gt;&#xA;अपिच छ धम्मा थिनमिद्धस्स पहानाय संवत्तन्ति – अतिभोजने निमित्तग्गाहो, इरियापथसम्परिवत्तनता, आलोकसञ्ञामनसिकारो, अब्भोकासवासो, कल्याणमित्तता, सप्पायकथाति। आहरहत्थक-भुत्तवमितक-तत्रवट्टक-अलंसाटक-काकमासक-ब्राह्मणादयो विय भोजनं भुञ्जित्वा रत्तिट्ठानदिवाट्ठाने निसिन्नस्स हि समणधम्मं करोतो थिनमिद्धं महाहत्थी विय ओत्थरन्तं आगच्छति, चतुपञ्चआलोपओकासं पन ठपेत्वा पानीयं पिवित्वा यापनसीलस्स भिक्खुनो तं न होतीति एवं अतिभोजने निमित्तं गण्हन्तस्सापि थिनमिद्धं पहीयति। यस्मिं इरियापथे थिनमिद्धं ओक्कमति, ततो अञ्ञं परिवत्तेन्तस्सापि, रत्तिं चन्दालोकदीपालोकउक्कालोके दिवा सूरियालोकं मनसिकरोन्तस्सापि , अब्भोकासे वसन्तस्सापि, महाकस्सपत्थेरसदिसे पहीनथिनमिद्धे कल्याणमित्ते सेवन्तस्सापि थिनमिद्धं पहीयति, ठाननिसज्जादीसु धुतङ्गनिस्सितसप्पायकथायपि पहीयति। तेन वुत्तं – ‘‘छ धम्मा थिनमिद्धस्स पहानाय संवत्तन्ती’’ति।&lt;br&gt;&#xA;१९. नवमे वूपसन्तचित्तस्साति झानेन वा विपस्सनाय वा वूपसमितचित्तस्स।&lt;br&gt;&#xA;अपिच छ धम्मा उद्धच्चकुक्कुच्चस्स पहानाय संवत्तन्ति – बहुस्सुतता, परिपुच्छकता, विनये पकतञ्ञुता, वुद्धसेविता, कल्याणमित्तता, सप्पायकथाति। बाहुसच्चेनापि हि एकं वा द्वे वा तयो वा चत्तारो वा पञ्च वा निकाये पाळिवसेन च अत्थवसेन च उग्गण्हन्तस्सापि उद्धच्चकुक्कुच्चं पहीयति, कप्पियाकप्पियपरिपुच्छाबहुलस्सापि, विनयपञ्ञत्तियं चिण्णवसीभावताय पकतञ्ञुनोपि, वुड्ढे महल्लकत्थेरे उपसङ्कमन्तस्सापि, उपालित्थेरसदिसे विनयधरे कल्याणमित्ते सेवन्तस्सापि उद्धच्चकुक्कुच्चं पहीयति, ठाननिसज्जादीसु कप्पियाकप्पियनिस्सितसप्पायकथायपि पहीयति। तेन वुत्तं – ‘‘छ धम्मा उद्धच्चकुक्कुच्चस्स पहानाय संवत्तन्ती’’ति।&lt;br&gt;&#xA;२०. दसमे योनिसो, भिक्खवे, मनसिकरोतोति वुत्तनयेनेव उपायतो मनसिकरोन्तस्स।&lt;br&gt;&#xA;अपिच छ धम्मा विचिकिच्छाय पहानाय संवत्तन्ति – बहुस्सुतता, परिपुच्छकता, विनये पकतञ्ञुता, अधिमोक्खबहुलता, कल्याणमित्तता, सप्पायकथाति। बहुसच्चेनापि हि एकं वा…पे॰… पञ्च वा निकाये पाळिवसेन च अत्थवसेन च उग्गण्हन्तस्सापि विचिकिच्छा पहीयति, तीणि रतनानि आरब्भ परिपुच्छाबहुलस्सापि, विनये चिण्णवसीभावस्सापि, तीसु रतनेसु ओकप्पनियसद्धासङ्खातअधिमोक्खबहुलस्सापि, सद्धाधिमुत्ते वक्कलित्थेरसदिसे कल्याणमित्ते सेवन्तस्सापि विचिकिच्छा पहीयति, ठाननिसज्जादीसु तिण्णं रतनानं गुणनिस्सितसप्पायकथायपि पहीयति। तेन वुत्तं – ‘‘छ धम्मा विचिकिच्छाय पहानाय संवत्तन्ती’’ति। इमस्मिं नीवरणप्पहानवग्गे वट्टविवट्टं कथितन्ति।&lt;br&gt;&#xA;नीवरणप्पहानवग्गवण्णना।&lt;/p&gt;</description>
    </item>
    <item>
      <title>०३. अकम्मनियवग्गवण्णना</title>
      <link>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/03_akammaniyavaggavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/03_akammaniyavaggavaNNanA/</guid>
      <description>&lt;p&gt;३. अकम्मनियवग्गवण्णना&lt;br&gt;&#xA;२१-२२. ततियस्स पठमे अभावितन्ति अवड्ढितं भावनावसेन अप्पवत्तितम्। अकम्मनियं होतीति कम्मक्खमं कम्मयोग्गं न होति। दुतिये वुत्तविपरियायेन अत्थो वेदितब्बो। एत्थ च पठमे चित्तन्ति वट्टवसेन उप्पन्नचित्तं, दुतिये विवट्टवसेन उप्पन्नचित्तम्। तत्थ च वट्टं वट्टपादं, विवट्टं विवट्टपादन्ति अयं पभेदो वेदितब्बो। वट्टं नाम तेभूमकवट्टं, वट्टपादं नाम वट्टपटिलाभाय कम्मं, विवट्टं नाम नव लोकुत्तरधम्मा, विवट्टपादं नाम विवट्टपटिलाभाय कम्मम्। इति इमेसु सुत्तेसु वट्टविवट्टमेव कथितन्ति।&lt;br&gt;&#xA;२३-२४. ततिये वट्टवसेनेव उप्पन्नचित्तं वेदितब्बम्। महतो अनत्थाय संवत्ततीति देवमनुस्ससम्पत्तियो मारब्रह्मइस्सरियानि च ददमानम्पि पुनप्पुनं जातिजराब्याधिमरणसोकपरिदेवदुक्खदोमनस्सुपायासे खन्धधातुआयतनपटिच्चसमुप्पादवट्टानि च ददमानं केवलं दुक्खक्खन्धमेव देतीति महतो अनत्थाय संवत्तति नामाति। चतुत्थे चित्तन्ति विवट्टवसेनेव उप्पन्नचित्तम्।&lt;br&gt;&#xA;२५-२६. पञ्चमछट्ठेसु अभावितं अपातुभूतन्ति अयं विसेसो। तत्रामयधिप्पायो – वट्टवसेन उप्पन्नचित्तं नाम उप्पन्नम्पि अभावितं अपातुभूतमेव होति। कस्मा ? लोकुत्तरपादकज्झानविपस्सनामग्गफलनिब्बानेसु पक्खन्दितुं असमत्थत्ता। विवट्टवसेन उप्पन्नं पन भावितं पातुभूतं नाम होति। कस्मा? तेसु धम्मेसु पक्खन्दितुं समत्थत्ता। कुरुन्दकवासी फुस्समित्तत्थेरो पनाह – ‘‘मग्गचित्तमेव, आवुसो, भावितं पातुभूतं नाम होती’’ति।&lt;br&gt;&#xA;२७-२८. सत्तमट्ठमेसु अबहुलीकतन्ति पुनप्पुनं अकतम्। इमानिपि द्वे वट्टविवट्टवसेन उप्पन्नचित्तानेव वेदितब्बानीति।&lt;br&gt;&#xA;२९. नवमे ‘‘जातिपि दुक्खा’’तिआदिना नयेन वुत्तं दुक्खं अधिवहति आहरतीति दुक्खाधिवहम्। दुक्खाधिवाहन्तिपि पाठो। तस्सत्थो – लोकुत्तरपादकज्झानादि अरियधम्माभिमुखं दुक्खेन अधिवाहीयति पेसीयतीति दुक्खाधिवाहम्। इदम्पि वट्टवसेन उप्पन्नचित्तमेव। तञ्हि वुत्तप्पकारा देवमनुस्सादिसम्पत्तियो ददमानम्पि जातिआदीनं अधिवहनतो दुक्खाधिवहं, अरियधम्माधिगमाय दुप्पेसनतो दुक्खाधिवाहञ्च नाम होतीति।&lt;br&gt;&#xA;३०. दसमे विवट्टवसेन उप्पन्नचित्तमेव चित्तम्। तञ्हि मानुसकसुखतो दिब्बसुखं, दिब्बसुखतो झानसुखं, झानसुखतो विपस्सनासुखं, विपस्सनासुखतो मग्गसुखं, मग्गसुखतो फलसुखं, फलसुखतो निब्बानसुखं अधिवहति आहरतीति सुखाधिवहं नाम होति, सुखाधिवाहं वा। तञ्हि लोकुत्तरपादकज्झानादिअरियधम्माभिमुखं सुपेसयं विस्सट्ठइन्दवजिरसदिसं होतीति सुखाधिवाहन्तिपि वुच्चति। इमस्मिम्पि वग्गे वट्टविवट्टमेव कथितन्ति।&lt;br&gt;&#xA;अकम्मनियवग्गवण्णना।&lt;/p&gt;</description>
    </item>
    <item>
      <title>०४. अदन्तवग्गवण्णना</title>
      <link>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/04_adantavaggavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/04_adantavaggavaNNanA/</guid>
      <description>&lt;p&gt;४. अदन्तवग्गवण्णना&lt;br&gt;&#xA;३१. चतुत्थस्स पठमे अदन्तन्ति सविसेवनं अदन्तहत्थिअस्सादिसदिसम्। चित्तन्ति वट्टवसेन उप्पन्नचित्तमेव।&lt;br&gt;&#xA;३२. दुतिये दन्तन्ति निब्बिसेवनं दन्तहत्थिअस्सादिसदिसम्। इमस्मिम्पि सुत्तद्वये वट्टविवट्टवसेन उप्पन्नचित्तमेव कथितम्। यथा चेत्थ, एवं इतो परेसुपीति।&lt;br&gt;&#xA;३३. ततिये अगुत्तन्ति अगोपितं सतिसंवररहितं अगुत्तहत्थिअस्सादिसदिसम्।&lt;br&gt;&#xA;३४. चतुत्थे गुत्तन्ति गोपितं अविस्सट्ठसतिसंवरं गुत्तहत्थिअस्सादिसदिसम्।&lt;br&gt;&#xA;३५-३६. पञ्चमछट्ठानि अरक्खितं रक्खितन्ति पदवसेन बुज्झनकानं अज्झासयेन वुत्तानि। अत्थो पनेत्थ पुरिमसदिसोयेव।&lt;br&gt;&#xA;३७-३८. सत्तमट्ठमेसुपि एसेव नयो। उपमा पनेत्थ असंवुतघरद्वारादिवसेन वेदितब्बा।&lt;br&gt;&#xA;३९-४०. नवमदसमानि चतूहिपि पदेहि योजेत्वा वुत्तानि। इमस्मिम्पि वग्गे वट्टविवट्टमेव कथितन्ति।&lt;br&gt;&#xA;अदन्तवग्गवण्णना।&lt;/p&gt;</description>
    </item>
    <item>
      <title>०५. पणिहितअच्छवग्गवण्णना</title>
      <link>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/05_paNihitaachChavaggavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/05_paNihitaachChavaggavaNNanA/</guid>
      <description>&lt;p&gt;५. पणिहितअच्छवग्गवण्णना&lt;br&gt;&#xA;४१. पञ्चमस्स पठमे सेय्यथापीति ओपम्मत्थे निपातो। तत्र भगवा कत्थचि अत्थेन उपमं परिवारेत्वा दस्सेति वत्थसुत्ते (म॰ नि॰ १.७० आदयो) विय, पारिच्छत्तकोपम- (अ॰ नि॰ ७.६९) अग्गिक्खन्धोपमादिसुत्तेसु (अ॰ नि॰ ७.७२) विय च, कत्थचि उपमाय अत्थं परिवारेत्वा दस्सेति लोणम्बिलसुत्ते (अ॰ नि॰ ३.१०१) विय, सुवण्णकारसुत्तसूरियोपमादिसुत्तेसु (अ॰ नि॰ ७.६६) विय च। इमस्मिं पन सालिसूकोपमे उपमाय अत्थं परिवारेत्वा दस्सेन्तो सेय्यथापि, भिक्खवेतिआदिमाह। तत्थ सालिसूकन्ति सालिफलस्स सूकम्। यवसूकेपि एसेव नयो। वा-सद्दो विकप्पत्थो। मिच्छापणिहितन्ति मिच्छाठपितम्। यथा विज्झितुं सक्कोति, न एवं उद्धग्गं कत्वा ठपितन्ति अत्थो। भेच्छतीति भिन्दिस्सति, छविं छिन्दिस्सतीति अत्थो। मिच्छापणिहितेन चित्तेनाति मिच्छाठपितेन चित्तेन। वट्टवसेन उप्पन्नचित्तं सन्धायेतं वुत्तम्। अविज्जन्ति अट्ठसु ठानेसु अञ्ञाणभूतं घनबहलं महाअविज्जम्। विज्जं उप्पादेस्सतीति एत्थ विज्जन्ति अरहत्तमग्गञाणम्। निब्बानन्ति तण्हावानतो निक्खन्तभावेन एवं वुत्तं अमतम्। सच्छिकरिस्सतीति पच्चक्खं करिस्सति।&lt;br&gt;&#xA;४२. दुतिये सम्मापणिहितन्ति यथा भिन्दितुं सक्कोति, एवं उद्धग्गं कत्वा सुट्ठु ठपितम्। अक्कन्तन्ति एत्थ पादेनेव अक्कन्तं नाम होति, हत्थेन उप्पीळितम्। रुळ्हिसद्दवसेन पन अक्कन्तन्तेव वुत्तम्। अयञ्हेत्थ अरियवोहारो। कस्मा पन अञ्ञे सेपण्णिकण्टकमदनकण्टकादयो महन्ते अग्गहेत्वा सुखुमं दुब्बलं सालिसूकयवसूकमेव गहितन्ति? अप्पमत्तकस्सापि कुसलकम्मस्स विवट्टाय समत्थभावदस्सनत्थम्। यथा हि सुखुमं दुब्बलं सालिसूकं वा यवसूकं वा होतु, महन्तमहन्ता सेपण्णिकण्टकमदनकण्टकादयो वा, एतेसु यंकिञ्चि मिच्छा ठपितं हत्थं वा पादं वा भिन्दितुं लोहितं वा उप्पादेतुं न सक्कोति, सम्मा ठपितं पन सक्कोति, एवमेव अप्पमत्तकं तिणमुट्ठि मत्तदानकुसलं वा होतु, महन्तं वेलामदानादिकुसलं वा, सचे वट्टसम्पत्तिं पत्थेत्वा वट्टसन्निस्सितवसेन मिच्छा ठपितं होति, वट्टमेव आहरितुं सक्कोति, नो विवट्टम्। ‘‘इदं मे दानं आसवक्खयावहं होतू’’ति एवं पन विवट्टं पत्थेन्तेन विवट्टवसेन सम्मा ठपितं अरहत्तम्पि पच्चेकबोधिञाणम्पि सब्बञ्ञुतञाणम्पि दातुं सक्कोतियेव। वुत्तञ्हेतं –&lt;br&gt;&#xA;‘‘पटिसम्भिदा विमोक्खा च, या च सावकपारमी।&lt;br&gt;&#xA;पच्चेकबोधि बुद्धभूमि, सब्बमेतेन लब्भती’’ति॥ (खु॰ पा॰ ८.१५)।&lt;br&gt;&#xA;इमस्मिं सुत्तद्वये च वट्टविवट्टं कथितम्।&lt;br&gt;&#xA;४३. ततिये पदुट्ठचित्तन्ति दोसेन पदुट्ठचित्तम्। चेतसा चेतोपरिच्चाति अत्तनो चित्तेन तस्स चित्तं परिच्छिन्दित्वा। यथाभतं निक्खित्तोति यथा आहरित्वा ठपितो। एवं निरयेति एवं निरये ठितोयेवाति वत्तब्बो। अपायन्तिआदि सब्बं निरयवेवचनमेव। निरयो हि अयसङ्खाता सुखा अपेतोति अपायो, दुक्खस्स गति पटिसरणन्ति दुग्गति, दुक्कटकारिनो एत्थ विवसा निपतन्तीति विनिपातो, निरस्सादत्थेन निरयो।&lt;br&gt;&#xA;४४. चतुत्थे पसन्नन्ति सद्धापसादेन पसन्नम्। सुगतिन्ति सुखस्स गतिम्। सग्गं लोकन्ति रूपादिसम्पत्तीहि सुट्ठु अग्गं लोकम्।&lt;br&gt;&#xA;४५. पञ्चमे उदकरहदोति उदकदहो। आविलोति अविप्पसन्नो। लुळितोति अपरिसण्ठितो। कललीभूतोति कद्दमीभूतो। सिप्पिसम्बुकन्तिआदीसु सिप्पियो च सम्बुका च सिप्पिसम्बुकम्। सक्खरा च कठलानि च सक्खरकठलम्। मच्छानं गुम्बं घटाति मच्छगुम्बम्। चरन्तम्पि तिट्ठन्तम्पीति एत्थ सक्खरकठलं तिट्ठतियेव, इतरानि चरन्तिपि तिट्ठन्तिपि। यथा पन अन्तरन्तरा ठितासुपि निसिन्नासुपि निपज्जमानासुपि ‘‘एता गावियो चरन्ती’’ति चरन्तियो उपादाय इतरापि ‘‘चरन्ती’’ति वुच्चन्ति, एवं तिट्ठन्तमेव सक्खरकठलं उपादाय इतरम्पि द्वयं ‘‘तिट्ठन्त’’न्ति वुत्तं, इतरं द्वयं चरन्तं उपादाय सक्खरकठलम्पि ‘‘चरन्त’’न्ति वुत्तम्।&lt;br&gt;&#xA;आविलेनाति पञ्चहि नीवरणेहि परियोनद्धेन। अत्तत्थं वातिआदीसु अत्तनो दिट्ठधम्मिको लोकियलोकुत्तरमिस्सको अत्थो अत्तत्थो नाम। अत्तनोव सम्पराये लोकियलोकुत्तरमिस्सको अत्थो परत्थो नाम होति। सो हि परत्थ अत्थोति परत्थो। तदुभयं उभयत्थो नाम। अपिच अत्तनो दिट्ठधम्मिकसम्परायिकोपि लोकियलोकुत्तरो अत्थो अत्तत्थो नाम, परस्स तादिसोव अत्थो परत्थो नाम, तदुभयम्पि उभयत्थो नाम। उत्तरिं वा मनुस्सधम्माति दसकुसलकम्मपथसङ्खाता मनुस्सधम्मा उत्तरिम्। अयञ्हि दसविधो धम्मो विनापि अञ्ञं समादापकं सत्थन्तरकप्पावसाने जातसंवेगेहि मनुस्सेहि सयमेव समादिन्नत्ता मनुस्सधम्मोति वुच्चति, ततो उत्तरिं पन झानविपस्सनामग्गफलानि वेदितब्बानि। अलमरियञाणदस्सनविसेसन्ति अरियानं युत्तं, अरियभावं वा कातुं समत्थं ञाणदस्सनसङ्खातं विसेसम्। ञाणमेव हि जाननट्ठेन ञाणं, दस्सनट्ठेन दस्सनन्ति वेदितब्बं, दिब्बचक्खुञाणविपस्सनाञाणमग्गञाणफलञाणपच्चवेक्खणञाणानमेतं अधिवचनम्।&lt;br&gt;&#xA;४६. छट्ठे अच्छोति अबहलो, पसन्नोतिपि वट्टति। विप्पसन्नोति सुट्ठु पसन्नो। अनाविलोति न आविलो, परिसुद्धोति अत्थो, फेणपुब्बुळसङ्खसेवालपणकविरहितोति वुत्तं होति। अनाविलेनाति पञ्चनीवरणविमुत्तेन। सेसं चतुत्थे वुत्तनयमेव। इमस्मिम्पि सुत्तद्वये वट्टविवट्टमेव कथितम्।&lt;br&gt;&#xA;४७. सत्तमे रुक्खजातानन्ति पच्चत्ते सामिवचनं, रुक्खजातानीति अत्थो। रुक्खानमेतं अधिवचनम्। यदिदन्ति निपातमत्तम्। मुदुतायाति मुदुभावेन। कोचि हि रुक्खो वण्णेन अग्गो होति, कोचि गन्धेन, कोचि रसेन, कोचि थद्धताय। फन्दनो पन मुदुताय चेव कम्मञ्ञताय च अग्गो सेट्ठोति दस्सेति। चित्तं, भिक्खवे, भावितं बहुलीकतन्ति एत्थ समथविपस्सनावसेन भावितञ्चेव पुनप्पुनकतञ्च चित्तं अधिप्पेतम्। कुरुन्दकवासि फुस्समित्तत्थेरो पनाह – ‘‘एकन्तं मुदु चेव कम्मनियञ्च चित्तं नाम अभिञ्ञापादकचतुत्थज्झानचित्तमेव, आवुसो’’ति।&lt;br&gt;&#xA;४८. अट्ठमे एवं लहुपरिवत्तन्ति एवं लहुं उप्पज्जित्वा लहुं निरुज्झनकम्। यावञ्चाति अधिमत्तपमाणत्थे निपातो, अतिविय न सुकराति अत्थो। इदन्ति निपातमत्तम्। चित्तन्ति एकच्चे ताव आचरिया ‘‘भवङ्गचित्त’’न्ति वदन्ति, तं पन पटिक्खिपित्वा ‘‘इध चित्तन्ति यंकिञ्चि अन्तमसो चक्खुविञ्ञाणम्पि अधिप्पेतमेवा’’ति वुत्तम्। इमस्मिं पनत्थे मिलिन्दराजा धम्मकथिकं नागसेनत्थेरं पुच्छि, ‘‘भन्ते नागसेन, एकस्मिं अच्छराक्खणे पवत्तितचित्तसङ्खारा सचे रूपिनो अस्सु, कीव महारासि भवेय्या’’ति? ‘‘वाहसतानं खो, महाराज, वीहीनं अड्ढचूळञ्च वाहा वीहिसत्तम्बणानि द्वे च तुम्बा एकच्छराक्खणे पवत्तितस्स चित्तस्स सङ्खम्पि न उपेन्ति, कलम्पि न उपेन्ति, कलभागम्पि न उपेन्ती’’ति (मि॰ प॰ ४.१.२)। अथ कस्मा सम्मासम्बुद्धेन ‘‘उपमापि न सुकरा’’ति वुत्तं? यथेव हि उपमं पटिक्खिपित्वापि कप्पदीघभावस्स योजनिकपब्बतेन योजनिकसासपपुण्णनगरेन, निरयदुक्खस्स सत्तिसताहतोपमेन, सग्गसुखस्स च चक्कवत्तिसम्पत्तिया उपमा कता, एवमिधापि कातब्बाति? तत्थ ‘‘सक्का पन, भन्ते, उपमा कातु’’न्ति एवं पुच्छावसेन उपमा कता, इमस्मिं सुत्ते पुच्छाय अभावेन न कता। इदञ्हि सुत्तं धम्मदेसनापरियोसाने वुत्तम्। इति इमस्मिं सुत्ते चित्तरासि नाम कथितोति।&lt;br&gt;&#xA;४९. नवमे पभस्सरन्ति पण्डरं परिसुद्धम्। चित्तन्ति भवङ्गचित्तम्। किं पन चित्तस्स वण्णो नाम अत्थीति? नत्थि। नीलादीनञ्हि अञ्ञतरवण्णं वा होतु अवण्णं वा यंकिञ्चि परिसुद्धताय ‘‘पभस्सर’’न्ति वुच्चति। इदम्पि निरुपक्किलेसताय परिसुद्धन्ति पभस्सरम्। तञ्च खोति तं भवङ्गचित्तम्। आगन्तुकेहीति असहजातेहि पच्छा जवनक्खणे उप्पज्जनकेहि। उपक्किलेसेहीति रागादीहि उपक्किलिट्ठत्ता उपक्किलिट्ठं नामाति वुच्चति। कथं? यथा हि सीलवन्ता आचारसम्पन्ना मातापितरो वा आचरियुपज्झाया वा दुस्सीलानं दुराचारानं अवत्तसम्पन्नानं पुत्तानञ्चेव अन्तेवासिकसद्धिविहारिकानञ्च वसेन ‘‘अत्तनो पुत्ते वा अन्तेवासिकसद्धिविहारिके वा न तज्जेन्ति न सिक्खापेन्ति न ओवदन्ति नानुसासन्ती’’ति अवण्णं अकित्तिं लभन्ति, एवंसम्पदमिदं वेदितब्बम्। आचारसम्पन्ना मातापितरो विय च आचरियुपज्झाया विय च भवङ्गचित्तं दट्ठब्बं, पुत्तादीनं वसेन तेसं अकित्तिलाभो विय जवनक्खणे रज्जनदुस्सनमुय्हनसभावानं लोभसहगतादीनं चित्तानं वसेन उप्पन्नेहि आगन्तुकेहि उपक्किलेसेहि पकतिपरिसुद्धम्पि भवङ्गचित्तं उपक्किलिट्ठं नाम होतीति।&lt;br&gt;&#xA;५०. दसमेपि भवङ्गचित्तमेव चित्तम्। विप्पमुत्तन्ति जवनक्खणे अरज्जमानं अदुस्समानं अमुय्हमानं तिहेतुकञाणसम्पयुत्तादिकुसलवसेन उप्पज्जमानं आगन्तुकेहि उपक्किलेसेहि विप्पमुत्तं नाम होति। इधापि यथा सीलवन्तानं आचारसम्पन्नानं पुत्तादीनं वसेन मातादयो ‘‘सोभना एतेयेव अत्तनो पुत्तकादयो सिक्खापेन्ति ओवदन्ति अनुसासन्ती’’ति वण्णकित्तिलाभिनो होन्ति, एवं जवनक्खणे उप्पन्नकुसलचित्तवसेन इदं भवङ्गचित्तं आगन्तुकेहि उपक्किलेसेहि विप्पमुत्तन्ति वुच्चतीति।&lt;br&gt;&#xA;पणिहितअच्छवग्गवण्णना।&lt;/p&gt;</description>
    </item>
    <item>
      <title>०६. अच्छरासङ्घातवग्गवण्णना</title>
      <link>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/06_achCharAsanghAtavaggavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/06_achCharAsanghAtavaggavaNNanA/</guid>
      <description>&lt;p&gt;६. अच्छरासङ्घातवग्गवण्णना&lt;br&gt;&#xA;५१. छट्ठस्स पठमे तं अस्सुतवा पुथुज्जनोति तं भवङ्गचित्तं सुतविरहितो पुथुज्जनो। तत्थ आगमाधिगमाभावा ञेय्यो अस्सुतवा इति। यो हि इदं सुत्तं आदितो पट्ठाय अत्थवसेन उपपरिक्खन्तो ‘‘इदं भवङ्गचित्तं नाम पकतिपरिसुद्धम्पि जवनक्खणे उप्पन्नेहि लोभादीहि उपक्किलेसेहि उपक्किलिट्ठ’’न्ति नेव आगमवसेन न अधिगमवसेन जानाति, यस्स च खन्धधातुआयतनपच्चयाकारसतिपट्ठानादीसु उग्गहपरिपुच्छाविनिच्छयविरहितत्ता यथाभूतञाणपटिवेधसाधको नेव आगमो, पटिपत्तिया अधिगन्तब्बस्स अनधिगतत्ता न अधिगमो अत्थि। सो आगमाधिगमाभावा ञेय्यो अस्सुतवा इति। स्वायं –&lt;br&gt;&#xA;‘‘पुथूनं जननादीहि, कारणेहि पुथुज्जनो।&lt;br&gt;&#xA;पुथुज्जनन्तोगधत्ता, पुथुवायं जनो इति’’॥&lt;br&gt;&#xA;सो हि पुथूनं नानप्पकारानं किलेसादीनं जननादीहि कारणेहि पुथुज्जनो। यथाह –&lt;br&gt;&#xA;‘‘पुथु किलेसे जनेन्तीति पुथुज्जना, पुथु अविहतसक्कायदिट्ठिकाति पुथुज्जना, पुथु सत्थारानं मुखुल्लोकिकाति पुथुज्जना, पुथु सब्बगतीहि अवुट्ठिताति पुथुज्जना, पुथु नानाभिसङ्खारे अभिसङ्खरोन्तीति पुथुज्जना, पुथु नानाओघेहि वुय्हन्तीति पुथुज्जना, पुथु नानासन्तापेहि सन्तप्पन्तीति पुथुज्जना, पुथु नानापरिळाहेहि परिडय्हन्तीति पुथुज्जना, पुथु पञ्चसु कामगुणेसु रत्ता गिद्धा गधिता मुच्छिता अज्झोपन्ना लग्गा लग्गिता पलिबुद्धाति पुथुज्जना, पुथु पञ्चहि नीवरणेहि आवुता निवुता ओवुता पिहिता पटिच्छन्ना पटिकुज्जिताति पुथुज्जना’’ति (महानि॰ ५१, ९४)।&lt;br&gt;&#xA;पुथूनं वा गणनपथमतीतानं अरियधम्मपरम्मुखानं नीचधम्मसमाचारानं जनानं अन्तोगधत्तापि पुथुज्जनो, पुथु वा अयं विसुंयेव सङ्खं गतो, विसंसट्ठो सीलसुतादिगुणयुत्तेहि अरियेहि जनोति पुथुज्जनो। एवमेतेहि ‘‘अस्सुतवा पुथुज्जनो’’ति द्वीहि पदेहि ये ते –&lt;br&gt;&#xA;‘‘दुवे पुथुज्जना वुत्ता, बुद्धेनादिच्चबन्धुना।&lt;br&gt;&#xA;अन्धो पुथुज्जनो एको, कल्याणेको पुथुज्जनो’’ति॥ –&lt;br&gt;&#xA;द्वे पुथुज्जना वुत्ता, तेसु अन्धपुथुज्जनो वुत्तो होतीति वेदितब्बो।&lt;br&gt;&#xA;यथाभूतं नप्पजानातीति ‘‘इदञ्च भवङ्गचित्तं एवं आगन्तुकेहि उपक्किलेसेहि उपक्किलिट्ठं नाम होति, एवं विप्पमुत्तं नामा’’ति यथासभावतो न जानाति। तस्माति यस्मा न जानाति, तस्मा। चित्तभावना नत्थीति चित्तट्ठिति चित्तपरिग्गहो नत्थि, नत्थिभावेनेव ‘‘नत्थी’’ति वदामीति दस्सेति।&lt;br&gt;&#xA;५२. दुतिये सुतवाति सुतसम्पन्नो। वित्थारतो पनेत्थ अस्सुतवाति पदस्स पटिपक्खवसेन अत्थो वेदितब्बो। अरियसावकोति अत्थि अरियो न सावको, सेय्यथापि बुद्धा चेव पच्चेकबुद्धा च; अत्थि सावको न अरियो, सेय्यथापि गिही अनागतफलो; अत्थि नेव अरियो न सावको सेय्यथापि पुथुतित्थिया। अत्थि अरियोचेव सावको च, सेय्यथापि समणा सक्यपुत्तिया आगतफला विञ्ञातसासना। इध पन गिही वा होतु पब्बजितो वा, यो कोचि सुतवाति एत्थ वुत्तस्स अत्थस्स वसेन सुतसम्पन्नो, अयं अरियसावकोति वेदितब्बो। यथाभूतं पजानातीति ‘‘एवमिदं भवङ्गचित्तं आगन्तुकेहि उपक्किलेसेहि विप्पमुत्तं होति, एवं उपक्किलिट्ठ’’न्ति यथासभावतो जानाति। चित्तभावना अत्थीति चित्तट्ठिति चित्तपरिग्गहो अत्थि, अत्थिभावेनेव ‘‘अत्थी’’ति वदामीति दस्सेति। इमस्मिं सुत्ते बलवविपस्सना कथिता। केचि तरुणविपस्सनाति वदन्ति।&lt;br&gt;&#xA;५३. ततियं अट्ठुप्पत्तियं कथितम्। कतरायं पन अट्ठुप्पत्तियं? अग्गिक्खन्धोपमसुत्तन्तअट्ठुप्पत्तियम्। भगवा किर एकस्मिं समये सावत्थिं उपनिस्साय जेतवनमहाविहारे पटिवसति। बुद्धानञ्च यत्थ कत्थचि पटिवसन्तानं पञ्चविधं किच्चं अविजहितमेव होति। पञ्च हि बुद्धकिच्चानि – पुरेभत्तकिच्चं, पच्छाभत्तकिच्चं, पुरिमयामकिच्चं, मज्झिमयामकिच्चं, पच्छिमयामकिच्चन्ति।&lt;br&gt;&#xA;तत्रिदं पुरेभत्तकिच्चं – भगवा हि पातोव वुट्ठाय उपट्ठाकानुग्गहत्थं सरीरफासुकत्थञ्च मुखधोवनादिसरीरपरिकम्मं कत्वा याव भिक्खाचारवेला ताव विवित्तासने वीतिनामेत्वा भिक्खाचारवेलाय निवासेत्वा कायबन्धनं बन्धित्वा चीवरं पारुपित्वा पत्तमादाय कदाचि एककोव, कदाचि भिक्खुसङ्घपरिवुतो गामं वा निगमं वा पिण्डाय पविसति कदाचि पकतिया, कदाचि अनेकेहि पाटिहारियेहि वत्तमानेहि। सेय्यथिदं – पिण्डाय पविसतो लोकनाथस्स पुरतो पुरतो गन्त्वा मुदुगतवाता पथविं सोधेन्ति, वलाहका उदकफुसितानि मुञ्चन्ता मग्गे रेणुं वूपसमेत्वा उपरि वितानं हुत्वा तिट्ठन्ति, अपरे वाता पुप्फानि उपसंहरित्वा मग्गे ओकिरन्ति, उन्नता भूमिप्पदेसा ओनमन्ति, ओनता उन्नमन्ति, पादनिक्खेपसमये समाव भूमि होति, सुखसम्फस्सानि पदुमपुप्फानि वा पादे सम्पटिच्छन्ति। इन्दखीलस्स अन्तो ठपितमत्ते दक्खिणपादे सरीरतो छब्बण्णरस्मियो निक्खमित्वा सुवण्णरसपिञ्जरानि विय चित्रपटपरिक्खित्तानि विय च पासादकूटागारादीनि अलङ्करोन्तियो इतो चितो च धावन्ति, हत्थिअस्सविहङ्गादयो सकसकट्ठानेसु ठितायेव मधुरेनाकारेन सद्दं करोन्ति, तथा भेरिवीणादीनि तूरियानि मनुस्सानञ्च कायूपगानि आभरणानि। तेन सञ्ञाणेन मनुस्सा जानन्ति ‘‘अज्ज भगवा इध पिण्डाय पविट्ठो’’ति। ते सुनिवत्था सुपारुता गन्धपुप्फादीनि आदाय घरा निक्खमित्वा अन्तरवीथिं पटिपज्जित्वा भगवन्तं गन्धपुप्फादीहि सक्कच्चं पूजेत्वा वन्दित्वा ‘‘अम्हाकं, भन्ते, दस भिक्खू, अम्हाकं वीसति, पञ्ञासं…पे॰… सतं देथा’’ति याचित्वा भगवतोपि पत्तं गहेत्वा आसनं पञ्ञापेत्वा सक्कच्चं पिण्डपातेन पटिमानेन्ति। भगवा कतभत्तकिच्चो तेसं उपनिस्सयचित्तसन्तानानि ओलोकेत्वा तथा धम्मं देसेति, यथा केचि सरणगमनेसु पतिट्ठहन्ति, केचि पञ्चसु सीलेसु, केचि सोतापत्तिसकदागामिअनागामिफलानं अञ्ञतरस्मिं, केचि पब्बजित्वा अग्गफले अरहत्तेति। एवं महाजनं अनुग्गहेत्वा उट्ठायासना विहारं गच्छति। तत्थ गन्त्वा गन्धमण्डलमाळे पञ्ञत्तवरबुद्धासने निसीदति भिक्खूनं भत्तकिच्चपरियोसानं आगमयमानो। ततो भिक्खूनं भत्तकिच्चपरियोसाने उपट्ठाको भगवतो निवेदेति। अथ भगवा गन्धकुटिं पविसति। इदं ताव पुरेभत्तकिच्चम्।&lt;br&gt;&#xA;अथ भगवा एवं कतपुरेभत्तकिच्चो गन्धकुटिया उपट्ठाने निसीदित्वा पादे पक्खालेत्वा पादपीठे ठत्वा भिक्खुसङ्घं ओवदति – ‘‘भिक्खवे, अप्पमादेन सम्पादेथ, दुल्लभो बुद्धुप्पादो लोकस्मिं, दुल्लभो मनुस्सत्तपटिलाभो, दुल्लभा खणसम्पत्ति, दुल्लभा पब्बज्जा, दुल्लभं सद्धम्मस्सवन’’न्ति। तत्थ केचि भगवन्तं कम्मट्ठानं पुच्छन्ति। भगवा तेसं चरियानुरूपं कम्मट्ठानं देति। ततो सब्बेपि भगवन्तं वन्दित्वा अत्तनो अत्तनो रत्तिट्ठानदिवाट्ठानानि गच्छन्ति। केचि अरञ्ञं, केचि रुक्खमूलं, केचि पब्बतादीनं अञ्ञतरं, केचि चातुमहाराजिकभवनं…पे॰… केचि वसवत्तिभवनन्ति । ततो भगवा गन्धकुटिं पविसित्वा सचे आकङ्खति, दक्खिणेन पस्सेन सतो सम्पजानो मुहुत्तं सीहसेय्यं कप्पेति। अथ समस्सासितकायो उट्ठहित्वा दुतियभागे लोकं वोलोकेति। ततियभागे यं गामं वा निगमं वा उपनिस्साय विहरति, तत्थ महाजनो पुरेभत्तं दानं दत्वा पच्छाभत्तं सुनिवत्थो सुपारुतो गन्धपुप्फादीनि आदाय विहारे सन्निपतति। ततो भगवा सम्पत्तपरिसाय अनुरूपेन पाटिहारियेन गन्त्वा धम्मसभायं पञ्ञत्तवरबुद्धासने निसज्ज धम्मं देसेति कालयुत्तं समययुत्तं, अथ कालं विदित्वा परिसं उय्योजेति, मनुस्सा भगवन्तं वन्दित्वा पक्कमन्ति। इदं पच्छाभत्तकिच्चम्।&lt;br&gt;&#xA;सो एवं निट्ठितपच्छाभत्तकिच्चो सचे गत्तानि ओसिञ्चितुकामो होति, बुद्धासना उट्ठाय न्हानकोट्ठकं पविसित्वा उपट्ठाकेन पटियादितउदकेन गत्तानि उतुं गण्हापेति। उपट्ठाकोपि बुद्धासनं आनेत्वा गन्धकुटिपरिवेणे पञ्ञपेति। भगवा सुरत्तदुपट्टं निवासेत्वा कायबन्धनं बन्धित्वा उत्तरासङ्गं एकंसं कत्वा तत्थ आगन्त्वा निसीदति एककोव मुहुत्तं पटिसल्लीनो, अथ भिक्खू ततो ततो आगम्म भगवतो उपट्ठानं आगच्छन्ति। तत्थ एकच्चे पञ्हं पुच्छन्ति, एकच्चे कम्मट्ठानं, एकच्चे धम्मस्सवनं याचन्ति। भगवा तेसं अधिप्पायं सम्पादेन्तो पुरिमयामं वितिनामेति। इदं पुरिमयामकिच्चम्।&lt;br&gt;&#xA;पुरिमयामकिच्चपरियोसाने पन भिक्खूसु भगवन्तं वन्दित्वा पक्कन्तेसु सकलदससहस्सिलोकधातुदेवतायो ओकासं लभमाना भगवन्तं उपसङ्कमित्वा पञ्हं पुच्छन्ति यथाभिसङ्खतं अन्तमसो चतुरक्खरम्पि। भगवा तासं देवतानं पञ्हं विस्सज्जेन्तो मज्झिमयामं वीतिनामेति। इदं मज्झिमयामकिच्चम्।&lt;br&gt;&#xA;पच्छिमयामं पन तयो कोट्ठासे कत्वा पुरेभत्ततो पट्ठाय निसज्जापीळितस्स सरीरस्स किलासुभावमोचनत्थं एकं कोट्ठासं चङ्कमेन वीतिनामेति, दुतियकोट्ठासे गन्धकुटिं पविसित्वा दक्खिणेन पस्सेन सतो सम्पजानो सीहसेय्यं कप्पेति। ततियकोट्ठासे पच्चुट्ठाय निसीदित्वा पुरिमबुद्धानं सन्तिके दानसीलादिवसेन कताधिकारपुग्गलदस्सनत्थं बुद्धचक्खुना लोकं वोलोकेति। इदं पच्छिमयामकिच्चम्।&lt;br&gt;&#xA;तम्पि दिवसं भगवा इमस्मिंयेव किच्चे ठितो लोकं ओलोकेन्तो इदं अद्दस – मया कोसलरट्ठे चारिकं चरन्तेन अग्गिक्खन्धेन उपमेत्वा एकस्मिं सुत्ते देसिते सट्ठि भिक्खू अरहत्तं पापुणिस्सन्ति, सट्ठिमत्तानं उण्हं लोहितं मुखतो उग्गच्छिस्सति, सट्ठिमत्ता गिहिभावं गमिस्सन्ति। तत्थ ये अरहत्तं पापुणिस्सन्ति, ते यंकिञ्चि धम्मदेसनं सुत्वा पापुणिस्सन्तेव। इतरेसं पन भिक्खूनं सङ्गहत्थाय चारिकं चरितुकामो हुत्वा, ‘‘आनन्द, भिक्खूनं आरोचेही’’ति आह।&lt;br&gt;&#xA;थेरो अनुपरिवेणं गन्त्वा, ‘‘आवुसो, सत्था महाजनस्स सङ्गहत्थाय चारिकं चरितुकामो, गन्तुकामा आगच्छथा’’ति आह। भिक्खू महालाभं लभित्वा विय तुट्ठमानसा ‘‘लभिस्साम वत महाजनस्स धम्मं देसेन्तस्स भगवतो सुवण्णवण्णं सरीरं ओलोकेतुं मधुरञ्च धम्मकथं सोतु’’न्ति परुळ्हकेसा केसे ओहारेत्वा मलग्गहितपत्ता पत्ते पचित्वा किलिट्ठचीवरा चीवरानि धोवित्वा गमनसज्जा अहेसुम्। सत्था अपरिच्छिन्नेन भिक्खुसङ्घेन परिवुतो कोसलरट्ठं चारिकाय निक्खन्तो गामनिगमपटिपाटिया एकदिवसं गावुतअड्ढयोजनतिगावुतयोजनपरमं चारिकं चरन्तो एकस्मिं पदेसे महन्तं सुसिररुक्खं अग्गिना सम्पज्जलितं दिस्वा ‘‘इममेव वत्थुं कत्वा सत्तहि अङ्गेहि पटिमण्डेत्वा धम्मदेसनं कथेस्सामी’’ति गमनं पच्छिन्दित्वा अञ्ञतरं रुक्खमूलं उपसङ्कमित्वा निसज्जाकारं दस्सेसि। आनन्दत्थेरो सत्थु अधिप्पायं ञत्वा ‘‘अद्धा कारणं भविस्सति, न अकारणेन तथागता गमनं पच्छिन्दित्वा निसीदन्ती’’ति चतुग्गुणं सङ्घाटिं पञ्ञापेसि। सत्था निसीदित्वा भिक्खू आमन्तेत्वा ‘‘पस्सथ नो तुम्हे, भिक्खवे, अमुं महन्तं अग्गिक्खन्ध’’न्ति अग्गिक्खन्धोपमसुत्तन्तं (अ॰ नि॰ ७.७२) देसेति।&lt;br&gt;&#xA;इमस्मिञ्च पन वेय्याकरणे भञ्ञमाने सट्ठिमत्तानं भिक्खूनं उण्हं लोहितं मुखतो उग्गञ्छि, सट्ठिमत्ता भिक्खू सिक्खं पच्चक्खाय हीनायावत्तिंसु, सट्ठिमत्तानं भिक्खूनं अनुपादाय आसवेहि चित्तानि विमुच्चिंसु। तञ्हि वेय्याकरणं सुत्वा सट्ठिमत्तानं भिक्खूनं नामकायो सन्तत्तो, नामकाये सन्तत्ते करजकायो सन्तत्तो, करजकाये सन्तत्ते निधानगतं उण्हं लोहितं मुखतो उग्गञ्छि। सट्ठिमत्ता भिक्खू ‘‘दुक्करं वत बुद्धसासने यावजीवं परिपुण्णं परिसुद्धं ब्रह्मचरियं चरितु’’न्ति सिक्खं पच्चक्खाय हीनायावत्ता, सट्ठिमत्ता भिक्खू सत्थु देसनाभिमुखं ञाणं पेसेत्वा सह पटिसम्भिदाहि अरहत्तं पत्ता।&lt;br&gt;&#xA;तत्थ येसं उण्हं लोहितं मुखतो उग्गञ्छि, ते पाराजिकं आपज्जिंसु। ये गिहिभावं पत्ता, ते खुद्दानुखुद्दकानि सिक्खापदानि मद्दन्ता विचरिंसु। ये अरहत्तं पत्ता, ते परिसुद्धसीलाव अहेसुम्। सत्थु धम्मदेसना इमेसं तिण्णम्पि सफलाव जाताति। अरहत्तं पत्तानं ताव सफला होतु, इतरेसं कथं सफला जाताति? तेपि हि सचे इमं धम्मदेसनं न सुणेय्युं, पमत्ताव हुत्वा ठानं जहितुं न सक्कुणेय्युम्। ततो नेसं तं पापं वड्ढमानं अपायेसुयेव संसीदापेय्य । इमं पन देसनं सुत्वा जातसंवेगा ठानं जहित्वा सामणेरभूमियं ठिता दस सीलानि पूरेत्वा योनिसो मनसिकारे युत्तप्पयुत्ता केचि सोतापन्ना केचि सकदागामिनो केचि अनागामिनो अहेसुं, केचि देवलोके निब्बत्तिंसु, एवं पाराजिकापन्नानम्पि सफला अहोसि। इतरे पन सचे इमं धम्मदेसनं न सुणेय्युं, गच्छन्ते गच्छन्ते काले अनुपुब्बेन सङ्घादिसेसम्पि पाराजिकम्पि पापुणित्वा अपायेसुयेव उप्पज्जित्वा महादुक्खं अनुभवेय्युम्। इमं पन देसनं सुत्वा ‘‘अहो सल्लेखितं बुद्धसासनं, न सक्का अम्हेहि यावजीवं इमं पटिपत्तिं पूरेतुं, सिक्खं पच्चक्खाय उपासकधम्मं पूरेत्वा दुक्खा मुच्चिस्सामा’’ति गिहिभावं उपगमिंसु। ते तीसु सरणेसु पतिट्ठाय पञ्च सीलानि रक्खित्वा उपासकधम्मं पूरेत्वा केचि सोतापन्ना केचि सकदागामिनो केचि अनागामिनो जाता, केचि देवलोके निब्बत्ताति। एवं तेसम्पि सफलाव अहोसि।&lt;br&gt;&#xA;इमं पन सत्थु धम्मदेसनं सुत्वा देवसङ्घा येहिपि सुता, येहिपि न सुता, सब्बेसंयेव आरोचेन्ता विचरिंसु। भिक्खू सुत्वा सुत्वा ‘‘दुक्करं, भो, बुद्धानं सासने यावजीवं परिपुण्णं परिसुद्धं ब्रह्मचरियं चरितु’’न्ति एकक्खणेनेव दसपि भिक्खू वीसतिपि सट्ठिपि सतम्पि सहस्सम्पि भिक्खू गिही होन्ति। सत्था यथारुचिया चारिकं चरित्वा पुन जेतवनमेव आगन्त्वा भिक्खू आमन्तेसि – ‘‘भिक्खवे, तथागतो चारिकं चरमानो चिरं आकिण्णो विहासि, इच्छामहं, भिक्खवे, अड्ढमासं पटिसल्लीयितुं, नाम्हि केनचि उपसङ्कमितब्बो अञ्ञत्र एकेन पिण्डपातनीहारकेना’’ति। अड्ढमासं एकीभावेन वीतिनामेत्वा पटिसल्लाना वुट्ठितो आनन्दत्थेरेन सद्धिं विहारचारिकं चरमानो ओलोकितोलोकितट्ठाने तनुभूतं भिक्खुसङ्घं दिस्वा जानन्तोयेव थेरं पुच्छि – ‘‘आनन्द, अञ्ञस्मिं काले तथागते चारिकं चरित्वा जेतवनं आगते सकलविहारो कासावपज्जोतो इसिवातप्पटिवातो होति, इदानि पन तनुभूतो भिक्खुसङ्घो दिस्सति, येभुय्येन च उप्पण्डुपण्डुकजाता भिक्खू, किं नु खो एत’’न्ति? एतरहि भगवा तुम्हाकं अग्गिक्खन्धोपमधम्मदेसनं कथितकालतो पट्ठाय भिक्खू संवेगप्पत्ता हुत्वा ‘‘मयं एतं धम्मं सब्बप्पकारेन परिपूरेतुं न सक्खिस्साम, असम्मावत्तन्तानञ्च जनस्स सद्धादेय्यं परिभुञ्जितुं अयुत्त’’न्ति गिहिभावं सङ्कमन्तीति।&lt;br&gt;&#xA;तस्मिं खणे भगवतो धम्मसंवेगो उप्पज्जि। ततो थेरं आह – ‘‘मयि पटिसल्लाने वीतिनामेन्ते न कोचि मम पुत्तानं एकं अस्सासट्ठानं कथेसि। सागरस्स हि ओतरणतित्थानि विय बहूनि इमस्मिं सासने अस्सासकारणानि। गच्छानन्द, गन्धकुटिपरिवेणे बुद्धासनं पञ्ञापेत्वा भिक्खुसङ्घं सन्निपातेही’’ति। थेरो तथा अकासि। सत्था बुद्धासनवरगतो भिक्खू आमन्तेत्वा, ‘‘भिक्खवे, मेत्ताय सब्बपुब्बभागो नाम नेव अप्पना, न उपचारो, सत्तानं हितफरणमत्तमेवा’’ति वत्वा इमिस्सा अट्ठुप्पत्तिया इमं चूळच्छरासङ्घातसुत्तं देसेसि।&lt;br&gt;&#xA;तत्थ अच्छरासङ्घातमत्तन्ति अच्छरापहरणमत्तं, द्वे अङ्गुलियो पहरित्वा सद्दकरणमत्तन्ति अत्थो। मेत्ताचित्तन्ति सब्बसत्तानं हितफरणचित्तम्। आसेवतीति कथं आसेवति? आवज्जेन्तो आसेवति, जानन्तो आसेवति, पस्सन्तो आसेवति, पच्चवेक्खन्तो आसेवति, चित्तं अधिट्ठहन्तो आसेवति, सद्धाय अधिमुच्चन्तो आसेवति, वीरियं पग्गण्हन्तो आसेवति, सतिं उपट्ठापेन्तो आसेवति, चित्तं समादहन्तो आसेवति, पञ्ञाय पजानन्तो आसेवति, अभिञ्ञेय्यं अभिजानन्तो आसेवति, परिञ्ञेय्यं परिजानन्तो आसेवति, पहातब्बं पजहन्तो आसेवति, भावेतब्बं भावेन्तो आसेवति, सच्छिकातब्बं सच्छिकरोन्तो आसेवतीति (पटि॰ म॰ २.२)। इध पन मेत्तापुब्बभागेन हितफरणप्पवत्तनमत्तेनेव आसेवतीति वेदितब्बो।&lt;br&gt;&#xA;अरित्तज्झानोति अतुच्छज्झानो अपरिच्चत्तज्झानो वा। विहरतीति इरियति पवत्तति पालेति यपेति यापेति चरति विहरति। तेन वुच्चति विहरतीति। इमिना पदेन मेत्तं आसेवन्तस्स भिक्खुनो इरियापथविहारो कथितो। सत्थुसासनकरोति सत्थु अनुसासनिकरो। ओवादपतिकरोति ओवादकारको। एत्थ च सकिंवचनं ओवादो, पुनप्पुनवचनं अनुसासनी। सम्मुखावचनम्पि ओवादो, पेसेत्वा परम्मुखावचनं, अनुसासनी। ओतिण्णे वत्थुस्मिं वचनं ओवादो, ओतिण्णे वा अनोतिण्णे वा वत्थुस्मिं तन्तिठपनवसेन वचनं अनुसासनी। एवं विसेसो वेदितब्बो। परमत्थतो पन ओवादोति वा अनुसासनीति वा एसे एके एकट्ठे समे समभागे तज्जाते तञ्ञेवाति। एत्थ च ‘‘अच्छरासङ्घातमत्तम्पि चे, भिक्खवे, भिक्खु मेत्ताचित्तं आसेवती’’ति इदमेव सत्थुसासनञ्चेव ओवादो च, तस्स करणतो एस सासनकरो ओवादपतिकरोति वेदितब्बो।&lt;br&gt;&#xA;अमोघन्ति अतुच्छम्। रट्ठपिण्डन्ति ञातिपरिवट्टं पहाय रट्ठं निस्साय पब्बजितेन परेसं गेहतो पटिलद्धत्ता पिण्डपातो रट्ठपिण्डो नाम वुच्चति। परिभुञ्जतीति चत्तारो परिभोगा थेय्यपरिभोगो इणपरिभोगो दायज्जपरिभोगो सामिपरिभोगोति। तत्थ दुस्सीलस्स परिभोगो थेय्यपरिभोगो नाम। सीलवतो अपच्चवेक्खितपरिभोगो इणपरिभोगो नाम। सत्तन्नं सेक्खानं परिभोगो दायज्जपरिभोगा नाम। खीणासवस्स परिभोगो सामिपरिभोगो नाम। तत्थ इमस्स भिक्खुनो अयं रट्ठपिण्डपरिभोगो द्वीहि कारणेहि अमोघो होति। अच्छरासङ्घातमत्तम्पि मेत्ताचित्तं आसेवन्तो भिक्खु रट्ठपिण्डस्स सामिको हुत्वा, अणणो हुत्वा, दायादो हुत्वा परिभुञ्जतीतिपिस्स अमोघो रट्ठपिण्डपरिभोगो। अच्छरासङ्घातमत्तम्पि मेत्तं आसेवन्तस्स भिक्खुनो दिन्नदानं महट्ठियं होति महप्फलं महानिसंसं महाजुतिकं महाविप्फारन्तिपिस्स अमोघो रट्ठपिण्डपरिभोगो। को पन वादो ये नं बहुलीकरोन्तीति ये पन इमं मेत्ताचित्तं बहुलं आसेवन्ति भावेन्ति पुनप्पुनं करोन्ति, ते अमोघं रट्ठपिण्डं परिभुञ्जन्तीति एत्थ वत्तब्बमेव किं? एवरूपा हि भिक्खू रट्ठपिण्डस्स सामिनो अणणा दायादा हुत्वा परिभुञ्जन्तीति।&lt;br&gt;&#xA;५४-५५. चतुत्थे भावेतीति उप्पादेति वड्ढेति। पञ्चमे मनसि करोतीति मनस्मिं करोति। सेसं इमेसु द्वीसुपि ततिये वुत्तनयेनेव वेदितब्बम्। यो हि आसेवति, अयमेव भावेति, अयं मनसि करोति। येन चित्तेन आसेवति, तेनेव भावेति, तेन मनसि करोति। सम्मासम्बुद्धो पन याय धम्मधातुया सुप्पटिविद्धत्ता देसनाविलासप्पत्तो नाम होति, तस्सा सुप्पटिविद्धत्ता अत्तनो देसनाविलासं धम्मिस्सरियतं पटिसम्भिदापभेदकुसलतं अप्पटिहतसब्बञ्ञुतञ्ञाणञ्च निस्साय एकक्खणे उप्पन्नं एकचित्तमेव तीहि कोट्ठासेहि विभजित्वा दस्सेसीति।&lt;br&gt;&#xA;५६. छट्ठे ये केचीति अनियामितवचनम्। अकुसलाति तेसं नियामितवचनम्। एत्तावता सब्बाकुसला असेसतो परियादिन्ना होन्ति। अकुसलभागिया अकुसलपक्खिकाति अकुसलानमेवेतं नामम्। अकुसलायेव हि एकच्चे अकुसलं सहजातवसेन, एकच्चे उपनिस्सयवसेन भजन्ति चेव, तेसञ्च पक्खा भवन्तीति ‘‘अकुसलभागिया अकुसलपक्खिका’’ति वुच्चन्ति। सब्बेते मनोपुब्बङ्गमाति मनो पुब्बं पठमतरं गच्छति एतेसन्ति मनोपुब्बङ्गमा। एते हि किञ्चापि मनेन सद्धिं एकुप्पादा एकवत्थुका एकनिरोधा एकारम्मणा च होन्ति। यस्मा पन तेसं मनो उप्पादको कारको जनको समुट्ठापको निब्बत्तको, तस्मा मनोपुब्बङ्गमा नाम होन्ति।&lt;br&gt;&#xA;पठमं उप्पज्जतीति यथा नाम ‘‘राजा निक्खन्तो’’ति वुत्ते ‘‘राजायेव निक्खन्तो, सेसा राजसेना निक्खन्ता अनिक्खन्ता’’ति पुच्छितब्बकारणं नत्थि, सब्बा निक्खन्तातेव पञ्ञायन्ति, एवमेव मनो उप्पन्नोति वुत्तकालतो पट्ठाय अवसेसा सहजातसंसट्ठसम्पयुत्ता उप्पन्ना न उप्पन्नाति पुच्छितब्बकारणं नत्थि, सब्बे ते उप्पन्ना त्वेव पञ्ञायन्ति। एतमत्थवसं पटिच्च तेहि संसट्ठसम्पयुत्तो एकुप्पादेकनिरोधोपि समानो मनो तेसं धम्मानं पठमं उप्पज्जतीति वुत्तो। अन्वदेवाति अनुदेव, सहेव एकतोयेवाति अत्थो। ब्यञ्जनच्छायं पन गहेत्वा पठमं चित्तं उप्पज्जति, पच्छा चेतसिकाति न गहेतब्बम्। अत्थो हि पटिसरणं , न ब्यञ्जनम्। ‘‘मनोपुब्बङ्गमा धम्मा, मनोसेट्ठा मनोमया’’ति गाथायपि एसेव नयो।&lt;br&gt;&#xA;५७. सत्तमे कुसलाति चतुभूमकापि कुसला धम्मा कथिता। सेसं छट्ठे वुत्तनयेनेव वेदितब्बम्।&lt;br&gt;&#xA;५८. अट्ठमे यथयिदं, भिक्खवे, पमादोति एत्थ, भिक्खवेति आलपनं, यथा अयं पमादोति अत्थो। पमादोति पमज्जनाकारो। वुत्तञ्हेतं –&lt;br&gt;&#xA;‘‘तत्थ कतमो पमादो? कायदुच्चरिते वा वचीदुच्चरिते वा मनोदुच्चरिते वा पञ्चसु वा कामगुणेसु चित्तस्स वोस्सग्गो वोस्सग्गानुप्पदानं कुसलानं वा धम्मानं भावनाय असक्कच्चकिरियता असातच्चकिरियता अनट्ठितकिरियता ओलीनवुत्तिता निक्खित्तछन्दता निक्खित्तधुरता अनधिट्ठानं अननुयोगो अनासेवना अभावना अबहुलीकम्मम्। यो एवरूपो पमादो पमज्जना पमज्जितत्तं, अयं वुच्चति पमादो’’ति (विभ॰ ८४६)।&lt;br&gt;&#xA;उप्पन्ना च कुसला धम्मा परिहायन्तीति इदं झानविपस्सनानं वसेन वुत्तम्। मग्गफलानं पन सकिं उप्पन्नानं पुन परिहानं नाम नत्थि।&lt;br&gt;&#xA;५९. नवमे अप्पमादो पमादस्स पटिपक्खवसेन वित्थारतो वेदितब्बो।&lt;br&gt;&#xA;६०. दसमे कोसज्जन्ति कुसीतभावो। सेसं वुत्तनयमेवाति।&lt;br&gt;&#xA;अच्छरासङ्घातवग्गवण्णना।&lt;/p&gt;</description>
    </item>
    <item>
      <title>०७. वीरियारम्भादिवग्गवण्णना</title>
      <link>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/07_vIriyArambhAdivaggavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/07_vIriyArambhAdivaggavaNNanA/</guid>
      <description>&lt;p&gt;७. वीरियारम्भादिवग्गवण्णना&lt;br&gt;&#xA;६१. सत्तमस्स पठमे वीरियारम्भोति चतुकिच्चस्स सम्मप्पधानवीरियस्स आरम्भो, आरद्धपग्गहितपरिपुण्णवीरियताति अत्थो।&lt;br&gt;&#xA;६२. दुतिये महिच्छताति महालोभो। यं सन्धाय वुत्तं –&lt;br&gt;&#xA;‘‘तत्थ कतमा महिच्छता? इतरीतरचीवरपिण्डपातसेनासनगिलानपच्चयभेसज्जपरिक्खारेहि पञ्चहि वा कामगुणेहि असन्तुट्ठस्स भिय्योकम्यता, या एवरूपा इच्छा इच्छागता महिच्छता रागो सारागो चित्तस्स सारागो। अयं वुच्चति महिच्छता’’ति (विभ॰ ८५०)।&lt;br&gt;&#xA;६३. ततिये अप्पिच्छताति अलोभो। अप्पिच्छस्साति अनिच्छस्स। एत्थ हि ब्यञ्जनं सावसेसं विय, अत्थो पन निरवसेसो। न हि अप्पमत्तिकाय इच्छाय अत्थिभावेन सो अप्पिच्छोति वुत्तो, इच्छाय पन अभावेन पुनप्पुनं आसेवितस्स अलोभस्सेव भावेन अप्पिच्छोति वुत्तो।&lt;br&gt;&#xA;अपिचेत्थ अत्रिच्छता, पापिच्छता, महिच्छता अप्पिच्छताति अयं भेदो वेदितब्बो। तत्थ सकलाभे अतित्तस्स परलाभे पत्थना अत्रिच्छता नाम, याय समन्नागतस्स एकभाजने पक्कपूवेपि अत्तनो पत्ते पतिते न सुपक्को विय खुद्दको च विय खायति, स्वेव पन परस्स पत्ते पक्खित्तो सुपक्को विय महन्तो विय च खायति। असन्तगुणसम्भावनता पन पटिग्गहणे च अमत्तञ्ञुता पापिच्छता नाम, सा ‘‘इधेकच्चो अस्सद्धो समानो सद्धोति मं जनो जानातू’’तिआदिना नयेन अभिधम्मे आगतायेव, ताय समन्नागतो पुग्गलो कोहञ्ञे पतिट्ठाति। सन्तगुणसम्भावनता पन पटिग्गहणे च अमत्तञ्ञुता महिच्छता नाम, सापि ‘‘इधेकच्चो सद्धो समानो सद्धोति मं जनो जानातूति इच्छति, सीलवा समानो सीलवाति मं जनो जानातू’’ति इमिना नयेन आगतायेव। ताय समन्नागतो पुग्गलो दुस्सन्तप्पयो होति, विजातमातापिस्स चित्तं गहेतुं न सक्कोति। तेनेतं वुच्चति –&lt;br&gt;&#xA;‘‘अग्गिक्खन्धो समुद्दो च, महिच्छो चापि पुग्गलो।&lt;br&gt;&#xA;सकटेन पच्चये देन्तु, तयोपेते अतप्पया’’ति॥&lt;br&gt;&#xA;सन्तगुणनिगूहनता पन पटिग्गहणे च मत्तञ्ञुता अप्पिच्छता नाम, ताय समन्नागतो पुग्गलो अत्तनि विज्जमानम्पि गुणं पटिच्छादेतुकामताय सद्धो समानो ‘‘सद्धोति मं जनो जानातू’’ति न इच्छति। सीलवा, पविवित्तो, बहुस्सुतो, आरद्धवीरियो, समाधिसम्पन्नो, पञ्ञवा, खीणासवो समानो ‘‘खीणासवोति मं जनो जानातू’’ति न इच्छति सेय्यथापि मज्झन्तिकत्थेरो।&lt;br&gt;&#xA;थेरो किर महाखीणासवो अहोसि, पत्तचीवरं पनस्स पादमत्तमेव अग्घति। सो असोकस्स धम्मरञ्ञो विहारमहदिवसे सङ्घत्थेरो अहोसि। अथस्स अतिलूखभावं दिस्वा मनुस्सा, ‘‘भन्ते, थोकं बहि होथा’’ति आहंसु। थेरो ‘‘मादिसे खीणासवे रञ्ञो सङ्गहं अकरोन्ते अञ्ञो को करिस्सती’’ति पथवियं निमुज्जित्वा सङ्घत्थेरस्स उक्खित्तपिण्डं गण्हन्तोयेव उम्मुज्जि। एवं खीणासवो समानो ‘‘खीणासवोति मं जनो जानातू’’ति न इच्छति। एवं अप्पिच्छो च पन भिक्खु अनुप्पन्नं लाभं उप्पादेति, उप्पन्नं थावरं करोति, दायकानं चित्तं आराधेति। यथा यथा हि सो अत्तनो अप्पिच्छताय अप्पं गण्हाति, तथा तथा तस्स वत्ते पसन्ना मनुस्सा बहू देन्ति।&lt;br&gt;&#xA;अपरोपि चतुब्बिधो अप्पिच्छो – पच्चयअप्पिच्छो, धुतङ्गअप्पिच्छो, परियत्तिअप्पिच्छो, अधिगमअप्पिच्छोति। तत्थ चतूसु पच्चयेसु अप्पिच्छो पच्चयअप्पिच्छो नाम। सो दायकस्स वसं जानाति, देय्यधम्मस्स वसं जानाति, अत्तनो थामं जानाति। यदि हि देय्यधम्मो बहु होति, दायको अप्पमत्तकं दातुकामो, दायकस्स वसेन अप्पं गण्हाति। देय्यधम्मो अप्पो, दायको बहुं दातुकामो, देय्यधम्मस्स वसेन अप्पं गण्हाति। देय्यधम्मोपि बहु, दायकोपि बहुं दातुकामो, अत्तनो थामं ञत्वा पमाणेनेव गण्हाति।&lt;br&gt;&#xA;धुतङ्गसमादानस्स अत्तनि अत्थिभावं नजानापेतुकामो धुतङ्गअप्पिच्छो नाम। तस्स विभावनत्थं इमानि वत्थूनि – सोसानिकमहाकुमारत्थेरो किर सट्ठि वस्सानि सुसाने वसि, अञ्ञो एकभिक्खुपि न अञ्ञासि। तेनेवाह –&lt;br&gt;&#xA;‘‘सुसाने सट्ठि वस्सानि, अब्बोकिण्णं वसामहम्।&lt;br&gt;&#xA;दुतियो मं न जानेय्य, अहो सोसानिकुत्तमो’’ति॥&lt;br&gt;&#xA;चेतियपब्बते द्वे भातिकत्थेरा वसिंसु। कनिट्ठो उपट्ठाकेन पेसितं उच्छुखण्डिकं गहेत्वा जेट्ठस्स सन्तिकं अगमासि ‘‘परिभोगं, भन्ते, करोथा’’ति। थेरस्स च भत्तकिच्चं कत्वा मुखविक्खालनकालो अहोसि। सो ‘‘अलं, आवुसो’’ति आह। कच्चि, भन्ते, एकासनिकत्थाति? आहरावुसो, उच्छुखण्डिकन्ति पञ्ञास वस्सानि एकासनिको समानोपि धुतङ्गं निगूहमानो परिभोगं कत्वा मुखं विक्खालेत्वा पुन धुतङ्गं अधिट्ठाय गतो।&lt;br&gt;&#xA;यो पन साकेततिस्सत्थेरो विय बहुस्सुतभावं जानापेतुं न इच्छति, अयं परियत्तिअप्पिच्छो नाम। थेरो किर ‘‘खणो नत्थीति उद्देसपरिपुच्छासु ओकासं अकरोन्तो कदा मरणक्खणं, भन्ते, लभिस्सथा’’ति चोदितो गणं विस्सज्जेत्वा कणिकारवालिकसमुद्दविहारं गतो। तत्थ अन्तोवस्सं थेरनवमज्झिमानं उपकारो हुत्वा महापवारणाय उपोसथदिवसे धम्मकथाय जनपदं खोभेत्वा गतो।&lt;br&gt;&#xA;यो पन सोतापन्नादीसु अञ्ञतरो हुत्वा सोतापन्नादिभावं जानापेतुं न इच्छति, अयं अधिगमप्पिच्छो नाम तयो कुलपुत्ता (म॰ नि॰ १.३२५) विय घटीकारकुम्भकारो (म॰ नि॰ २.२८२ आदयो) विय च। इमस्मिं पनत्थे लद्धासेवनेन बलवअलोभेन समन्नागतो सेक्खोपि पुथुज्जनोपि अप्पिच्छोति वेदितब्बो।&lt;br&gt;&#xA;६४. चतुत्थे असन्तुट्ठिताति असन्तुट्ठे पुग्गले सेवन्तस्स भजन्तस्स पयिरुपासन्तस्स उप्पन्नो असन्तोससङ्खातो लोभो।&lt;br&gt;&#xA;६५. पञ्चमे सन्तुट्ठिताति सन्तुट्ठे पुग्गले सेवन्तस्स भजन्तस्स पयिरुपासन्तस्स उप्पन्नो अलोभसङ्खातो सन्तोसो। सन्तुट्ठस्साति इतरीतरपच्चयसन्तोसेन समन्नागतस्स। सो पनेस सन्तोसो द्वादसविधो होति। सेय्यथिदं – चीवरे यथालाभसन्तोसो, यथाबलसन्तोसो, यथासारुप्पसन्तोसोति तिविधो। एवं पिण्डपातादीसु।&lt;br&gt;&#xA;तस्सायं पभेदसंवण्णना – इध भिक्खु चीवरं लभति सुन्दरं वा असुन्दरं वा। सो तेनेव यापेति अञ्ञं न पत्थेति, लभन्तोपि न गण्हाति। अयमस्स चीवरे यथालाभसन्तोसो। अथ पन पकतिदुब्बलो वा होति आबाधजराभिभूतो वा, गरुं चीवरं पारुपन्तो किलमति। सो सभागेन भिक्खुना सद्धिं तं परिवत्तेत्वा लहुकेन यापेन्तोपि सन्तुट्ठोव होति। अयमस्स चीवरे यथाबलसन्तोसो। अपरो पणीतपच्चयलाभी होति। सो पट्टचीवरादीनं अञ्ञतरं महग्घचीवरं बहूनि वा पन चीवरानि लभित्वा ‘‘इदं थेरानं चिरपब्बजितानं, इदं बहुस्सुतानं अनुरूपं, इदं गिलानानं, इदं अप्पलाभानं होतू’’ति दत्वा तेसं पुराणचीवरं वा सङ्कारकूटादितो वा नन्तकानि उच्चिनित्वा तेहि सङ्घाटिं कत्वा धारेन्तोपि सन्तुट्ठोव होति। अयमस्स चीवरे यथासारुप्पसन्तोसो।&lt;br&gt;&#xA;इध पन भिक्खु पिण्डपातं लभति लूखं वा पणीतं वा, सो तेनेव यापेति, अञ्ञं न पत्थेति, लभन्तोपि न गण्हाति। अयमस्स पिण्डपाते यथालाभसन्तोसो। यो पन अत्तनो पकतिविरुद्धं वा ब्याधिविरुद्धं वा पिण्डपातं लभति, येनस्स परिभुत्तेन अफासु होति, सो सभागस्स भिक्खुनो तं दत्वा तस्स हत्थतो सप्पायभोजनं भुञ्जित्वा समणधम्मं करोन्तोपि सन्तुट्ठोव होति। अयमस्स पिण्डपाते यथाबलसन्तोसो। अपरो बहुं पणीतं पिण्डपातं लभति। सो तं चीवरं विय थेरचिरपब्बजितबहुस्सुतअप्पलाभगिलानानं दत्वा तेसं वा सेसकं पिण्डाय वा चरित्वा मिस्सकाहारं भुञ्जन्तोपि सन्तुट्ठोव होति। अयमस्स पिण्डपाते यथासारुप्पसन्तोसो।&lt;br&gt;&#xA;इध पन भिक्खु सेनासनं लभति मनापं वा अमनापं वा, सो तेन नेव सोमनस्सं न दोमनस्सं उप्पादेति, अन्तमसो तिणसन्थारकेनापि यथालद्धेनेव तुस्सति। अयमस्स सेनासने यथालाभसन्तोसो। यो पन अत्तनो पकतिविरुद्धं वा ब्याधिविरुद्धं वा सेनासनं लभति, यत्थस्स वसतो अफासु होति, सो तं सभागस्स भिक्खुनो दत्वा तस्स सन्तके सप्पायसेनासने वसन्तोपि सन्तुट्ठोव होति। अयमस्स सेनासने यथाबलसन्तोसो।&lt;br&gt;&#xA;अपरो महापुञ्ञो लेणमण्डपकूटागारादीनि बहूनि पणीतसेनासनानि लभति। सो तानि चीवरादीनि विय थेरचिरपब्बजितबहुस्सुतअप्पलाभगिलानानं दत्वा यत्थ कत्थचि वसन्तोपि सन्तुट्ठोव होति। अयमस्स सेनासने यथासारुप्पसन्तोसो। योपि ‘‘उत्तमसेनासनं नाम पमादट्ठानं, तत्थ निसिन्नस्स थिनमिद्धं ओक्कमति, निद्दाभिभूतस्स पुन पटिबुज्झतो पापवितक्का पातुभवन्ती’’ति पटिसञ्चिक्खित्वा तादिसं सेनासनं पत्तम्पि न सम्पटिच्छति, सो तं पटिक्खिपित्वा अब्भोकासरुक्खमूलादीसु वसन्तोपि सन्तुट्ठोव होति। अयम्पिस्स सेनासने यथासारुप्पसन्तोसो।&lt;br&gt;&#xA;इध पन भिक्खु भेसज्जं लभति लूखं वा पणीतं वा, सो यं लभति, तेनेव तुस्सति, अञ्ञं न पत्थेति, लभन्तोपि न गण्हाति। अयमस्स गिलानपच्चये यथालाभसन्तोसो। यो पन तेलेन अत्थिको फाणितं लभति, सो तं सभागस्स भिक्खुनो दत्वा तस्स हत्थतो तेलं गहेत्वा अञ्ञदेव वा परियेसित्वा भेसज्जं करोन्तोपि सन्तुट्ठोव होति। अयमस्स गिलानपच्चये यथाबलसन्तोसो।&lt;br&gt;&#xA;अपरो महापुञ्ञो बहुं तेलमधुफाणितादिपणीतभेसज्जं लभति। सो तं चीवरं विय थेरचिरपब्बजितबहुस्सुतअप्पलाभगिलानानं दत्वा तेसं आभतेन येन केनचि यापेन्तोपि सन्तुट्ठोव होति। यो पन एकस्मिं भाजने मुत्तहरीतकं ठपेत्वा एकस्मिं चतुमधुरं – ‘‘गण्हथ, भन्ते, यदिच्छक’’न्ति वुच्चमानो ‘‘सचस्स तेसु अञ्ञतरेनपि रोगो वूपसम्मति, अथ मुत्तहरीतकं नाम बुद्धादीहि वण्णित’’न्ति चतुमधुरं पटिक्खिपित्वा मुत्तहरीतकेन भेसज्जं करोन्तोपि परमसन्तुट्ठोव होति। अयमस्स गिलानपच्चये यथासारुप्पसन्तोसो। इमेसं पन पच्चेकपच्चयेसु तिण्णं तिण्णं सन्तोसानं यथासारुप्पसन्तोसोव अग्गो।&lt;br&gt;&#xA;६६-६७. छट्ठसत्तमेसु अयोनिसोमनसिकारयोनिसोमनसिकारा हेट्ठा वुत्तलक्खणाव। सेसमेत्थ उत्तानत्थमेवाति।&lt;br&gt;&#xA;६८. अट्ठमे असम्पजञ्ञन्ति असम्पजानभावो, मोहस्सेतं अधिवचनम्। असम्पजानस्साति अजानन्तस्स सम्मुळ्हस्स।&lt;br&gt;&#xA;६९. नवमे सम्पजञ्ञन्ति सम्पजानभावो, पञ्ञायेतं नामम्। सम्पजानस्साति सम्पजानन्तस्स।&lt;br&gt;&#xA;७०. दसमे पापमित्तताति यस्स पापा लामका मित्ता, सो पापमित्तो। पापमित्तस्स भावो पापमित्तता, तेनाकारेन पवत्तानं चतुन्नं खन्धानमेवेतं नामम्। वुत्तम्पि चेतं –&lt;br&gt;&#xA;‘‘तत्थ कतमा पापमित्तता? ये ते पुग्गला अस्सद्धा दुस्सीला अप्पस्सुता मच्छरिनो दुप्पञ्ञा। या तेसं सेवना निसेवना संसेवना भजना सम्भजना भत्ति सम्भत्ति सम्पवङ्कता। अयं वुच्चति पापमित्तता’’ति (विभ॰ ९०१)।&lt;br&gt;&#xA;वीरियारम्भादिवग्गवण्णना।&lt;/p&gt;</description>
    </item>
    <item>
      <title>०८. कल्याणमित्ततादिवग्गवण्णना</title>
      <link>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/08_kalyANamittatAdivaggavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/08_kalyANamittatAdivaggavaNNanA/</guid>
      <description>&lt;p&gt;८. कल्याणमित्ततादिवग्गवण्णना&lt;br&gt;&#xA;७१. अट्ठमस्स पठमे कल्याणमित्तताति कल्याणा मित्ता अस्साति कल्याणमित्तो, तस्स भावो कल्याणमित्तता। सेसं वुत्तपटिपक्खनयेन वेदितब्बम्।&lt;br&gt;&#xA;७२-७३. दुतिये अनुयोगोति योगो पयोगो। अननुयोगोति अयोगो अप्पयोगो। अनुयोगाति अनुयोगेन। अननुयोगाति अननुयोगेन। कुसलानं धम्मानन्ति चतुभूमककुसलधम्मानम्। ततियं उत्तानत्थमेव।&lt;br&gt;&#xA;७४. चतुत्थे बोज्झङ्गाति बुज्झनकसत्तस्स अङ्गभूता सत्त धम्मा। याय वा धम्मसामग्गिया सो बुज्झति, सम्मोहनिद्दातो वा वुट्ठाति, चतुसच्चधम्मं वा सच्छिकरोति। तस्सा बोधिया अङ्गभूतातिपि बोज्झङ्गा। ‘‘बोज्झङ्गाति केनट्ठेन बोज्झङ्गा? बुज्झन्तीति बोज्झङ्गा, अनुबुज्झन्तीति बोज्झङ्गा, पटिबुज्झन्तीति बोज्झङ्गा, सम्बुज्झन्तीति बोज्झङ्गा, बोधाय संवत्तन्तीति बोज्झङ्गा’’ति (पटि॰ म॰ २.१७)। एवं पनेतं पदं विभत्तमेव।&lt;br&gt;&#xA;७५. पञ्चमे भावनापारिपूरिं गच्छन्तीति इमिना पदेन बोज्झङ्गानं याथावसरसभूमि नाम कथिता । सा पनेसा चतुब्बिधा होति – विपस्सना, विपस्सनापादकज्झानं, मग्गो, फलन्ति। तत्थ विपस्सनाय उप्पज्जनकाले बोज्झङ्गा कामावचरा होन्ति, विपस्सनापादकज्झानम्हि उप्पज्जनकाले रूपावचरअरूपावचरा, मग्गफलेसु उप्पज्जनकाले लोकुत्तरा। इति इमस्मिं सुत्ते बोज्झङ्गा चतुभूमका कथिता।&lt;br&gt;&#xA;७६. छट्ठस्स अट्ठुप्पत्तिको निक्खेपो। अट्ठुप्पत्तियं हेतं निक्खित्तं, सम्बहुला किर भिक्खू धम्मसभायं सन्निसिन्ना। तेसं अन्तरे बन्धुलमल्लसेनापतिं आरब्भ अयं कथा उदपादि, ‘‘आवुसो, असुकं नाम कुलं पुब्बे बहुञातिकं अहोसि बहुपक्खं, इदानि अप्पञातिकं अप्पपक्खं जात’’न्ति। अथ भगवा तेसं चित्ताचारं ञत्वा ‘‘मयि गते महती देसना भविस्सती’’ति ञत्वा गन्धकुटितो निक्खम्म धम्मसभायं पञ्ञत्तवरबुद्धासने निसीदित्वा ‘‘काय नुत्थ, भिक्खवे, एतरहि कथाय सन्निसिन्ना’’ति आह। भगवा अञ्ञा गामनिगमादिकथा नत्थि, असुकं नाम कुलं पुब्बे बहुञातिकं अहोसि बहुपक्खं, इदानि अप्पञातिकं अप्पपक्खं जातन्ति वदन्ता निसिन्नम्हाति। सत्था इमिस्सा अट्ठुप्पत्तिया अप्पमत्तिका एसा, भिक्खवे, परिहानीति इदं सुत्तं आरभि।&lt;br&gt;&#xA;तत्थ अप्पमत्तिकाति परित्ता परित्तप्पमाणा। एताय हि परिहानिया सग्गतो वा मग्गतो वा परिहानि नाम नत्थि, दिट्ठधम्मिकपरिहानिमत्तमेव एतन्ति आह। एतं पतिकिट्ठन्ति एतं पच्छिमं एतं लामकम्। यदिदं पञ्ञापरिहानीति या एसा मम सासने कम्मस्सकतपञ्ञाय झानपञ्ञाय विपस्सनापञ्ञाय मग्गपञ्ञाय फलपञ्ञाय च परिहानि, एसा पच्छिमा, एसा लामका, एसा छड्डनीयाति अत्थो।&lt;br&gt;&#xA;७७. सत्तमम्पि अट्ठुप्पत्तियमेव कथितम्। धम्मसभायं किर निसिन्नेसु भिक्खूसु एकच्चे एवं आहंसु – ‘‘असुकं नाम कुलं पुब्बे अप्पञातिकं अप्पपक्खं अहोसि, इदानि तं बहुञातिकं बहुपक्खं जात’’न्ति। कं सन्धाय एवमाहंसूति? विसाखं उपासिकं वेसालिके च लिच्छवी। सत्था तेसं चित्ताचारं ञत्वा पुरिमनयेनेव आगन्त्वा धम्मासने निसिन्नो ‘‘काय नुत्थ, भिक्खवे, एतरहि कथाय सन्निसिन्ना’’ति पुच्छि। ते यथाभूतं कथयिंसु। सत्था इमिस्सा अट्ठुप्पत्तिया इमं सुत्तं आरभि। तत्थ अप्पमत्तिकाति तं सम्पत्तिं निस्साय सग्गं वा मग्गं वा सम्पत्तानं अभावतो परित्ता। यदिदं पञ्ञावुद्धीति कम्मस्सकतपञ्ञादीनं वुद्धि। तस्माति यस्मा ञातीनं वुद्धि नाम दिट्ठधम्मिकमत्ता अप्पा परित्ता, सा सग्गं वा मग्गं वा पापेतुं असमत्था, तस्मा। पञ्ञावुद्धियाति कम्मस्सकतादिपञ्ञाय वुद्धिया।&lt;br&gt;&#xA;७८. अट्ठमम्पि अट्ठुप्पत्तियमेव कथितम्। सम्बहुला किर भिक्खू धम्मसभायं सन्निसिन्ना महाधनसेट्ठिपुत्तं आरब्भ ‘‘असुकं नाम कुलं पुब्बे महाभोगं महाहिरञ्ञसुवण्णं अहोसि, तं इदानि अप्पभोगं जात’’न्ति कथयिंसु। सत्था पुरिमनयेनेव आगन्त्वा तेसं वचनं सुत्वा इमं सुत्तं आरभि।&lt;br&gt;&#xA;७९. नवमम्पि अट्ठुप्पत्तियमेव वुत्तम्। धम्मसभायं किर सन्निसिन्ना भिक्खू काकवलियसेट्ठिञ्च पुण्णसेट्ठिञ्च आरब्भ ‘‘असुकं नाम कुलं पुब्बे अप्पभोगं अहोसि, तं इदानि महाभोगं जात’’न्ति कथयिंसु। सत्था पुरिमनयेनेव आगन्त्वा तेसं वचनं सुत्वा इमं सुत्तं आरभि। सेसं इमेसु द्वीसुपि हेट्ठा वुत्तनयेनेव वेदितब्बम्।&lt;br&gt;&#xA;८०. दसमम्पि अट्ठुप्पत्तियं वुत्तम्। धम्मसभायं किर भिक्खू कोसलमहाराजानं आरब्भ ‘‘असुकं नाम कुलं पुब्बे महायसं महापरिवारं अहोसि, इदानि अप्पयसं अप्पपरिवारं जात’’न्ति कथयिंसु। भगवा पुरिमनयेनेव आगन्त्वा तेसं वचनं सुत्वा इमं धम्मदेसनं आरभि। सेसं वुत्तनयेनेव वेदितब्बन्ति।&lt;br&gt;&#xA;कल्याणमित्ततादिवग्गवण्णना।&lt;/p&gt;</description>
    </item>
    <item>
      <title>०९. पमादादिवग्गवण्णना</title>
      <link>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/09_pamAdAdivaggavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/09_pamAdAdivaggavaNNanA/</guid>
      <description>&lt;p&gt;९. पमादादिवग्गवण्णना&lt;br&gt;&#xA;८१. नवमस्सापि पठमं अट्ठुप्पत्तियमेव कथितम्। सम्बहुला किर भिक्खू धम्मसभायं निसिन्ना कुम्भघोसकं आरब्भ ‘‘असुकं नाम कुलं पुब्बे अप्पयसं अप्पपरिवारं अहोसि, इदानि महायसं महापरिवारं जात’’न्ति कथयिंसु। सत्था पुरिमनयेनेव आगन्त्वा तेसं वचनं सुत्वा इमं सुत्तं आरभि। तस्सत्थो हेट्ठा वुत्तनयेनेव वेदितब्बो।&lt;br&gt;&#xA;८२. दुतियादीसु महतो अनत्थायाति महन्तस्स अनत्थस्स अत्थाय। सेसमेत्थ उत्तानमेवाति।&lt;br&gt;&#xA;पमादादिवग्गवण्णना।&lt;/p&gt;</description>
    </item>
    <item>
      <title>१०. दुतियपमादादिवग्गवण्णना</title>
      <link>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/10_dutiyapamAdAdivaggavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/10_dutiyapamAdAdivaggavaNNanA/</guid>
      <description>&lt;p&gt;१०. दुतियपमादादिवग्गवण्णना&lt;br&gt;&#xA;९८. दसमे अज्झत्तिकन्ति नियकज्झत्तवसेन अज्झत्तिकम्। अङ्गन्ति कारणम्। इति करित्वाति एवं कत्वा। इदं वुत्तं होति – भिक्खवे, अज्झत्तं पच्चत्तं अत्तनो सन्ताने समुट्ठितं कारणन्ति कत्वा न अञ्ञं एकं कारणम्पि समनुपस्सामीति।&lt;br&gt;&#xA;११०-११४. बाहिरन्ति अज्झत्तसन्तानतो बहि भवम्। सद्धम्मस्साति सुद्धम्मस्स, सासनस्साति अत्थो। सम्मोसायाति विनासाय। अन्तरधानायाति अपञ्ञाणत्थाय।&lt;br&gt;&#xA;११५. ठितियाति चिरट्ठितत्थम्। असम्मोसाय अनन्तरधानायाति वुत्तपटिपक्खनयेनेव वेदितब्बम्। सेसमेत्थ चतुक्कोटिके वुत्तनयमेव।&lt;br&gt;&#xA;१३०. इतो परेसु अधम्मं धम्मोति दीपेन्तीतिआदीसु सुत्तन्तपरियायेन ताव दस कुसलकम्मपथा धम्मो, दस अकुसलकम्मपथा अधम्मो। तथा चत्तारो सतिपट्ठाना चत्तारो सम्मप्पधाना चत्तारो इद्धिपादा पञ्चिन्द्रियानि पञ्च बलानि सत्त बोज्झङ्गा अरियो अट्ठङ्गिको मग्गोति सत्ततिंस बोधिपक्खियधम्मा धम्मो नाम; तयो सतिपट्ठाना तयो सम्मप्पधाना तयो इद्धिपादा छ इन्द्रियानि छ बलानि अट्ठ बोज्झङ्गा नवङ्गिको मग्गोति च चत्तारो उपादाना पञ्च नीवरणानि सत्त अनुसया अट्ठ मिच्छत्तानि च अयं अधम्मो।&lt;br&gt;&#xA;तत्थ यंकिञ्चि एकं अधम्मकोट्ठासं गहेत्वा ‘‘इमं अधम्मं धम्मोति करिस्साम, एवं अम्हाकं आचरियकुलं निय्यानिकं भविस्सति, मयं च लोके पाकटा भविस्सामा’’ति तं अधम्मं ‘‘धम्मो अय’’न्ति कथयन्ता अधम्मं धम्मोति दीपेन्ति नाम। तथेव धम्मकोट्ठासेसु एकं गहेत्वा ‘‘अयं अधम्मो’’ति कथेन्ता धम्मं अधम्मोति दीपेन्ति नाम। विनयपरियायेन पन भूतेन वत्थुना चोदेत्वा सारेत्वा यथापटिञ्ञाय कत्तब्बं कम्मं धम्मो नाम, अभूतेन वत्थुना अचोदेत्वा असारेत्वा अपटिञ्ञाय कत्तब्बं कम्मं अधम्मो नाम।&lt;br&gt;&#xA;सुत्तन्तपरियायेन रागविनयो दोसविनयो मोहविनयो संवरो पहानं पटिसङ्खाति अयं विनयो नाम, रागादीनं अविनयो असंवरो अप्पहानं अपटिसङ्खाति अयं अविनयो नाम। विनयपरियायेन वत्थुसम्पत्ति, ञत्तिसम्पत्ति, अनुस्सावनसम्पत्ति, सीमासम्पत्ति, परिससम्पत्तीति अयं विनयो नाम। वत्थुविपत्ति, ञत्तिविपत्ति, अनुस्सावनविपत्ति, सीमाविपत्ति परिसविपत्तीति अयं अविनयो नाम।&lt;br&gt;&#xA;सुत्तन्तपरियायेन चत्तारो सतिपट्ठाना चत्तारो सम्मप्पधाना…पे॰… अरियो अट्ठङ्गिको मग्गोति इदं भासितं लपितं तथागतेन; तयो सतिपट्ठाना तयो सम्मप्पधाना तयो इद्धिपादा छ इन्द्रियानि छ बलानि अट्ठ बोज्झङ्गा नवङ्गिको मग्गोति इदं अभासितं अलपितं तथागतेन। विनयपरियायेन चत्तारो पाराजिका तेरस सङ्घादिसेसा द्वे अनियता तिंस निस्सग्गिया पाचित्तियाति इदं भासितं लपितं तथागतेन; तयो पाराजिका चुद्दस सङ्घादिसेसा तयो अनियता एकतिंस निस्सग्गिया पाचित्तियाति इदं अभासितं अलपितं तथागतेन।&lt;br&gt;&#xA;सुत्तन्तपरियायेन देवसिकं फलसमापत्तिसमापज्जनं महाकरुणासमापत्तिसमापज्जनं बुद्धचक्खुना लोकवोलोकनं अट्ठुप्पत्तिवसेन सुत्तन्तदेसना जातककथाति इदं आचिण्णं, न देवसिकं फलसमापत्तिसमापज्जनं…पे॰… न जातककथाति इदं अनाचिण्णम्। विनयपरियायेन निमन्तितस्स वस्सावासं वसित्वा अपलोकेत्वा चारिकापक्कमनं पवारेत्वा चारिकापक्कमनं, आगन्तुकेहि सद्धिं पठमं पटिसन्थारकरणन्ति इदं आचिण्णं, तस्सेव आचिण्णस्स अकरणं अनाचिण्णं नाम।&lt;br&gt;&#xA;सुत्तन्तपरियायेन चत्तारो सतिपट्ठाना…पे॰… अट्ठङ्गिको मग्गोति इदं पञ्ञत्तं नाम; तयो सतिपट्ठाना…पे॰… नवङ्गिको मग्गोति इदं अपञ्ञत्तं नाम। विनयपरियायेन चत्तारो पाराजिका…पे॰… तिंसनिस्सग्गिया पाचित्तियाति इदं पञ्ञत्तं नाम; तयो पाराजिका…पे॰… एकतिंस निस्सग्गिया पाचित्तियाति इदं अपञ्ञत्तं नाम।&lt;br&gt;&#xA;यं पनेतं सब्बसुत्तानं परियोसाने तेचिमं सद्धम्मं अन्तरधापेन्तीति वुत्तं, तत्थ पञ्च अन्तरधानानि नाम अधिगमअन्तरधानं, पटिपत्तिअन्तरधानं, परियत्तिअन्तरधानं, लिङ्गअन्तरधानं, धातुअन्तरधानन्ति । तत्थ अधिगमोति चत्तारो मग्गा, चत्तारि फलानि, चतस्सो पटिसम्भिदा, तिस्सो विज्जा, छ अभिञ्ञाति। सो परिहायमानो पटिसम्भिदातो पट्ठाय परिहायति। बुद्धानं हि परिनिब्बानतो वस्ससहस्समेव पटिसम्भिदा निब्बत्तेतुं सक्कोन्ति, ततो परं छ अभिञ्ञा, ततो तापि निब्बत्तेतुं असक्कोन्ता तिस्सो विज्जा निब्बत्तेन्ति। गच्छन्ते गच्छन्ते काले तापि निब्बत्तेतुं असक्कोन्ता सुक्खविपस्सका होन्ति। एतेनेव उपायेन अनागामिनो सकदागामिनो सोतापन्नाति। तेसु धरन्तेसु अधिगमो अनन्तरहितो नाम न होति। पच्छिमकस्स पन सोतापन्नस्स जीवितक्खयेन अधिगमो अन्तरहितो नाम होति। इदं अधिगमअन्तरधानं नाम।&lt;br&gt;&#xA;पटिपत्तिअन्तरधानं नाम झानविपस्सनामग्गफलानि निब्बत्तेतुं असक्कोन्ता चतुपारिसुद्धिसीलमत्तं रक्खन्ति। गच्छन्ते गच्छन्ते काले ‘‘सीलं परिपुण्णं कत्वा रक्खाम, पधानञ्च अनुयुञ्जाम, न च मग्गं वा फलं वा सच्छिकातुं सक्कोम, नत्थि इदानि अरियधम्मपटिवेधो’’ति वोसानं आपज्जित्वा कोसज्जबहुला अञ्ञमञ्ञं न चोदेन्ति न सारेन्ति अकुक्कुच्चका होन्ति, ततो पट्ठाय खुद्दानुखुद्दकानि मद्दन्ति। गच्छन्ते गच्छन्ते काले पाचित्तियथुल्लच्चयानि आपज्जन्ति, ततो गरुकापत्तिम्। पाराजिकमत्तमेव तिट्ठति। चत्तारि पाराजिकानि रक्खन्तानं भिक्खूनं सतेपि सहस्सेपि धरमाने पटिपत्ति अनन्तरहिता नाम न होति। पच्छिमकस्स पन भिक्खुनो सीलभेदेन वा जीवितक्खयेन वा अन्तरहिता होतीति इदं पटिपत्तिअन्तरधानं नाम।&lt;br&gt;&#xA;परियत्तीति तेपिटकं बुद्धवचनं साट्ठकथा पाळि। याव सा तिट्ठति, ताव परियत्ति परिपुण्णा नाम होति। गच्छन्ते गच्छन्ते काले राजयुवराजानो अधम्मिका होन्ति, तेसु अधम्मिकेसु राजामच्चादयो अधम्मिका होन्ति, ततो रट्ठजनपदवासिनोति। एतेसं अधम्मिकताय देवो न सम्मा वस्सति, ततो सस्सानि न सम्पज्जन्ति। तेसु असम्पज्जन्तेसु पच्चयदायका भिक्खुसङ्घस्स पच्चये दातुं न सक्कोन्ति, भिक्खू पच्चयेहि किलमन्ता अन्तेवासिके सङ्गहेतुं न सक्कोन्ति। गच्छन्ते गच्छन्ते काले परियत्ति परिहायति, अत्थवसेन धारेतुं न सक्कोन्ति, पाळिवसेनेव धारेन्ति। ततो गच्छन्ते गच्छन्ते काले पाळिम्पि सकलं धारेतुं न सक्कोन्ति, पठमं अभिधम्मपिटकं परिहायति। परिहायमानं मत्थकतो पट्ठाय परिहायति । पठममेव हि पट्ठानमहापकरणं परिहायति, तस्मिं परिहीने यमकं, कथावत्थु, पुग्गलपञ्ञत्ति, धातुकथा, विभङ्गो, धम्मसङ्गहोति।&lt;br&gt;&#xA;एवं अभिधम्मपिटके परिहीने मत्थकतो पट्ठाय सुत्तन्तपिटकं परिहायति। पठमञ्हि अङ्गुत्तरनिकायो परिहायति, तस्मिम्पि पठमं एकादसकनिपातो, ततो दसकनिपातो…पे॰… ततो एककनिपातोति। एवं अङ्गुत्तरे परिहीने मत्थकतो पट्ठाय संयुत्तनिकायो परिहायति। पठमं हि महावग्गो परिहायति, ततो सळायतनवग्गो, खन्धवग्गो, निदानवग्गो, सगाथावग्गोति। एवं संयुत्तनिकाये परिहीने मत्थकतो पट्ठाय मज्झिमनिकायो परिहायति। पठमं हि उपरिपण्णासको परिहायति, ततो मज्झिमपण्णासको, ततो मूलपण्णासकोति। एवं मज्झिमनिकाये परिहीने मत्थकतो पट्ठाय दीघनिकायो परिहायति। पठमञ्हि पाथिकवग्गो परिहायति, ततो महावग्गो, ततो सीलक्खन्धवग्गोति। एवं दीघनिकाये परिहीने सुत्तन्तपिटकं परिहीनं नाम होति। विनयपिटकेन सद्धिं जातकमेव धारेन्ति। विनयपिटकं लज्जिनोव धारेन्ति, लाभकामा पन ‘‘सुत्तन्ते कथितेपि सल्लक्खेन्ता नत्थी’’ति जातकमेव धारेन्ति। गच्छन्ते गच्छन्ते काले जातकम्पि धारेतुं न सक्कोन्ति। अथ तेसं पठमं वेस्सन्तरजातकं परिहायति, ततो पटिलोमक्कमेन पुण्णकजातकं, महानारदजातकन्ति परियोसाने अपण्णकजातकं परिहायति। एवं जातके परिहीने विनयपिटकमेव धारेन्ति।&lt;br&gt;&#xA;गच्छन्ते गच्छन्ते काले विनयपिटकम्पि मत्थकतो पट्ठाय परिहायति। पठमञ्हि परिवारो परिहायति, ततो खन्धको, भिक्खुनीविभङ्गो, महाविभङ्गोति अनुक्कमेन उपोसथक्खन्धकमत्तमेव धारेन्ति। तदापि परियत्ति अन्तरहिता न होति। याव पन मनुस्सेसु चातुप्पदिकगाथापि पवत्तति, ताव परियत्ति अनन्तरहिताव होति। यदा सद्धो पसन्नो राजा हत्थिक्खन्धे सुवण्णचङ्कोटकम्हि सहस्सत्थविकं ठपापेत्वा ‘‘बुद्धेहि कथितं चातुप्पदिकगाथं जानन्तो इमं सहस्सं गण्हतू’’ति नगरे भेरिं चरापेत्वा गण्हनकं अलभित्वा ‘‘एकवारं चरापिते नाम सुणन्तापि होन्ति अस्सुणन्तापी’’ति यावततियं चरापेत्वा गण्हनकं अलभित्वा राजपुरिसा तं सहस्सत्थविकं पुन राजकुलं पवेसेन्ति, तदा परियत्ति अन्तरहिता नाम होति। इदं परियत्तिअन्तरधानं नाम।&lt;br&gt;&#xA;गच्छन्ते गच्छन्ते काले चीवरग्गहणं पत्तग्गहणं सम्मिञ्जनपसारणं आलोकितविलोकितं न पासादिकं होति। निगण्ठसमणा विय अलाबुपत्तं भिक्खू पत्तं अग्गबाहाय पक्खिपित्वा आदाय विचरन्ति, एत्तावतापि लिङ्गं अनन्तरहितमेव होति। गच्छन्ते गच्छन्ते पन काले अग्गबाहतो ओतारेत्वा हत्थेन वा सिक्काय वा ओलम्बित्वा विचरन्ति, चीवरम्पि रजनसारुप्पं अकत्वा ओट्ठट्ठिवण्णं कत्वा विचरन्ति। गच्छन्ते गच्छन्ते काले रजनम्पि न होति दसच्छिन्दनम्पि ओवट्टिकविज्झनम्पि, कप्पमत्तं कत्वा वळञ्जेन्ति। पुन ओवट्टिकं विज्झित्वा कप्पं न करोन्ति। ततो उभयम्पि अकत्वा दसा छेत्वा परिब्बाजका विय चरन्ति। गच्छन्ते गच्छन्ते काले ‘‘को इमिना अम्हाकं अत्थो’’ति खुद्दकं कासावखण्डं हत्थे वा गीवाय वा बन्धन्ति, केसेसु वा अल्लीयापेन्ति, दारभरणं वा करोन्ता कसित्वा वपित्वा जीविकं कप्पेत्वा विचरन्ति। तदा दक्खिणं देन्ता सङ्घं उद्दिस्स एतेसं देन्ति। इदं सन्धाय भगवता वुत्तं – ‘‘भविस्सन्ति खो, पनानन्द, अनागतमद्धानं गोत्रभुनो कासावकण्ठा दुस्सीला पापधम्मा, तेसु दुस्सीलेसु सङ्घं उद्दिस्स दानं दस्सन्ति, तदापाहं, आनन्द, सङ्घगतं दक्खिणं असङ्खेय्यं अप्पमेय्यं वदामी’’ति (म॰ नि॰ ३.३८०)। ततो गच्छन्ते काले नानाविधानि कम्मानि करोन्ता ‘‘पपञ्चो एस, किं इमिना अम्हाक’’न्ति कासावखण्डं छिन्दित्वा अरञ्ञे खिपन्ति। एतस्मिं काले लिङ्गं अन्तरहितं नाम होति। कस्सपदसबलस्स किर कालतो पट्ठाय योनकानं सेतवत्थं पारुपित्वा चरणं चारित्तं जातन्ति। इदं लिङ्गअन्तरधानं नाम।&lt;br&gt;&#xA;धातुअन्तरधानं पन एवं वेदितब्बं – तीणि परिनिब्बानानि, किलेसपरिनिब्बानं – खन्धपरिनिब्बानं, धातुपरिनिब्बानन्ति। तत्थ किलेसपरिनिब्बानं बोधिपल्लङ्के अहोसि, खन्धपरिनिब्बानं कुसिनारायं, धातुपरिनिब्बानं अनागते भविस्सति। कथं? ततो तत्थ तत्थ सक्कारसम्मानं अलभमाना धातुयो बुद्धानं अधिट्ठानबलेन सक्कारसम्मानलभनकट्ठानं गच्छन्ति। गच्छन्ते गच्छन्ते काले सब्बट्ठानेसु सक्कारसम्मानो न होति। सासनस्स हि ओसक्कनकाले इमस्मिं तम्बपण्णिदीपे सब्बा धातुयो सन्निपतित्वा महाचेतियं, ततो नागदीपे राजायतनचेतियं, ततो बोधिपल्लङ्कं गमिस्सन्ति। नागभवनतोपि देवलोकतोपि ब्रह्मलोकतोपि धातुयो महाबोधिपल्लङ्कमेव गमिस्सन्ति। सासपमत्तापि धातु अन्तरा न नस्सिस्सति। सब्बा धातुयो महाबोधिमण्डे सन्निपतित्वा बुद्धरूपं गहेत्वा बोधिमण्डे पल्लङ्केन निसिन्नबुद्धसरीरसिरिं दस्सेन्ति। द्वत्तिंस महापुरिसलक्खणानि असीति अनुब्यञ्जनानि ब्यामप्पभाति सब्बं परिपुण्णमेव होति। ततो यमकपाटिहारियदिवसे विय पाटिहारियं कत्वा दस्सेन्ति। तदा मनुस्सभूतसत्तो नाम तत्थ गतो नत्थि, दससहस्सचक्कवाळे पन देवता सब्बाव सन्निपतित्वा ‘‘अज्ज दसबलो परिनिब्बायति, इतोदानि पट्ठाय अन्धकारं भविस्सती’’ति परिदेवन्ति। अथ धातुसरीरतो तेजो समुट्ठाय तं सरीरं अपण्णत्तिकभावं गमेति। धातुसरीरतो समुट्ठिता जाला याव ब्रह्मलोका उग्गच्छिस्सति, सासपमत्ताय सेसायपि धातुया सति एकजालाव भविस्सति। धातूसु परियादानं गतासु पच्छिज्जिस्सति। एवं महन्तं आनुभावं दस्सेत्वा धातुयो अन्तरधायन्ति। तदा सन्निपतिता देवसङ्घा बुद्धानं परिनिब्बुतदिवसे विय दिब्बगन्धमालातूरियादीहि सक्कारं कत्वा तिक्खत्तुं पदक्खिणं कत्वा वन्दित्वा ‘‘अनागते उप्पज्जनकं बुद्धं पस्सितुं लभिस्साम भगवा’’ति वत्वा सकसकट्ठानमेव गच्छन्ति। इदं धातुअन्तरधानं नाम।&lt;br&gt;&#xA;इमस्स पञ्चविधस्स अन्तरधानस्स परियत्तिअन्तरधानमेव मूलम्। परियत्तिया हि अन्तरहिताय पटिपत्ति अन्तरधायति, परियत्तिया ठिताय पटिपत्ति पतिट्ठाति। तेनेव इमस्मिं दीपे चण्डालतिस्समहाभये सक्को देवराजा महाउळुम्पं मापेत्वा भिक्खूनं आरोचापेसि ‘‘महन्तं भयं भविस्सति, न सम्मा देवो वस्सिस्सति, भिक्खू पच्चयेहि किलमन्ता परियत्तिं सन्धारेतुं न सक्खिस्सन्ति, परतीरं गन्त्वा अय्येहि जीवितं रक्खितुं वट्टति। इमं महाउळुम्पं आरुय्ह गच्छथ, भन्ते। येसं एत्थ निसज्जट्ठानं नप्पहोति, ते कट्ठखण्डेपि उरं ठपेत्वा गच्छन्तु, सब्बेसम्पि भयं न भविस्सती’’ति। तदा समुद्दतीरं पत्वा सट्ठि भिक्खू कतिकं कत्वा ‘‘अम्हाकं एत्थ गमनकिच्चं नत्थि, मयं इधेव हुत्वा तेपिटकं रक्खिस्सामा’’ति ततो निवत्तित्वा दक्खिणमलयजनपदं गन्त्वा कन्दमूलपण्णेहि जीविकं कप्पेन्ता वसिंसु। काये वहन्ते निसीदित्वा सज्झायं करोन्ति, अवहन्ते वालिकं उस्सारेत्वा परिवारेत्वा सीसानि एकट्ठाने कत्वा परियत्तिं सम्मसन्ति। इमिना नियामेन द्वादस संवच्छरानि साट्ठकथं तेपिटकं परिपुण्णं कत्वा धारयिंसु।&lt;br&gt;&#xA;भये वूपसन्ते सत्तसता भिक्खू अत्तनो गतट्ठाने साट्ठकथे तेपिटके एकक्खरम्पि एकब्यञ्जनम्पि अनासेत्वा इममेव दीपमागम्म कल्लगामजनपदे मण्डलारामविहारं पविसिंसु। थेरानं आगमनप्पवत्तिं सुत्वा इमस्मिं दीपे ओहीना सट्ठि भिक्खू ‘‘थेरे पस्सिस्सामा’’ति गन्त्वा थेरेहि सद्धिं तेपिटकं सोधेन्ता एकक्खरम्पि एकब्यञ्जनम्पि असमेन्तं नाम न पस्सिंसु। तस्मिं ठाने थेरानं अयं कथा उदपादि ‘‘परियत्ति नु खो सासनस्स मूलं , उदाहु पटिपत्ती’’ति। पंसुकूलिकत्थेरा ‘‘पटिपत्तिमूल’’न्ति आहंसु, धम्मकथिका ‘‘परियत्ती’’ति । अथ ने थेरा ‘‘तुम्हाकं द्विन्नम्पि जनानं वचनमत्तेनेव न करोम, जिनभासितं सुत्तं आहरथा’’ति आहंसु। सुत्तं आहरितुं न भारोति ‘‘इमे च, सुभद्द , भिक्खू सम्मा विहरेय्युं, असुञ्ञो लोको अरहन्तेहि अस्साति (दी॰ नि॰ २.२१४)। पटिपत्तिमूलकं, महाराज, सत्थुसासनं पटिपत्तिसारकम्। पटिपत्तिया धरन्ताय तिट्ठती’’ति (मि॰ प॰ ४.१.७) सुत्तं आहरिंसु। इमं सुत्तं सुत्वा धम्मकथिका अत्तनो वादठपनत्थाय इमं सुत्तं आहरिंसु –&lt;br&gt;&#xA;‘‘याव तिट्ठन्ति सुत्तन्ता, विनयो याव दिप्पति।&lt;br&gt;&#xA;ताव दक्खन्ति आलोकं, सूरिये अब्भुट्ठिते यथा॥&lt;br&gt;&#xA;‘‘सुत्तन्तेसु असन्तेसु, पमुट्ठे विनयम्हि च।&lt;br&gt;&#xA;तमो भविस्सति लोके, सूरिये अत्थङ्गते यथा॥&lt;br&gt;&#xA;‘‘सुत्तन्ते रक्खिते सन्ते, पटिपत्ति होति रक्खिता।&lt;br&gt;&#xA;पटिपत्तियं ठितो धीरो, योगक्खेमा न धंसती’’ति॥&lt;br&gt;&#xA;इमस्मिं सुत्ते आहटे पंसुकूलिकत्थेरा तुण्ही अहेसुं, धम्मकथिकत्थेरानंयेव वचनं पुरतो अहोसि। यथा हि गवसतस्स वा गवसहस्सस्स वा अन्तरे पवेणिपालिकाय धेनुया असति सो वंसो सा पवेणि न घटीयति, एवमेवं आरद्धविपस्सकानं भिक्खूनं सतेपि सहस्सेपि संविज्जमाने परियत्तिया असति अरियमग्गपटिवेधो नाम न होति। यथा च निधिकुम्भिया जाननत्थाय पासाणपिट्ठे अक्खरेसु ठपितेसु याव अक्खरानि धरन्ति, ताव निधिकुम्भि नट्ठा नाम न होति। एवमेवं परियत्तिया धरमानाय सासनं अन्तरहितं नाम न होतीति।&lt;br&gt;&#xA;दुतियपमादादिवग्गवण्णना।&lt;/p&gt;</description>
    </item>
    <item>
      <title>११. अधम्मवग्गवण्णना</title>
      <link>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/11_adhammavaggavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/11_adhammavaggavaNNanA/</guid>
      <description>&lt;p&gt;११. अधम्मवग्गवण्णना&lt;br&gt;&#xA;१४०. एकादसमे वग्गे अधम्मं अधम्मोतिआदीनि वुत्तनयेनेव वेदितब्बानि। सेसमेत्थ उत्तानमेवाति।&lt;br&gt;&#xA;अधम्मवग्गवण्णना।&lt;br&gt;&#xA;१२. अनापत्तिवग्गवण्णना&lt;br&gt;&#xA;१५०. द्वादसमे पन अनापत्तिं आपत्तीतिआदीसु ‘‘अनापत्ति अजानन्तस्स अथेय्यचित्तस्स नमरणाधिप्पायस्स अनुल्लपनाधिप्पायस्स नमोचनाधिप्पायस्सा’’ति तत्थ तत्थ वुत्ता अनापत्ति अनापत्ति नाम, ‘‘जानन्तस्स थेय्यचित्तस्सा’’तिआदिना नयेन वुत्ता आपत्ति आपत्ति नाम, पञ्चापत्तिक्खन्धा लहुकापत्ति नाम, द्वे आपत्तिक्खन्धा गरुकापत्ति नाम। द्वे आपत्तिक्खन्धा दुट्ठुल्लापत्ति नाम, पञ्चापत्तिक्खन्धा अदुट्ठुल्लापत्ति नाम। छ आपत्तिक्खन्धा सावसेसापत्ति नाम, एको पाराजिकापत्तिक्खन्धो अनवसेसापत्ति नाम। सप्पटिकम्मापत्ति नाम सावसेसापत्तियेव, अप्पटिकम्मापत्ति नाम अनवसेसापत्तियेव। सेसं सब्बत्थ उत्तानमेवाति।&lt;br&gt;&#xA;अनापत्तिवग्गवण्णना।&lt;/p&gt;</description>
    </item>
    <item>
      <title>१३. एकपुग्गलवग्गवण्णना</title>
      <link>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/13_ekapuggalavaggavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/13_ekapuggalavaggavaNNanA/</guid>
      <description>&lt;p&gt;१३. एकपुग्गलवग्गवण्णना&lt;br&gt;&#xA;१७०. एकपुग्गलवग्गस्स पठमे एकपुग्गलोति एको पुग्गलो। एत्थ एकोति दुतियादिपटिक्खेपत्थो गणनपरिच्छेदो। पुग्गलोति सम्मुतिकथा, न परमत्थकथा। बुद्धस्स हि भगवतो दुविधा देसना – सम्मुतिदेसना, परमत्थदेसना चाति। तत्थ ‘‘पुग्गलो सत्तो इत्थी पुरिसो खत्तियो ब्राह्मणो देवो मारो’’ति एवरूपा सम्मुतिदेसना, ‘‘अनिच्चं दुक्खं अनत्ता खन्धा धातू आयतनानि सतिपट्ठाना’’ति एवरूपा परमत्थदेसना। तत्थ भगवा ये सम्मुतिवसेन देसनं सुत्वा अत्थं पटिविज्झित्वा मोहं पहाय विसेसं अधिगन्तुं समत्था, तेसं सम्मुतिदेसनं देसेति। ये पन परमत्थवसेन देसनं सुत्वा अत्थं पटिविज्झित्वा मोहं पहाय विसेसमधिगन्तुं समत्था, तेसं परमत्थदेसनं देसेति।&lt;br&gt;&#xA;तत्रायं उपमा – यथा हि देसभासाकुसलो तिण्णं वेदानं अत्थसंवण्णनको आचरियो ये दमिळभासाय वुत्ते अत्थं जानन्ति, तेसं दमिळभासाय आचिक्खति। ये अन्धभासादीसु अञ्ञतराय भासाय , तेसं ताय ताय भासाय। एवं ते माणवका छेकं ब्यत्तं आचरियमागम्म खिप्पमेव सिप्पं उग्गण्हन्ति। तत्थ आचरियो विय बुद्धो भगवा, तयो वेदा विय कथेतब्बभावे ठितानि तीणि पिटकानि, देसभासाकोसल्लमिव सम्मुतिपरमत्थकोसल्लं, नानादेसभासा माणवका विय सम्मुतिपरमत्थवसेन पटिविज्झनसमत्था वेनेय्यसत्ता, आचरियस्स दमिळभासादिआचिक्खनं विय भगवतो सम्मुतिपरमत्थवसेन देसना वेदितब्बा। आह चेत्थ –&lt;br&gt;&#xA;‘‘दुवे सच्चानि अक्खासि, सम्बुद्धो वदतं वरो।&lt;br&gt;&#xA;सम्मुतिं परमत्थञ्च, ततियं नुपलब्भति॥&lt;br&gt;&#xA;‘‘सङ्केतवचनं सच्चं, लोकसम्मुतिकारणा।&lt;br&gt;&#xA;परमत्थवचनं सच्चं, धम्मानं भूतकारणा॥&lt;br&gt;&#xA;‘‘तस्मा वोहारकुसलस्स, लोकनाथस्स सत्थुनो।&lt;br&gt;&#xA;सम्मुतिं वोहरन्तस्स, मुसावादो न जायती’’ति॥&lt;br&gt;&#xA;अपिच अट्ठहि कारणेहि भगवा पुग्गलकथं कथेति – हिरोत्तप्पदीपनत्थं, कम्मस्सकतादीपनत्थं, पच्चत्तपुरिसकारदीपनत्थं, आनन्तरियदीपनत्थं, ब्रह्मविहारदीपनत्थं, पुब्बेनिवासदीपनत्थं, दक्खिणाविसुद्धिदीपनत्थं, लोकसम्मुतिया अप्पहानत्थञ्चाति। ‘‘खन्धधातुआयतनानि हिरियन्ति ओत्तप्पन्ती’’ति हि वुत्ते महाजनो न जानाति, सम्मोहमापज्जति, पटिसत्तु होति ‘‘किमिदं खन्धधातुआयतनानि हिरियन्ति ओत्तप्पन्ति नामा’’ति? ‘‘इत्थी हिरियति ओत्तप्पति, पुरिसो खत्तियो ब्राह्मणो देवो मारो’’ति वुत्ते पन जानाति, न सम्मोहमापज्जति, न पटिसत्तु होति। तस्मा भगवा हिरोत्तप्पदीपनत्थं पुग्गलकथं कथेति।&lt;br&gt;&#xA;‘‘खन्धा कम्मस्सका, धातुयो आयतनानी’’ति वुत्तेपि एसेव नयो। तस्मा भगवा कम्मस्सकतादीपनत्थं पुग्गलकथं कथेति।&lt;br&gt;&#xA;‘‘वेळुवनादयो महाविहारा खन्धेहि कारापिता, धातूहि आयतनेही’’ति वुत्तेपि एसेव नयो। तस्मा भगवा पच्चत्तपुरिसकारदीपनत्थं पुग्गलकथं कथेति।&lt;br&gt;&#xA;‘‘खन्धा मातरं जीविता वोरोपेन्ति, पितरं, अरहन्तं, रुहिरुप्पादकम्मं, सङ्घभेदकम्मं करोन्ति, धातुयो आयतनानी’’ति वुत्तेपि एसेव नयो। तस्मा भगवा आनन्तरियदीपनत्थं पुग्गलकथं कथेति।&lt;br&gt;&#xA;‘‘खन्धा मेत्तायन्ति, धातुयो आयतनानी’’ति वुत्तेपि एसेव नयो। तस्मा भगवा ब्रह्मविहारदीपनत्थं पुग्गलकथं कथेति।&lt;br&gt;&#xA;‘‘खन्धा पुब्बेनिवासमनुस्सरन्ति, धातुयो आयतनानी’’ति वुत्तेपि एसेव नयो। तस्मा भगवा पुब्बेनिवासदीपनत्थं पुग्गलकथं कथेति।&lt;br&gt;&#xA;‘‘खन्धा दानं पटिग्गण्हन्ति, धातुयो आयतनानी’’ति वुत्तेपि महाजनो न जानाति, सम्मोहं आपज्जति, पटिसत्तु होति ‘‘किमिदं खन्धधातुआयतनानि पटिग्गण्हन्ति नामा’’ति? ‘‘पुग्गला पटिग्गण्हन्ति सीलवन्तो कल्याणधम्मो’’ति वुत्ते पन जानाति, न सम्मोहं आपज्जति, न पटिसत्तु होति। तस्मा भगवा दक्खिणाविसुद्धिदीपनत्थं पुग्गलकथं कथेति।&lt;br&gt;&#xA;लोकसम्मुतिञ्च बुद्धा भगवन्तो नप्पजहन्ति, लोकसमञ्ञाय लोकनिरुत्तिया लोकाभिलापे ठितायेव धम्मं देसेन्ति। तस्मा भगवा लोकसम्मुतिया अप्पहानत्थम्पि पुग्गलकथं कथेति।&lt;br&gt;&#xA;इति एको च सो पुग्गलो चाति एकपुग्गलो। केनट्ठेन एकपुग्गलो? असदिसट्ठेन गुणविसिट्ठट्ठेन असमसमट्ठेनाति। सो हि दसन्नं पारमीनं पटिपाटिया आवज्जनं आदिं कत्वा बोधिसम्भारगुणेहि चेव बुद्धगुणेहि च सेसमहाजनेन असदिसोति असदिसट्ठेनपि एकपुग्गलो। ये चस्स ते गुणा, ते सेससत्तानं गुणेहि विसिट्ठाति गुणविसिट्ठट्ठेनपि एकपुग्गलो। पुरिमका सम्मासम्बुद्धा सब्बसत्तेहि असमा, तेहि सद्धिं अयमेव एको रूपकायगुणेहि चेव नामकायगुणेहि च समोति असमसमट्ठेनपि एकपुग्गलो।&lt;br&gt;&#xA;लोकेति तयो लोका – सत्तलोको, ओकासलोको, सङ्खारलोकोति। तेसं वित्थारकथा विसुद्धिमग्गे (विसुद्धि॰ १.१३५-१३६) वुत्ता। तेसु इध सत्तलोको अधिप्पेतो। सत्तलोके उप्पज्जमानोपि चेस न देवलोके, न ब्रह्मलोके, मनुस्सलोकेयेव उप्पज्जति। मनुस्सलोकेपि न अञ्ञस्मिं चक्कवाळे, इमस्मिंयेव चक्कवाळे उप्पज्जति। तत्रापि न सब्बट्ठानेसु।&lt;br&gt;&#xA;‘‘पुरत्थिमाय दिसाय गजङ्गलं नाम निगमो, तस्स परेन महासाला, ततो परा पच्चन्तिमा जनपदा, ओरतो मज्झे। पुरत्थिमदक्खिणाय दिसाय सल्लवती नाम नदी, ततो परा पच्चन्तिमा जनपदा, ओरतो मज्झे। दक्खिणाय दिसाय सेतकण्णिकं नाम निगमो, ततो परा पच्चन्तिमा जनपदा, ओरतो मज्झे। पच्छिमाय दिसाय थूणं नाम ब्राह्मणगामो, ततो परा पच्चन्तिमा जनपदा, ओरतो मज्झे। उत्तराय दिसाय उसीरद्धजो नाम पब्बतो, ततो परा पच्चन्तिमा जनपदा, ओरतो मज्झे’’ति (महाव॰ २५९) एवं परिच्छिन्ने आयामतो तियोजनसते वित्थारतो अड्ढतेय्ययोजनसते परिक्खेपतो नवयोजनसते मज्झिमदेसे उप्पज्जति। न केवलञ्च तथागतोव, पच्चेकबुद्धा अग्गसावका असीति महाथेरा बुद्धमाता बुद्धपिता चक्कवत्ती राजा अञ्ञे च सारप्पत्ता ब्राह्मणगहपतिका एत्थेव उप्पज्जन्ति।&lt;br&gt;&#xA;उप्पज्जमानो उप्पज्जतीति इदं पन उभयम्पि विप्पकतवचनमेव। उप्पज्जमानो बहुजनहिताय उप्पज्जति, न अञ्ञेन कारणेनाति एवं पनेत्थ अत्थो वेदितब्बो। एवरूपञ्चेत्थ लक्खणं न सक्का एतं अञ्ञेन सद्दलक्खणेन पटिबाहितुम्।&lt;br&gt;&#xA;अपिच उप्पज्जमानो नाम, उप्पज्जति नाम, उप्पन्नो नामाति अयमेत्थ भेदो वेदितब्बो। एस हि दीपङ्करपादमूलतो पट्ठाय लद्धब्याकरणो बुद्धकारके धम्मे परियेसन्तो दस पारमियो दिस्वा ‘‘इमे धम्मा मया पूरेतब्बा’’ति कतसन्निट्ठानो दानपारमिं पूरेन्तोपि उप्पज्जमानो नाम। सीलपारमी…पे॰… उपेक्खापारमीति इमा दस पारमियो पूरेन्तोपि, दस उपपारमियो पूरेन्तोपि उप्पज्जमानो नाम। दस परमत्थपारमियो पूरेन्तोपि उप्पज्जमानोव नाम। पञ्च महापरिच्चागे परिच्चजन्तोपि उप्पज्जमानो नाम। अत्तत्थचरियं ञातत्थचरियं लोकत्थचरियं पूरयमानोपि उप्पज्जमानो नाम। कप्पसतसहस्साधिकानि चत्तारि असङ्ख्येय्यानि बुद्धकारके धम्मे मत्थकं पापेन्तोपि उप्पज्जमानो नाम। वेस्सन्तरत्तभावं पहाय तुसितपुरे पटिसन्धिं गहेत्वा सट्ठिवस्ससतसहस्साधिका सत्तपण्णासवस्सकोटियो तिट्ठन्तोपि उप्पज्जमानो नाम। देवताहि याचितो पञ्चमहाविलोकितं विलोकेत्वा महामायादेविया कुच्छिम्हि पटिसन्धिं गण्हन्तोपि, अनूनाधिके दस मासे गब्भवासं वसन्तोपि उप्पज्जमानो नाम। एकूनतिंस वस्सानि अगारमज्झे तिट्ठन्तोपि उप्पज्जमानो नाम। कामेसु आदीनवं नेक्खम्मे च आनिसंसं दिस्वा राहुलभद्दस्स जातदिवसे छन्नसहायो कण्डकं वाहनवरं आरुय्ह निक्खमन्तोपि उप्पज्जमानोव नाम। तीणि रज्जानि अतिक्कमन्तोपि अनोमानदीतीरे पब्बजन्तोपि उप्पज्जमानो नाम। छब्बस्सानि महापधानं करोन्तोपि उप्पज्जमानो नाम। परिपक्कगते ञाणे ओळारिकाहारं आहरन्तोपि उप्पज्जमानोव नाम। सायन्हसमये विसाखपुण्णमाय महाबोधिमण्डं आरुय्ह मारबलं विधमेत्वा पठमयामे पुब्बेनिवासं अनुस्सरित्वा मज्झिमयामे दिब्बचक्खुं परिसोधेत्वा पच्छिमयामसमनन्तरे द्वादसङ्गं पटिच्चसमुप्पादं अनुलोमपटिलोमतो सम्मसित्वा सोतापत्तिमग्गं पटिविज्झन्तोपि उप्पज्जमानोव नाम। सोतापत्तिफलक्खणेपि सकदागामिमग्गक्खणेपि सकदागामिफलक्खणेपि अनागामिमग्गक्खणेपि अनागामिफलक्खणेपि उप्पज्जमानोव नाम। अरहत्तमग्गक्खणे पन उप्पज्जति नाम। अरहत्तफलक्खणे उप्पन्नो नाम। बुद्धानं हि सावकानं विय न पटिपाटिया इद्धिविधञाणादीनि उप्पज्जन्ति, सहेव पन अरहत्तमग्गेन सकलोपि सब्बञ्ञुतञ्ञाणादि गुणरासि आगतोव नाम होति। तस्मा ते निप्फत्तसब्बकिच्चत्ता अरहत्तफलक्खणे उप्पन्ना नाम होन्ति। इमस्मिम्पि सुत्ते अरहत्तफलक्खणंयेव सन्धाय ‘‘उप्पज्जती’’ति वेदितब्बो, उप्पन्नो होतीति अयञ्हेत्थ अत्थो।&lt;br&gt;&#xA;बहुजनहितायाति महाजनस्स हितत्थाय उप्पज्जति। बहुजनसुखायाति महाजनस्स सुखत्थाय उप्पज्जति। लोकानुकम्पायाति सत्तलोकस्स अनुकम्पं पटिच्च उप्पज्जति। कतरसत्तलोकस्साति? यो तथागतस्स धम्मदेसनं सुत्वा अमतपानं पिवित्वा धम्मं पटिविज्झि, तस्स। भगवता हि महाबोधिमण्डे सत्तसत्ताहं वीतिनामेत्वा बोधिमण्डा इसिपतनं आगम्म ‘‘द्वेमे, भिक्खवे, अन्ता पब्बजितेन न सेवितब्बा’’ति धम्मचक्कप्पवत्तनसुत्ते (महाव॰ १३; सं॰ नि॰ ५.१०८१) देसिते आयस्मता अञ्ञासिकोण्डञ्ञत्थेरेन सद्धिं अट्ठारसकोटिसङ्खा ब्रह्मानो अमतपानं पिविंसु, एतस्स सत्तलोकस्स अनुकम्पाय उप्पन्नो। पञ्चमदिवसे अनत्तलक्खणसुत्तन्तपरियोसाने (महाव॰ २०; सं॰ नि॰ ३.५९) पञ्चवग्गिया थेरा अरहत्ते पतिट्ठहिंसु, एतस्सपि सत्तलोकस्स अनुकम्पाय उप्पन्नो। ततो यसदारकप्पमुखे पञ्चपण्णास पुरिसे अरहत्ते पतिट्ठापेसि, ततो कप्पासिकवनसण्डे तिंस भद्दवग्गिये तयो मग्गे च तीणि फलानि च सम्पापेसि, एतस्सपि सत्तलोकस्स अनुकम्पाय उप्पन्नो। गयासीसे आदित्तपरियायसुत्तपरियोसाने (महाव॰ ५४) जटिलसहस्सं अरहत्ते पतिट्ठापेसि, तालट्ठिवने बिम्बिसारप्पमुखा एकादस नहुता ब्राह्मणगहपतिका सत्थु धम्मदेसनं सुत्वा सोतापत्तिफले पतिट्ठहिंसु, एकं नहुतं सरणेसु पतिट्ठितम्। तिरोकुट्टअनुमोदनावसाने चतुरासीतिया पाणसहस्सेहि अमतपानं पीतम्। सुमनमालाकारसमागमे चतुरासीतिया च। धनपालकसमागमे दसहि पाणसहस्सेहि, खदिरङ्गारजातकसमागमे चतुरासीतिया पाणसहस्सेहि, जम्बुकआजीवकसमागमे चतुरासीतिया च। आनन्दसेट्ठिसमागमे चतुरासीतिया च पाणसहस्सेहि अमतपानं पीतम्। पासाणकचेतिये पारायनसुत्तन्तकथादिवसे चुद्दस कोटियो अमतपानं पिविंसु। यमकपाटिहारियदिवसे वीसति पाणकोटियो, तावतिंसभवने पण्डुकम्बलसिलाय निसीदित्वा मातरं कायसक्खिं कत्वा सत्तप्पकरणं अभिधम्मं देसेन्तस्स असीति पाणकोटियो, देवोरोहने तिंस पाणकोटियो, सक्कपञ्हसुत्तन्ते असीति देवतासहस्सानि अमतपानं पिविंसु। महासमयसुत्तन्ते मङ्गलसुत्तन्ते चूळराहुलोवादे समचित्तपटिपदायाति इमेसु चतूसु ठानेसु अभिसमयं पत्तसत्तानं परिच्छेदो नत्थि। एतस्सपि सत्तलोकस्स अनुकम्पाय उप्पन्नोति। यावज्जदिवसा इतो परं अनागते च सासनं निस्साय सग्गमोक्खमग्गे पतिट्ठहन्तानं वसेनापि अयमत्थो वेदितब्बो।&lt;br&gt;&#xA;देवमनुस्सानन्ति न केवलं देवमनुस्सानंयेव, अवसेसानं नागसुपण्णादीनम्पि अत्थाय हिताय सुखायेव उप्पन्नो। सहेतुकपटिसन्धिके पन मग्गफलसच्छिकिरियाय भब्बे पुग्गले दस्सेतुं एतं वुत्तम्। तस्मा एतेसम्पि अत्थाय हिताय सुखायेव उप्पन्नोति वेदितब्बो।&lt;br&gt;&#xA;कतमो एकपुग्गलोति अयं पुच्छा। पुच्छा च नामेसा पञ्चविधा होति – अदिट्ठजोतना पुच्छा, दिट्ठसंसन्दना पुच्छा, विमतिच्छेदना पुच्छा, अनुमतिपुच्छा, कथेतुकम्यतापुच्छाति।&lt;br&gt;&#xA;तासं इदं नानत्तं – कतमा अदिट्ठजोतना पुच्छा? पकतिया लक्खणं अञ्ञातं होति अदिट्ठं अतुलितं अतीरितं अविभूतं अभावितम्। तस्स ञाणाय दस्सनाय तुलनाय तीरणाय विभूतत्थाय विभावनत्थाय पञ्हं पुच्छति, अयं अदिट्ठजोतना पुच्छा।&lt;br&gt;&#xA;कतमा दिट्ठसंसन्दना पुच्छा? पकतिया लक्खणं ञातं होति दिट्ठं तुलितं तीरितं विभूतं विभावितम्। सो अञ्ञेहि पण्डितेहि सद्धिं संसन्दनत्थाय पञ्हं पुच्छति, अयं दिट्ठसंसन्दना पुच्छा।&lt;br&gt;&#xA;कतमा विमतिच्छेदना पुच्छा? पकतिया संसयपक्खन्तो होति विमतिपक्खन्तो द्वेळ्हकजातो ‘‘एवं नु खो, न नु खो, किं नु खो, कथं नु खो’’ति। सो विमतिच्छेदनत्थाय पञ्हं पुच्छति, अयं विमतिच्छेदना पुच्छा।&lt;br&gt;&#xA;कतमा अनुमतिपुच्छा? भगवा हि भिक्खूनं अनुमतिया पञ्हं पुच्छति – ‘‘तं किं मञ्ञथ, भिक्खवे, रूपं निच्चं वा अनिच्चं वा’’ति? ‘‘अनिच्चं, भन्ते’’। ‘‘यं पनानिच्चं, दुक्खं वा तं सुखं वा’’ति? ‘‘दुक्खं, भन्ते’’। ‘‘यं पनानिच्चं दुक्खं विपरिणामधम्मं, कल्लं नु खो तं समनुपस्सितुं एतं मम, एसोहमस्मि, एसो मे अत्ता’’ति? ‘‘नो हेतं, भन्ते’’ति, अयं अनुमतिपुच्छा।&lt;br&gt;&#xA;कतमा कथेतुकम्यतापुच्छा? भगवा भिक्खूनं कथेतुकम्यताय पञ्हं पुच्छति – ‘‘चत्तारोमे, भिक्खवे, सतिपट्ठाना। कतमे चत्तारो’’ति? अयं कथेतुकम्यतापुच्छाति।&lt;br&gt;&#xA;तत्थ बुद्धानं पुरिमा तिस्सो पुच्छा नत्थि। कस्मा? बुद्धानं हि तीसु अद्धासु किञ्चि सङ्खतं अद्धाविमुत्तं वा असङ्खतं अदिट्ठं अजानितं अतुलितं अतीरितं अविभूतं अविभावितं नाम नत्थि, तस्मा तेसं अदिट्ठजोतनापुच्छा नत्थि। यं पन भगवता अत्तनो ञाणेन पटिविद्धं, तस्स अञ्ञेन समणेन वा ब्राह्मणेन वा देवेन वा मारेन वा ब्रह्मुना वा सद्धिं संसन्दनकिच्चं नत्थि। तेनस्स दिट्ठसंसन्दनापुच्छा नत्थि। यस्मा पनेस अकथंकथी तिण्णविचिकिच्छो सब्बधम्मेसु विहतसंसयो, तेनस्स विमतिच्छेदनापुच्छा नत्थि। इतरा पन द्वे पुच्छा भगवतो अत्थि, तासु अयं कथेतुकम्यतापुच्छाति वेदितब्बा।&lt;br&gt;&#xA;इदानि ताय पुच्छाय पुट्ठं एकपुग्गलं विभावेन्तो तथागतो अरहं सम्मासम्बुद्धोति आह। तत्थ तथागतोति अट्ठहि कारणेहि भगवा तथागतो – तथा आगतोति तथागतो, तथा गतोति तथागतो, तथलक्खणं आगतोति तथागतो, तथधम्मे याथावतो अभिसम्बुद्धोति तथागतो, तथदस्सिताय तथागतो, तथवादिताय तथागतो, तथाकारिताय तथागतो, अभिभवनट्ठेन तथागतोति।&lt;br&gt;&#xA;कथं भगवा तथा आगतोति तथागतो? यथा सब्बलोकहिताय उस्सुक्कमापन्ना पुरिमका सम्मासम्बुद्धा आगता, यथा विपस्सी भगवा आगतो, यथा सिखी भगवा, यथा वेस्सभू भगवा, यथा ककुसन्धो भगवा, यथा कोणागमनो भगवा, यथा कस्सपो भगवा आगतोति। किं वुत्तं होति? येन अभिनीहारेन एते भगवन्तो आगता, तेनेव अम्हाकम्पि भगवा आगतो। अथ वा यथा विपस्सी भगवा…पे॰… यथा कस्सपो भगवा दानपारमिं पूरेत्वा, सीलनेक्खम्मपञ्ञावीरियखन्तिसच्चाधिट्ठानमेत्ताउपेक्खापारमिं पूरेत्वा इमा दस पारमियो, दस उपपारमियो, दस परमत्थपारमियोति समतिंस पारमियो पूरेत्वा, अङ्गपरिच्चागं नयनधनरज्जपुत्तदारपरिच्चागन्ति इमे पञ्च महापरिच्चागे परिच्चजित्वा, पुब्बयोगपुब्बचरियधम्मक्खानञातत्थचरियादयो पूरेत्वा बुद्धिचरियाय कोटिं पत्वा आगतो, तथा अम्हाकम्पि भगवा आगतो। यथा च विपस्सी भगवा …पे॰… कस्सपो भगवा चत्तारो सतिपट्ठाने चत्तारो सम्मप्पधाने चत्तारो इद्धिपादे पञ्चिन्द्रियानि पञ्च बलानि सत्त बोज्झङ्गे अरियं अट्ठङ्गिकं मग्गं भावेत्वा ब्रूहेत्वा आगतो, तथा अम्हाकम्पि भगवा आगतोति तथागतो।&lt;br&gt;&#xA;‘‘यथेव लोकम्हि विपस्सिआदयो,&lt;br&gt;&#xA;सब्बञ्ञुभावं मुनयो इधागता।&lt;br&gt;&#xA;तथा अयं सक्यमुनीपि आगतो,&lt;br&gt;&#xA;तथागतो वुच्चति तेन चक्खुमा’’ति॥&lt;br&gt;&#xA;एवं तथा आगतोति तथागतो।&lt;br&gt;&#xA;कथं तथा गतोति तथागतो? यथा सम्पतिजातो विपस्सी भगवा गतो…पे॰… कस्सपो भगवा गतो। कथञ्च सो गतोति? सो हि सम्पतिजातोव समेहि पादेहि पथवियं पतिट्ठाय उत्तराभिमुखो सत्तपदवीतिहारेन गतो। यथाह – ‘‘सम्पतिजातो, आनन्द, बोधिसत्तो समेहि पादेहि पथवियं पतिट्ठहित्वा उत्तराभिमुखो सत्तपदवीतिहारेन गच्छति सेतम्हि छत्ते अनुधारियमाने, सब्बा च दिसा अनुविलोकेति, आसभिञ्च वाचं भासति ‘अग्गोहमस्मि लोकस्स, जेट्ठोहमस्मि लोकस्स, सेट्ठोहमस्मि लोकस्स, अयमन्तिमा जाति, नत्थि दानि पुनब्भवो’’’ति (म॰ नि॰ ३.२०७)। तञ्चस्स गमनं तथं अहोसि अवितथं अनेकेसं विसेसाधिगमानं पुब्बनिमित्तभावेन। यञ्हि सो सम्पतिजातोव समेहि पादेहि पतिट्ठहि, इदमस्स चतुरिद्धिपादपटिलाभस्स पुब्बनिमित्तं, उत्तराभिमुखभावो पन सब्बलोकुत्तरभावस्स पुब्बनिमित्तं, सत्तपदवीतिहारो सत्तबोज्झङ्गरतनपटिलाभस्स, ‘‘सुवण्णदण्डा वीतिपतन्ति चामरा’’ति (सु॰ नि॰ ६९३) एत्थ वुत्तचामरुक्खेपो पन सब्बतित्थियनिम्मथनस्स पुब्बनिमित्तं, सेतच्छत्तधारणं अरहत्तफलविमुत्तिवरविमलसेतच्छत्तपटिलाभस्स पुब्बनिमित्तं, सब्बदिसानुविलोकनं सब्बञ्ञुतानावरणञाणपटिलाभस्स पुब्बनिमित्तं, आसभिवाचाभासनं अप्पटिवत्तियवरधम्मचक्कप्पवत्तनस्स पुब्बनिमित्तम्। तथा अयं भगवापि गतो। तञ्चस्स गमनं कथं अहोसि अवितथं तेसंयेव विसेसाधिगमानं पुब्बनिमित्तभावेन। तेनाहु पोराणा –&lt;br&gt;&#xA;‘‘मुहुत्तजातोव गवम्पती यथा,&lt;br&gt;&#xA;समेहि पादेहि फुसी वसुन्धरम्।&lt;br&gt;&#xA;सो विक्कमी सत्त पदानि गोतमो,&lt;br&gt;&#xA;सेतञ्च छत्तं अनुधारयुं मरू॥&lt;br&gt;&#xA;‘‘गन्त्वान सो सत्त पदानि गोतमो,&lt;br&gt;&#xA;दिसा विलोकेसि समा समन्ततो।&lt;br&gt;&#xA;अट्ठङ्गुपेतं गिरमब्भुदीरयि,&lt;br&gt;&#xA;सीहो यथा पब्बतमुद्धनिट्ठितो’’ति॥&lt;br&gt;&#xA;एवं तथा गतोति तथागतो।&lt;br&gt;&#xA;अथ वा यथा विपस्सी भगवा…पे॰… यथा कस्सपो भगवा, अयम्पि भगवा तथेव नेक्खम्मेन कामच्छन्दं पहाय गतो, अब्यापादेन ब्यापादं, आलोकसञ्ञाय थिनमिद्धं, अविक्खेपेन उद्धच्चकुक्कुच्चं, धम्मववत्थानेन विचिकिच्छं पहाय गतो, ञाणेन अविज्जं पदालेत्वा गतो, पामोज्जेन अरतिं विनोदेत्वा, पठमज्झानेन नीवरणकवाटं उग्घाटेत्वा, दुतियज्झानेन वितक्कविचारं वूपसमेत्वा, ततियज्झानेन पीतिं विराजेत्वा, चतुत्थज्झानेन सुखदुक्खं पहाय, आकासानञ्चायतनसमापत्तिया रूपसञ्ञापटिघसञ्ञानानत्तसञ्ञायो समतिक्कमित्वा, विञ्ञाणञ्चायतनसमापत्तिया आकासानञ्चायतनसञ्ञं, आकिञ्चञ्ञायतनसमापत्तिया विञ्ञाणञ्चायतनसञ्ञं, नेवसञ्ञानासञ्ञायतनसमापत्तिया आकिञ्चञ्ञायतनसञ्ञं समतिक्कमित्वा गतो।&lt;br&gt;&#xA;अनिच्चानुपस्सनाय निच्चसञ्ञं पहाय, दुक्खानुपस्सनाय सुखसञ्ञं, अनत्तानुपस्सनाय अत्तसञ्ञं, निब्बिदानुपस्सनाय नन्दिं, विरागानुपस्सनाय रागं, निरोधानुपस्सनाय समुदयं, पटिनिस्सग्गानुपस्सनाय आदानं, खयानुपस्सनाय घनसञ्ञं, वयानुपस्सनाय आयूहनं, विपरिणामानुपस्सनाय धुवसञ्ञं, अनिमित्तानुपस्सनाय निमित्तसञ्ञं, अप्पणिहितानुपस्सनाय पणिधिं, सुञ्ञतानुपस्सनाय अभिनिवेसं, अधिपञ्ञाधम्मविपस्सनाय सारादानाभिनिवेसं, यथाभूतञाणदस्सनेन सम्मोहाभिनिवेसं, आदीनवानुपस्सनाय आलयाभिनिवेसं, पटिसङ्खानुपस्सनाय अप्पटिसङ्खं, विवट्टानुपस्सनाय संयोगाभिनिवेसं, सोतापत्तिमग्गेन दिट्ठेकट्ठे किलेसे भञ्जित्वा, सकदागामिमग्गेन ओळारिके किलेसे पहाय, अनागामिमग्गेन अणुसहगते किलेसे समुग्घातेत्वा, अरहत्तमग्गेन सब्बकिलेसे समुच्छिन्दित्वा गतो। एवम्पि तथा गतोति तथागतो।&lt;br&gt;&#xA;कथं तथलक्खणं आगतोति तथागतो? पथवीधातुया कक्खळत्तलक्खणं तथं अवितथं, आपोधातुया पग्घरणलक्खणं, तेजोधातुया उण्हत्तलक्खणं, वायोधातुया वित्थम्भनलक्खणं, आकासधातुया असम्फुट्ठलक्खणं, विञ्ञाणधातुया विजाननलक्खणम्।&lt;br&gt;&#xA;रूपस्स रुप्पनलक्खणं, वेदनाय वेदयितलक्खणं, सञ्ञाय सञ्जाननलक्खणं, सङ्खारानं अभिसङ्खरणलक्खणं, विञ्ञाणस्स विजाननलक्खणम्।&lt;br&gt;&#xA;वितक्कस्स अभिनिरोपनलक्खणं, विचारस्स अनुमज्जनलक्खणं, पीतिया फरणलक्खणं, सुखस्स सातलक्खणं, चित्तेकग्गताय अविक्खेपलक्खणं, फस्सस्स फुसनलक्खणम्।&lt;br&gt;&#xA;सद्धिन्द्रियस्स अधिमोक्खलक्खणं, वीरियिन्द्रियस्स पग्गहलक्खणं, सतिन्द्रियस्स उपट्ठानलक्खणं, समाधिन्द्रियस्स अविक्खेपलक्खणं, पञ्ञिन्द्रियस्स पजाननलक्खणम्।&lt;br&gt;&#xA;सद्धाबलस्स अस्सद्धिये अकम्पियलक्खणं, वीरियबलस्स कोसज्जे, सतिबलस्स मुट्ठस्सच्चे, समाधिबलस्स उद्धच्चे, पञ्ञाबलस्स अविज्जाय अकम्पियलक्खणम्।&lt;br&gt;&#xA;सतिसम्बोज्झङ्गस्स उपट्ठानलक्खणं, धम्मविचयसम्बोज्झङ्गस्स पविचयलक्खणं, वीरियसम्बोज्झङ्गस्स पग्गहलक्खणं, पीतिसम्बोज्झङ्गस्स फरणलक्खणं, पस्सद्धिसम्बोज्झङ्गस्स वूपसमलक्खणं , समाधिसम्बोज्झङ्गस्स अविक्खेपलक्खणं, उपेक्खासम्बोज्झङ्गस्स पटिसङ्खानलक्खणम्।&lt;br&gt;&#xA;सम्मादिट्ठिया दस्सनलक्खणं, सम्मासङ्कप्पस्स अभिनिरोपनलक्खणं, सम्मावाचाय परिग्गहलक्खणं, सम्माकम्मन्तस्स समुट्ठानलक्खणं, सम्माआजीवस्स वोदानलक्खणं, सम्मावायामस्स पग्गहलक्खणं, सम्मासतिया उपट्ठानलक्खणं, सम्मासमाधिस्स अविक्खेपलक्खणम्।&lt;br&gt;&#xA;अविज्जाय अञ्ञाणलक्खणं, सङ्खारानं चेतनालक्खणं, विञ्ञाणस्स विजाननलक्खणं, नामस्स नमनलक्खणं, रूपस्स रुप्पनलक्खणं, सळायतनस्स आयतनलक्खणं, फस्सस्स फुसनलक्खणं, वेदनाय वेदयितलक्खणं, तण्हाय हेतुलक्खणं, उपादानस्स गहणलक्खणं, भवस्स आयूहनलक्खणं, जातिया निब्बत्तिलक्खणं, जराय जीरणलक्खणं, मरणस्स चुतिलक्खणम्।&lt;br&gt;&#xA;धातूनं सुञ्ञतालक्खणं, आयतनानं आयतनलक्खणं, सतिपट्ठानानं उपट्ठानलक्खणं, सम्मप्पधानानं पदहनलक्खणं, इद्धिपादानं इज्झनलक्खणं, इन्द्रियानं अधिपतिलक्खणं, बलानं अकम्पियलक्खणं, बोज्झङ्गानं निय्यानलक्खणं, मग्गस्स हेतुलक्खणम्।&lt;br&gt;&#xA;सच्चानं तथलक्खणं, समथस्स अविक्खेपलक्खणं, विपस्सनाय अनुपस्सनालक्खणं, समथविपस्सनानं एकरसलक्खणं, युगनद्धानं अनतिवत्तनलक्खणम्।&lt;br&gt;&#xA;सीलविसुद्धिया संवरणलक्खणं, चित्तविसुद्धिया अविक्खेपलक्खणं, दिट्ठिविसुद्धिया दस्सनलक्खणम्।&lt;br&gt;&#xA;खये ञाणस्स समुच्छेदलक्खणं, अनुप्पादे ञाणस्स पस्सद्धिलक्खणम्।&lt;br&gt;&#xA;छन्दस्स मूललक्खणं, मनसिकारस्स समुट्ठानलक्खणं, फस्सस्स समोधानलक्खणं, वेदनाय समोसरणलक्खणं, समाधिस्स पमुखलक्खणं, सतिया आधिपतेय्यलक्खणं, पञ्ञाय ततुत्तरियलक्खणं , विमुत्तिया सारलक्खणं, अमतोगधस्स निब्बानस्स परियोसानलक्खणं तथं अवितथम्। एवं तथलक्खणं ञाणगतिया आगतो अविरज्झित्वा पत्तो अनुप्पत्तोति तथागतो। एवं तथलक्खणं आगतोति तथागतो।&lt;br&gt;&#xA;कथं तथधम्मे याथावतो अभिसम्बुद्धोति तथागतो? तथधम्मा नाम चत्तारि अरियसच्चानि। यथाह – ‘‘चत्तारिमानि, भिक्खवे, तथानि अवितथानि अनञ्ञथानि। कतमानि चत्तारि? ‘इदं दुक्ख’न्ति, भिक्खवे, तथमेतं अवितथमेतं अनञ्ञथमेत’’न्ति (सं॰ नि॰ ५.१०९०) वित्थारो। तानि च भगवा अभिसम्बुद्धो, तस्मा तथानं अभिसम्बुद्धत्ता तथागतोति वुच्चति। अभिसम्बोधत्थो हि एत्थ गतसद्दो।&lt;br&gt;&#xA;अपिच जरामरणस्स जातिपच्चयसम्भूतसमुदागतट्ठो तथो अवितथो अनञ्ञथो…पे॰… सङ्खारानं अविज्जापच्चयसम्भूतसमुदागतट्ठो तथो अवितथो अनञ्ञथो। तथा अविज्जाय सङ्खारानं पच्चयट्ठो, सङ्खारानं विञ्ञाणस्स पच्चयट्ठो…पे॰… जातिया जरामरणस्स पच्चयट्ठो तथो अवितथो अनञ्ञथो। तं सब्बं भगवा अभिसम्बुद्धो। तस्मापि तथानं धम्मानं अभिसम्बुद्धत्ता तथागतोति वुच्चति। एवं तथधम्मे याथावतो अभिसम्बुद्धोति तथागतो।&lt;br&gt;&#xA;कथं तथदस्सिताय तथागतो? भगवा यं सदेवके लोके…पे॰… सदेवमनुस्साय अपरिमाणासु लोकधातूसु अपरिमाणानं सत्तानं चक्खुद्वारे आपाथं आगच्छन्तं रूपारम्मणं नाम अत्थि, तं सब्बाकारतो जानाति पस्सति। एवं जानता पस्सता च तेन तं इट्ठानिट्ठादिवसेन वा दिट्ठसुतमुतविञ्ञातेसु लब्भमानकपदवसेन वा ‘‘कतमं तं रूपं रूपायतनं? यं रूपं चतुन्नं महाभूतानं उपादाय वण्णनिभा सनिदस्सनं सप्पटिघं नीलं पीतक’’न्तिआदिना (ध॰ स॰ ६१६) नयेन अनेकेहि नामेहि तेरसहि वारेहि द्वेपञ्ञासाय नयेहि विभज्जमानं तथमेव होति, वितथं नत्थि। एस नयो सोतद्वारादीसुपि आपाथमागच्छन्तेसु सद्दादीसु। वुत्तञ्हेतं भगवता – ‘‘यं, भिक्खवे, सदेवकस्स लोकस्स…पे॰… सदेवमनुस्साय दिट्ठं सुतं मुतं विञ्ञातं पत्तं परियेसितं अनुविचरितं मनसा, तमहं जानामि, तमहं अब्भञ्ञासिं, तं तथागतस्स विदितं, तं तथागतो न उपट्ठासी’’ति (अ॰ नि॰ ४.२४)। एवं तथदस्सिताय तथागतो। तत्थ तथदस्सीअत्थे तथागतोति पदसम्भवो वेदितब्बो।&lt;br&gt;&#xA;कथं तथवादिताय तथागतो? यं रत्तिं भगवा बोधिमण्डे अपराजितपल्लङ्के निसिन्नो तिण्णं मारानं मत्थकं मद्दित्वा अनुत्तरं सम्मासम्बोधिं अभिसम्बुद्धो, यञ्च रत्तिं यमकसालानं अन्तरे अनुपादिसेसाय निब्बानधातुया परिनिब्बायि, एत्थन्तरे पञ्चचत्तालीसवस्सपरिमाणे काले पठमबोधियापि मज्झिमबोधियापि पच्छिमबोधियापि यं भगवता भासितं सुत्तं गेय्यं…पे॰… वेदल्लं, सब्बं तं अत्थतो च ब्यञ्जनतो च अनुपवज्जं अनूनं अनधिकं सब्बाकारपरिपुण्णं रागमदनिम्मदनं दोसमोहमदनिम्मदनं, नत्थि तत्थ वालग्गमत्तम्पि अवक्खलितं, सब्बं तं एकमुद्दिकाय लञ्छितं विय एकनाळिकाय मितं विय एकतुलाय तुलितं विय च तथमेव होति अवितथम्। तेनाह – ‘‘यञ्च, चुन्द, रत्तिं तथागतो अनुत्तरं सम्मासम्बोधिं अभिसम्बुज्झति, यञ्च रत्तिं अनुपादिसेसाय निब्बानधातुया परिनिब्बायति, यं एतस्मिं अन्तरे भासति लपति निद्दिसति, सब्बं तं तथेव होति नो अञ्ञथा। तस्मा तथागतोति वुच्चती’’ति (दी॰ नि॰ ३.१८८)। गदत्थो हि एत्थ गतसद्दो। एवं तथवादिताय तथागतो।&lt;br&gt;&#xA;अपिच आगदनं आगदो, वचनन्ति अत्थो। तथो अविपरीतो आगदो अस्साति दकारस्स तकारं कत्वा तथागतोति एवम्पेतस्मिं अत्थे पदसिद्धि वेदितब्बा।&lt;br&gt;&#xA;कथं तथाकारिताय तथागतो? भगवतो हि वाचाय कायो अनुलोमेति कायस्सपि वाचा, तस्मा यथावादी तथाकारी यथाकारी तथावादी च होति। एवं भूतस्स चस्स यथा वाचा, कायोपि तथा गतो, पवत्तोति अत्थो। यथा च कायो, वाचापि तथा गताति तथागतो। तेनेवाह – ‘‘यथावादी, भिक्खवे, तथागतो तथाकारी, यथाकारी तथावादी। इति यथावादी तथाकारी, यथाकारी तथावादी। तस्मा ‘तथागतो’ति वुच्चती’’ति (अ॰ नि॰ ४.२३)। एवं तथाकारिताय तथागतो।&lt;br&gt;&#xA;कथं अभिभवनट्ठेन तथागतो? उपरि भवग्गं हेट्ठा अवीचिं परियन्तं कत्वा तिरियं अपरिमाणासु लोकधातूसु सब्बसत्ते अभिभवति सीलेनपि समाधिनापि पञ्ञायपि विमुत्तियापि, न तस्स तुला वा पमाणं वा अत्थि, अतुलो अप्पमेय्यो अनुत्तरो राजराजो देवदेवो सक्कानमतिसक्को ब्रह्मानमतिब्रह्मा। तेनाह – ‘‘सदेवके लोके, भिक्खवे…पे॰… सदेवमनुस्साय तथागतो अभिभू अनभिभूतो अञ्ञदत्थु दसो वसवत्ती। तस्मा ‘तथागतो’ति वुच्चती’’ति (अ॰ नि॰ ४.२३)।&lt;br&gt;&#xA;तत्रेवं पदसिद्धि वेदितब्बा – अगदो विय अगदो। को पनेस? देसनाविलासो चेव पुञ्ञुस्सयो च। तेन हेस महानुभावो भिसक्को दिब्बागदेन सप्पे विय सब्बपरप्पवादिनो सदेवकञ्च लोकं अभिभवति। इति सब्बलोकाभिभवने तथो अविपरीतो देसनाविलासो चेव पुञ्ञुस्सयो च अगदो अस्साति दकारस्स तकारं कत्वा तथागतोति वेदितब्बो। एवं अभिभवनट्ठेन तथागतो।&lt;br&gt;&#xA;अपिच तथाय गतोतिपि तथागतो, तथं गतोतिपि तथागतो, गतोति अवगतो अतीतो पत्तो पटिपन्नोति अत्थो। तत्थ सकललोकं तीरणपरिञ्ञाय तथाय गतो अवगतोति तथागतो। लोकसमुदयं पहानपरिञ्ञाय तथाय गतो अतीतोति तथागतो, लोकनिरोधं सच्छिकिरियाय तथाय गतो पत्तोति तथागतो, लोकनिरोधगामिनिं पटिपदं तथाय गतो पटिपन्नोति तथागतो। तेन यं वुत्तं भगवता –&lt;br&gt;&#xA;‘‘लोको, भिक्खवे, तथागतेन अभिसम्बुद्धो, लोकस्मा तथागतो विसंयुत्तो। लोकसमुदयो, भिक्खवे, तथागतेन अभिसम्बुद्धो, लोकसमुदयो तथागतस्स पहीनो। लोकनिरोधो, भिक्खवे, तथागतेन अभिसम्बुद्धो, लोकनिरोधो तथागतस्स सच्छिकतो। लोकनिरोधगामिनी पटिपदा, भिक्खवे, तथागतेन अभिसम्बुद्धा, लोकनिरोधगामिनी पटिपदा तथागतस्स भाविता। यं, भिक्खवे, सदेवकस्स लोकस्स…पे॰… सब्बं तं तथागतेन अभिसम्बुद्धम्। तस्मा ‘तथागतो’ति वुच्चती’’ति (अ॰ नि॰ ४.२३)।&lt;br&gt;&#xA;तस्सपि एवं अत्थो वेदितब्बो। इदम्पि च तथागतस्स तथागतभावदीपने मुखमत्तमेव। सब्बाकारेन पन तथागतोव तथागतस्स तथागतभावं वण्णेय्य।&lt;br&gt;&#xA;अरहं सम्मासम्बुद्धोति पदद्वये पन आरकत्ता, अरीनं अरानञ्च हतत्ता, पच्चयादीनं अरहत्ता, पापकरणे रहाभावाति इमेहि ताव कारणेहि अरहन्ति वेदितब्बो। सम्मा सामञ्च सब्बधम्मानं बुद्धत्ता पन सम्मासम्बुद्धोति अयमेत्थ सङ्खेपो, वित्थारतो पनेतं पदद्वयं विसुद्धिमग्गे (विसुद्धि॰ १.१२३ आदयो) बुद्धानुस्सतिवण्णनायं पकासितन्ति।&lt;br&gt;&#xA;१७१. दुतिये पातुभावोति उप्पत्ति निप्फत्ति। दुल्लभो लोकस्मिन्ति इमस्मिं सत्तलोके दुल्लभो सुदुल्लभो परमदुल्लभो। कस्मा दुल्लभोति? एकवारं दानपारमिं पूरेत्वा बुद्धेन भवितुं न सक्का, द्वे वारे दस वारे वीसति वारे पञ्ञास वारे वारसतं वारसहस्सं वारसतसहस्सं वारकोटिसतसहस्सम्पि दानपारमिं पूरेत्वा बुद्धेन भवितुं न सक्का, तथा एकदिवसं द्वे दिवसे दस दिवसे वीसति दिवसे पञ्ञास दिवसे दिवससतं दिवससहस्सं दिवससतसहस्सं दिवसकोटिसतसहस्सम्। एकमासं द्वे मासे…पे॰… मासकोटिसतसहस्सम्। एकसंवच्छरं द्वे संवच्छरे…पे॰… संवच्छरकोटिसतसहस्सम्। एककप्पं द्वे कप्पे…पे॰… कप्पकोटिसतसहस्सम्। कप्पानं एकं असङ्ख्येय्यं द्वे असङ्ख्येय्यानि तीणि असङ्ख्येय्यानि दानपारमिं पूरेत्वा बुद्धेन भवितुं न सक्का। सीलपारमीनेक्खम्मपारमी…पे॰… उपेक्खापारमीसुपि एसेव नयो। पच्छिमकोटिया पन कप्पसतसहस्साधिकानि चत्तारि असङ्ख्येय्यानि दस पारमियो पूरेत्वा बुद्धेन भवितुं सक्काति इमिना कारणेन दुल्लभो।&lt;br&gt;&#xA;१७२. ततिये अच्छरियमनुस्सोति अच्छरियो मनुस्सो। अच्छरियोति अन्धस्स पब्बतारोहणं विय निच्चं न होतीति अत्थो। अयं ताव सद्दनयो। अयं पन अट्ठकथानयो – अच्छरायोग्गोति अच्छरियो, अच्छरं पहरित्वा पस्सितब्बोति अत्थो। अपिच ‘‘तथागतस्स, भिक्खवे, अरहतो सम्मासम्बुद्धस्स पातुभावा चत्तारो अच्छरिया अब्भुता धम्मा पातुभवन्ती’’ति (अ॰ नि॰ ४.१२७) एवमादीहि अनेकेहि अच्छरियब्भुतधम्मेहि समन्नागतत्तापि अच्छरियमनुस्सो। आचिण्णमनुस्सोतिपि अच्छरियमनुस्सो।&lt;br&gt;&#xA;अभिनीहारस्स हि सम्पादके अट्ठ धम्मे समोधानेत्वा एकबुद्धस्स सम्मुखे महाबोधिमण्डे मानसं बन्धित्वा निसज्जनं नाम न अञ्ञस्स कस्सचि आचिण्णं, सब्बञ्ञुबोधिसत्तस्सेव आचिण्णम्। तथा बुद्धानं सन्तिके ब्याकरणं लभित्वा अनिवत्तकेन हुत्वा वीरियाधिट्ठानं अधिट्ठाय बुद्धकारकधम्मानं पूरणम्पि न अञ्ञस्स कस्सचि आचिण्णं, सब्बञ्ञुबोधिसत्तस्सेव आचिण्णम्। तथा पारमियो गब्भं गण्हापेत्वा वेस्सन्तरत्तभावसदिसे अत्तभावे ठत्वा सब्बालङ्कारपटिमण्डितानं हत्थीनं सत्तसतानि अस्सानं सत्तसतानीति एवं सत्तसतकमहादानं दत्वा जालिकुमारसदिसं पुत्तं, कण्हाजिनासदिसं धीतरं, मद्दीदेविसदिसं भरियञ्च दानमुखे निय्यातेत्वा यावतायुकं ठत्वा दुतिये अत्तभावे तुसितभवने पटिसन्धिग्गहणम्पि न अञ्ञस्स कस्सचि आचिण्णं, सब्बञ्ञुबोधिसत्तस्सेव आचिण्णम्। तुसितपुरे यावतायुकं ठत्वा देवतानं आयाचनं सम्पटिच्छित्वा पञ्चमहाविलोकनं विलोकेत्वा सतस्स सम्पजानस्स तुसितपुरा चवित्वा महाभोगकुले पटिसन्धिग्गहणम्पि न अञ्ञस्स कस्सचि आचिण्णं, सब्बञ्ञुबोधिसत्तस्सेव आचिण्णम्। तथा पटिसन्धिग्गहणदिवसे दससहस्सिलोकधातुकम्पनम्पि, सतस्स सम्पजानस्स मातुकुच्छियं निवासोपि, सतस्स सम्पजानस्स मातुकुच्छितो निक्खमनदिवसे दससहस्सिलोकधातुकम्पनम्पि, सम्पतिजातस्स सत्तपदवीतिहारगमनम्पि, दिब्बसेतच्छत्त॰ धारणम्पि, दिब्बवाळबीजनुक्खेपोपि, सब्बदिसासु सीहविलोकनं विलोकेत्वा अत्तना पटिसमं कञ्चि सत्तं अदिस्वा ‘‘अग्गोहमस्मि लोकस्सा’’ति एवं सीहनादनदनम्पि, परिपाकगते ञाणे महासम्पत्तिं पहाय महाभिनिक्खमनम्पि, महाबोधिमण्डे पल्लङ्केन निसिन्नस्स मारविजयं आदिं कत्वा पुब्बेनिवासानुस्सतिदिब्बचक्खुविसोधनानि कत्वा पच्चूससमये सब्बञ्ञुतञ्ञाणगुणरासिपटिविद्धक्खणे दससहस्सिलोकधातुकम्पनम्पि, पठमधम्मदेसनाय अनुत्तरं तिपरिवट्टं धम्मचक्कप्पवत्तनम्पीति एवमादि सब्बं न अञ्ञस्स कस्सचि आचिण्णं, सब्बञ्ञुबुद्धस्सेव आचिण्णम्। एवं आचिण्णमनुस्सोतिपि अच्छरियमनुस्सो।&lt;br&gt;&#xA;१७३. चतुत्थे कालकिरियाति एकस्मिं काले पाकटा किरियाति कालकिरिया। तथागतो हि पञ्चचत्तालीस वस्सानि ठत्वा तीणि पिटकानि पञ्च निकाये नवङ्गं सत्थुसासनं चतुरासीति धम्मक्खन्धसहस्सानि पकासेत्वा महाजनं निब्बाननिन्नं निब्बानपोणं कत्वा यमकसालानमन्तरे निपन्नो भिक्खुसङ्घं आमन्तेत्वा अप्पमादेन ओवदित्वा सतो सम्पजानो अनुपादिसेसाय निब्बानधातुया परिनिब्बायि। अयमस्स किरिया यावज्जतना पाकटाति एकस्मिं काले पाकटा किरियाति कालकिरिया। अनुतप्पा होतीति अनुतापकरा होति। तत्थ चक्कवत्तिरञ्ञो कालकिरिया एकचक्कवाळे देवमनुस्सानं अनुतापकरा होति। बुद्धानं कालकिरिया दससहस्सचक्कवाळेसु देवमनुस्सानं अनुतापकरा होति। तेन वुत्तं – ‘‘बहुनो जनस्स अनुतप्पा होती’’ति।&lt;br&gt;&#xA;१७४. पञ्चमे अदुतियोति दुतियस्स बुद्धस्स अभावा अदुतियो। चत्तारो हि बुद्धा सुतबुद्धो, चतुसच्चबुद्धो, पच्चेकबुद्धो, सब्बञ्ञुबुद्धोति। तत्थ बहुस्सुतो भिक्खु सुतबुद्धो नाम । खीणासवो चतुसच्चबुद्धो नाम । कप्पसतसहस्साधिकानि द्वे असङ्ख्येय्यानि पारमियो पूरेत्वा सामं पटिविद्धपच्चेकबोधिञाणो पच्चेकबुद्धो नाम। कप्पसतसहस्साधिकानि चत्तारि वा अट्ठ वा सोळस वा असङ्ख्येय्यानि पारमियो पूरेत्वा तिण्णं मारानं मत्थकं मद्दित्वा पटिविद्धसब्बञ्ञुतञ्ञाणो सब्बञ्ञुबुद्धो नाम। इमेसु चतूसु बुद्धेसु सब्बञ्ञुबुद्धोव अदुतियो नाम। न हि तेन सद्धिं अञ्ञो सब्बञ्ञुबुद्धो नाम उप्पज्जति।&lt;br&gt;&#xA;असहायोति अत्तभावेन वा पटिविद्धधम्मेहि वा सदिसो सहायो नाम अस्स नत्थीति असहायो। ‘‘लद्धसहायो खो पन सो भगवा सेखानञ्चेव पटिपदान’’न्ति इमिना पन परियायेन सेखासेखा बुद्धानं सहाया नाम होन्ति। अप्पटिमोति पटिमा वुच्चति अत्तभावो, तस्स अत्तभावसदिसा अञ्ञा पटिमा नत्थीति अप्पटिमो। यापि च मनुस्सा सुवण्णरजतादिमया पटिमा करोन्ति, तासु वालग्गमत्तम्पि ओकासं तथागतस्स अत्तभावसदिसं कातुं समत्थो नाम नत्थीति सब्बथापि अप्पटिमो।&lt;br&gt;&#xA;अप्पटिसमोति अत्तभावेनेवस्स पटिसमो नाम कोचि नत्थीति अप्पटिसमो। अप्पटिभागोति ये तथागतेन ‘‘चत्तारो सतिपट्ठाना’’तिआदिना नयेन धम्मा देसिता, तेसु ‘‘न चत्तारो सतिपट्ठाना, तयो वा पञ्च वा’’तिआदिना नयेन पटिभागं कातुं समत्थो नाम नत्थीति अप्पटिभागो। अप्पटिपुग्गलोति अञ्ञो कोचि ‘‘अहं बुद्धो’’ति एवं पटिञ्ञं कातुं समत्थो पुग्गलो नत्थीति अप्पटिपुग्गलो। असमोति अप्पटिपुग्गलत्ताव सब्बसत्तेहि असमो। असमसमोति असमा वुच्चन्ति अतीतानागता सब्बञ्ञुबुद्धा, तेहि असमेहि समोति असमसमो।&lt;br&gt;&#xA;द्विपदानं अग्गोति सम्मासम्बुद्धो अपदानं द्विपदानं चतुप्पदानं बहुप्पदानं रूपीनं अरूपीनं सञ्ञीनं असञ्ञीनं नेवसञ्ञीनासञ्ञीनं सत्तानं अग्गोव। कस्मा इध द्विपदानं अग्गोति वुत्तो? सेट्ठतरवसेन। इमस्मिञ्हि लोके सेट्ठो नाम उप्पज्जमानो अपदचतुप्पदबहुप्पदेसु न उप्पज्जति, द्विपदेसुयेव उप्पज्जति। कतरद्विपद्वेसूति? मनुस्सेसु चेव देवेसु च। मनुस्सेसु उप्पज्जमानो तिसहस्सिमहासहस्सिलोकधातुं वसे वत्तेतुं समत्थो बुद्धो हुत्वा उप्पज्जति। देवेसु उप्पज्जमानो दससहस्सिलोकधातुं वसवत्ती महाब्रह्मा हुत्वा उप्पज्जति। सो तस्स कप्पियकारको वा आरामिको वा सम्पज्जति। इति ततोपि सेट्ठतरवसेनेस द्विपदानं अग्गोति वुत्तो।&lt;br&gt;&#xA;१७५-१८६. छट्ठादीसु एकपुग्गलस्स, भिक्खवे, पातुभावा महतो चक्खुस्स पातुभावो होतीति, भिक्खवे, एकपुग्गलस्स तथागतस्स अरहतो सम्मासम्बुद्धस्स पातुभावेन महन्तस्स चक्खुस्स पातुभावो होति। तस्मिं पुग्गले पातुभूते तं पातुभूतमेव होति, न विना तस्स पातुभावेन पातुभवति। पातुभावोति उप्पत्ति निप्फत्ति। कतमस्स चक्खुस्साति? पञ्ञाचक्खुस्स। कीवरूपस्साति? सारिपुत्तत्थेरस्स विपस्सनापञ्ञासदिसस्स महामोग्गल्लानत्थेरस्स समाधिपञ्ञासदिसस्साति। आलोकादीसुपि एसेव नयो। उभिन्नं अग्गसावकानं पञ्ञाआलोकसदिसोयेव हि एत्थ आलोको, पञ्ञाओभाससदिसोयेव ओभासो अधिप्पेतो। ‘‘महतो चक्खुस्स, महतो आलोकस्स, महतो ओभासस्सा’’ति इमानि च पन तीणिपि लोकियलोकुत्तरमिस्सकानि कथितानीति वेदितब्बानि।&lt;br&gt;&#xA;छन्नं अनुत्तरियानन्ति उत्तरितरविरहितानं छन्नं उत्तमधम्मानम्। तत्थ दस्सनानुत्तरियं, सवनानुत्तरियं, लाभानुत्तरियं, सिक्खानुत्तरियं, पारिचरियानुत्तरियं, अनुस्सतानुत्तरियन्ति इमानि छ अनुत्तरियानि। इमेसं पातुभावो होतीति अत्थो। आयस्मा हि आनन्दत्थेरो सायंपातं तथागतं चक्खुविञ्ञाणेन दट्ठुं लभति, इदं दस्सनानुत्तरियम्। अञ्ञोपि सोतापन्नो वा सकदागामी वा अनागामी वा आनन्दत्थेरो विय तथागतं दस्सनाय लभति, इदम्पि दस्सनानुत्तरियम्। अपरो पन पुथुज्जनकल्याणको आनन्दत्थेरो विय दसबलं दस्सनाय लभित्वा तं दस्सनं वड्ढेत्वा सोतापत्तिमग्गं पापेति। इदं दस्सनमेव नाम, मूलदस्सनं पन दस्सनानुत्तरियं नाम।&lt;br&gt;&#xA;आनन्दत्थेरोयेव च अभिक्खणं दसबलस्स वचनं सोतविञ्ञाणेन सोतुं लभति, इदं सवनानुत्तरियम्। अञ्ञेपि सोतापन्नादयो आनन्दत्थेरो विय तथागतस्स वचनं सवनाय लभन्ति, इदम्पि सवनानुत्तरियम्। अपरो पन पुथुज्जनकल्याणको आनन्दत्थेरो विय तथागतस्स वचनं सोतुं लभित्वा तं सवनं वड्ढेत्वा सोतापत्तिमग्गं पापेति। इदं सवनमेव नाम, मूलसवनं पन सवनानुत्तरियं नाम।&lt;br&gt;&#xA;आनन्दत्थेरोयेव च दसबले सद्धं पटिलभति, इदं लाभानुत्तरियम्। अञ्ञेपि सोतापन्नादयो आनन्दत्थेरो विय दसबले सद्धापटिलाभं लभन्ति, इदम्पि लाभानुत्तरियम्। अपरो पन पुथुज्जनकल्याणको आनन्दत्थेरो विय दसबले सद्धापटिलाभं लभित्वा तं लाभं वड्ढेत्वा सोतापत्तिमग्गं पापेति, अयं लाभोयेव नाम, मूललाभो पन लाभानुत्तरियं नाम।&lt;br&gt;&#xA;आनन्दत्थेरोयेव च दसबलस्स सासने तिस्सो सिक्खा सिक्खति, इदं सिक्खानुत्तरियम्। अञ्ञेपि सोतापन्नादयो आनन्दत्थेरो विय दसबलस्स सासने तिस्सो सिक्खा सिक्खन्ति, इदम्पि सिक्खानुत्तरियम्। अपरो पन पुथुज्जनकल्याणको आनन्दत्थेरो विय दसबलस्स सासने तिस्सो सिक्खा सिक्खित्वा ता सिक्खा वड्ढेत्वा सोतापत्तिमग्गं पापेति। अयं सिक्खायेव नाम, मूलसिक्खा पन सिक्खानुत्तरियं नाम।&lt;br&gt;&#xA;आनन्दत्थेरोयेव च अभिण्हं दसबलं परिचरति, इदं पारिचरियानुत्तरियम्। अञ्ञेपि सोतापन्नादयो आनन्दत्थेरो विय अभिण्हं दसबलं परिचरन्ति, इदम्पि पारिचरियानुत्तरियम्। अपरो पन पुथुज्जनकल्याणको आनन्दत्थेरो विय दसबलं परिचरित्वा तं पारिचरियं वड्ढेत्वा सोतापत्तिमग्गं पापेति, अयं पारिचरियायेव नाम, मूलपारिचरिया पन पारिचरियानुत्तरियं नाम।&lt;br&gt;&#xA;आनन्दत्थेरोयेव च दसबलस्स लोकियलोकुत्तरे गुणे अनुस्सरति, इदं अनुस्सतानुत्तरियम्। अञ्ञेपि सोतापन्नादयो आनन्दत्थेरो विय दसबलस्स लोकियलोकुत्तरे गुणे अनुस्सरन्ति, इदम्पि अनुस्सतानुत्तरियम्। अपरो पन पुथुज्जनकल्याणको आनन्दत्थेरो विय दसबलस्स लोकियलोकुत्तरे गुणे अनुस्सरित्वा तं अनुस्सतिं वड्ढेत्वा सोतापत्तिमग्गं पापेति, अयं अनुस्सतियेव नाम, मूलानुस्सति पन अनुस्सतानुत्तरियं नाम। इमानि छ अनुत्तरियानि, इमेसं पातुभावो होति। इमानि च पन छ अनुत्तरियानि लोकियलोकुत्तरमिस्सकानि कथितानीति वेदितब्बानि।&lt;br&gt;&#xA;चतुन्नं पटिसम्भिदानं सच्छिकिरिया होतीति चतस्सो हि पटिसम्भिदायो अत्थपटिसम्भिदा, धम्मपटिसम्भिदा, निरुत्तिपटिसम्भिदा, पटिभानपटिसम्भिदाति। तत्थ अत्थेसु ञाणं अत्थपटिसम्भिदा, धम्मेसु ञाणं धम्मपटिसम्भिदा, अत्थधम्मनिरुत्ताभिलापे ञाणं निरुत्तिपटिसम्भिदा , ञाणेसु ञाणं पटिभानपटिसम्भिदा। अयमेत्थ सङ्खेपो, वित्थारो पनेतासं अभिधम्मे (विभ॰ ७१८ आदयो) आगतोयेव। इमासं चतस्सन्नं पटिसम्भिदानं बुद्धुप्पादे पच्चक्खकिरिया होति, न विना बुद्धुप्पादा। एतासं सच्छिकिरियाति अत्थो। इमापि लोकियलोकुत्तराव कथिताति वेदितब्बा।&lt;br&gt;&#xA;अनेकधातुपटिवेधोति ‘‘चक्खुधातु रूपधातू’’तिआदीनं अट्ठारसन्नं धातूनं बुद्धुप्पादेयेव पटिवेधो होति, न विना बुद्धुप्पादेनाति अत्थो। नानाधातुपटिवेधोति एत्थ इमाव अट्ठारस धातुयो नानासभावतो नानाधातुयोति वेदितब्बा। यो पनेतासं ‘‘नानासभावा एता’’ति एवं नानाकरणतो पटिवेधो, अयं नानाधातुपटिवेधो नाम। विज्जाविमुत्तिफलसच्छिकिरियाति एत्थ विज्जाति फले ञाणं, विमुत्तीति तदवसेसा फलसम्पयुत्ता धम्मा। सोतापत्तिफलसच्छिकिरियाति सोतोति पठममग्गो, तेन सोतेन पत्तब्बं फलन्ति सोतापत्तिफलम्। सकदागामिफलादीनि पाकटानेव।&lt;br&gt;&#xA;१८७. अनुत्तरन्ति निरुत्तरम्। धम्मचक्कन्ति सेट्ठचक्कम्। चक्कसद्दो हेस –&lt;br&gt;&#xA;‘‘चतुब्भि अट्ठज्झगमा, अट्ठाहिपि च सोळस।&lt;br&gt;&#xA;सोळसाहि च बात्तिंस, अत्रिच्छं चक्कमासदो।&lt;br&gt;&#xA;इच्छाहतस्स पोसस्स, चक्कं भमति मत्थके’’ति॥ (जा॰ १.१.१०४; १.५.१०३) –&lt;br&gt;&#xA;एत्थ उरचक्के आगतो। ‘‘चक्कसमारुळ्हा जानपदा परियायन्ती’’ति (अ॰ नि॰ ३.६३; ५.५४) एत्थ इरियापथचक्के। ‘‘अथ खो सो, भिक्खवे, रथकारो यं तं चक्कं छहि मासेहि निट्ठितं, तं पवत्तेसी’’ति (अ॰ नि॰ ३.१५) एत्थ दारुचक्के। ‘‘अद्दसा खो दोणो ब्राह्मणो भगवतो पादेसु चक्कानि सहस्सारानी’’ति (अ॰ नि॰ ४.३६) एत्थ लक्खणचक्के। ‘‘चत्तारिमानि, भिक्खवे, चक्कानि, येहि समन्नागतानं देवमनुस्सानं चतुचक्कं वत्तती’’ति (अ॰ नि॰ ४.३१) एत्थ सम्पत्तिचक्के। ‘‘दिब्बं चक्करतनं पातुभवती’’ति (दी॰ नि॰ २.२४३; म॰ नि॰ ३.२५६) एत्थ रतनचक्के। इध पन धम्मचक्के आगतो।&lt;br&gt;&#xA;पवत्तितन्ति एत्थ धम्मचक्कं अभिनीहरति नाम, अभिनीहटं नाम, उप्पादेति नाम, उप्पादितं नाम, पवत्तेति नाम, पवत्तितं नामाति अयं पभेदो वेदितब्बो। कुतो पट्ठाय धम्मचक्कं अभिनीहरति नामाति? यदा सुमेधब्राह्मणो हुत्वा कामेसु आदीनवं नेक्खम्मे च आनिसंसं दिस्वा सत्तसतकमहादानं दत्वा इसिपब्बज्जं पब्बजित्वा पञ्च अभिञ्ञा अट्ठ समापत्तियो निब्बत्तेति, ततो पट्ठाय धम्मचक्कं अभिनीहरति नाम।&lt;br&gt;&#xA;कुतो पट्ठाय अभिनीहटं नामाति? यदा अट्ठ धम्मे समोधानेत्वा दीपङ्करपादमूले महाबोधिमण्डत्थाय मानसं बन्धित्वा ‘‘ब्याकरणं अलद्धा न वुट्ठहिस्सामी’’ति वीरियाधिट्ठानं अधिट्ठाय निपन्नो दसबलस्स सन्तिका ब्याकरणं लभि, ततो पट्ठाय धम्मचक्कं अभिनीहटं नाम।&lt;br&gt;&#xA;कुतो पट्ठाय उप्पादेति नामाति? ततो पट्ठाय दानपारमिं पूरेन्तोपि धम्मचक्कं उप्पादेति नाम। सीलपारमिं पूरेन्तोपि…पे॰… उपेक्खापारमिं पूरेन्तोपि धम्मचक्कं उप्पादेति नाम। दस पारमियो दस उपपारमियो दस परमत्थपारमियो पूरेन्तोपि, पञ्च महापरिच्चागे परिच्चजन्तोपि, ञातत्थचरियं पूरेन्तोपि धम्मचक्कं उप्पादेति नाम। वेस्सन्तरत्तभावे ठत्वा सत्तसतकमहादानं दत्वा पुत्तदारं दानमुखे निय्यातेत्वा पारमिकूटं गहेत्वा तुसितपुरे निब्बत्तित्वा तत्थ यावतायुकं ठत्वा देवताहि आयाचितो पटिञ्ञं दत्वा पञ्चमहाविलोकनं विलोकेन्तोपि धम्मचक्कं उप्पादेतियेव नाम। मातुकुच्छियं पटिसन्धिं गण्हन्तोपि, पटिसन्धिक्खणे दससहस्सचक्कवाळं कम्पेन्तोपि, मातुकुच्छितो निक्खन्तदिवसे तथेव लोकं कम्पेन्तोपि, सम्पतिजातो सत्त पदानि गन्त्वा ‘‘अग्गोमहस्मी’’ति सीहनादं नदन्तोपि, एकूनतिंस संवच्छरानि अगारमज्झे वसन्तोपि, महाभिनिक्खमनं निक्खमन्तोपि, अनोमानदीतीरे पब्बजन्तोपि, महापधाने छब्बस्सानि वीरियं करोन्तोपि, सुजाताय दिन्नं मधुपायासं भुञ्जित्वा सुवण्णपातिं नदिया पवाहेत्वा सायन्हसमये बोधिमण्डवरगतो पुरत्थिमं लोकधातुं ओलोकेन्तो निसीदित्वा सूरिये धरमानेयेव मारबलं विधमेत्वा पठमयामे पुब्बेनिवासं अनुस्सरन्तोपि, मज्झिमयामे दिब्बचक्खुं विसोधेन्तोपि, पच्चूसकालसमनन्तरे पच्चयाकारं सम्मसित्वा सोतापत्तिमग्गं पटिविज्झन्तोपि, सोतापत्तिफलं सच्छिकरोन्तोपि, सकदागामिमग्गं सकदागामिफलं अनागामिमग्गं अनागामिफलं सच्छिकरोन्तोपि, अरहत्तमग्गं पटिविज्झन्तोपि धम्मचक्कं उप्पादेतियेव नाम।&lt;br&gt;&#xA;अरहत्तफलक्खणे पन तेन धम्मचक्कं उप्पादितं नाम। बुद्धानञ्हि सकललोकियलोकुत्तरगुणरासि अरहत्तफलेनेव सद्धिं इज्झति। तस्मा तेन तस्मिं खणे धम्मचक्कं उप्पादितं नाम होति।&lt;br&gt;&#xA;कदा पवत्तेति नाम? बोधिमण्डे सत्तसत्ताहं वीतिनामेत्वा इसिपतने मिगदाये अञ्ञाकोण्डञ्ञत्थेरं कायसक्खिं कत्वा धम्मचक्कप्पवत्तनसुत्तन्तं देसेन्तो धम्मचक्कं पवत्तेति नाम।&lt;br&gt;&#xA;यदा पन अञ्ञाकोण्डञ्ञत्थेरेन दसबलस्स देसनाञाणानुभावनिब्बत्तं सवनं लभित्वा सब्बपठमं धम्मो अधिगतो, ततो पट्ठाय धम्मचक्कं पवत्तितं नाम होतीति वेदितब्बम्। धम्मचक्कन्ति चेतं देसनाञाणस्सपि नामं पटिवेधञाणस्सपि। तेसु देसनाञाणं लोकियं, पटिवेधञाणं लोकुत्तरम्। कस्स देसनापटिवेधञाणन्ति? न अञ्ञस्स कस्सचि, सम्मासम्बुद्धस्सेव देसनाञाणञ्च पटिवेधञाणञ्चाति वेदितब्बम्।&lt;br&gt;&#xA;सम्मदेवाति हेतुना नयेन कारणेनेव। अनुप्पवत्तेतीति यथा पुरतो गच्छन्तस्स पच्छतो गच्छन्तो तं अनुगच्छति नाम, एवं पठमतरं सत्थारा पवत्तितं थेरो अनुप्पवत्तेति नाम। कथं? सत्था हि ‘‘चत्तारोमे, भिक्खवे, सतिपट्ठाना। कतमे चत्तारो’’ति कथेन्तो धम्मचक्कं पवत्तेति नाम, धम्मसेनापति सारिपुत्तत्थेरोपि ‘‘चत्तारोमे, आवुसो, सतिपट्ठाना’’ति कथेन्तो धम्मचक्कं अनुप्पवत्तेति नाम। सम्मप्पधानादीसुपि एसेव नयो। न केवलञ्च बोधिपक्खियधम्मेसु, ‘‘चत्तारिमानि, भिक्खवे, अरियसच्चानि। चत्तारोमे, भिक्खवे, अरियवंसा’’तिआदीसुपि अयं नयो नेतब्बोव। एवं सम्मासम्बुद्धो धम्मचक्कं पवत्तेति नाम, थेरो दसबलेन पवत्तितं धम्मचक्कं अनुप्पवत्तेति नाम।&lt;br&gt;&#xA;एवं धम्मचक्कं अनुप्पवत्तेन्तेन पन थेरेन धम्मो देसितोपि पकासितोपि सत्थाराव देसितो पकासितो होति। यो हि कोचि भिक्खु वा भिक्खुनी वा उपासको वा उपासिका वा देवो वा सक्को वा मारो वा ब्रह्मा वा धम्मं देसेतु पकासेतु, सब्बो सो सत्थारा देसितो पकासितोव नाम होति, सेसजनो पन लेखहारकपक्खे ठितोव नाम होति। कथं? यथा हि रञ्ञा दिन्नं पण्णं वाचेत्वा यं यं कम्मं करोन्ति, तं तं कम्मं येन केनचि कतम्पि कारितम्पि रञ्ञा कारितन्तेव वुच्चति। महाराजा विय हि सम्मासम्बुद्धो। राजपण्णं विय तेपिटकं बुद्धवचनम्। पण्णदानं विय तेपिटके नयमुखदानं पण्णं वाचेत्वा तंतंकम्मानं करणं विय चतुन्नं परिसानं अत्तनो बलेन बुद्धवचनं उग्गण्हित्वा परेसं देसना पकासना। तत्थ यथा पण्णं वाचेत्वा येन केनचि कतम्पि कारितम्पि तं कम्मं रञ्ञा कारितमेव होति, एवमेव येन केनचि देसितोपि पकासितोपि धम्मो सत्थारा देसितो पकासितोव नाम होतीति वेदितब्बो। सेसं सब्बत्थ उत्तानत्थमेवाति।&lt;br&gt;&#xA;एकपुग्गलवग्गवण्णना।&lt;/p&gt;</description>
    </item>
    <item>
      <title>१४. एतदग्गवग्गो</title>
      <link>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/14_etadaggavaggo/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/14_etadaggavaggo/</guid>
      <description>&lt;p&gt;१४. एतदग्गवग्गो&lt;/p&gt;&#xA;&lt;h2 id=&#34;१४-१-पठमएतदगगवगग&#34;&gt;(१४) १. पठमएतदग्गवग्गो&lt;/h2&gt;&#xA;&lt;h2 id=&#34;एतदगगपदवणणन&#34;&gt;एतदग्गपदवण्णना&lt;/h2&gt;&#xA;&lt;p&gt;१८८. एतदग्गेसु पठमवग्गस्स पठमे एतदग्गन्ति एतं अग्गम्। एत्थ च अयं अग्गसद्दो आदिकोटिकोट्ठाससेट्ठेसु दिस्सति। ‘‘अज्जतग्गे, सम्म दोवारिक, आवरामि द्वारं निगण्ठानं निगण्ठीन’’न्तिआदीसु (म॰ नि॰ २.७०) हि आदिम्हि दिस्सति। ‘‘तेनेव अङ्गुलग्गेन तं अङ्गुलग्गं परामसेय्य (कथा॰ ४४१), उच्छग्गं वेळग्ग’’न्तिआदीसु कोटियम्। ‘‘अम्बिलग्गं वा मधुरग्गं वा तित्तकग्गं वा (सं॰ नि॰ ५.३७४), अनुजानामि, भिक्खवे, विहारग्गेन वा परिवेणग्गेन वा भाजेतु’’न्तिआदीसु (चूळव॰ ३१८) कोट्ठासे। ‘‘यावता, भिक्खवे, सत्ता अपदा वा…पे॰… तथागतो तेसं अग्गमक्खायती’’तिआदीसु (अ॰ नि॰ ४.३४; इतिवु॰ ९०) सेट्ठे। स्वायमिध कोटियम्पि वट्टति सेट्ठेपि। ते हि थेरा अत्तनो अत्तनो ठाने कोटिभूतातिपि अग्गा, सेट्ठभूतातिपि। तस्मा एतदग्गन्ति एसा कोटि एसो सेट्ठोति अयमेत्थ अत्थो। एसेव नयो सब्बसुत्तेसु।&lt;br&gt;&#xA;अयञ्च एतदग्गसन्निक्खेपो नाम चतूहि कारणेहि लब्भति अट्ठुप्पत्तितो आगमनतो चिण्णवसितो गुणातिरेकतोति। तत्थ कोचि थेरो एकेन कारणेन एतदग्गट्ठानं लभति, कोचि द्वीहि, कोचि तीहि, कोचि सब्बेहेव चतूहिपि आयस्मा सारिपुत्तत्थेरो विय। सो हि अट्ठुप्पत्तितोपि महापञ्ञताय एतदग्गट्ठानं लभि आगमनादीहिपि। कथं? एकस्मिं हि समये सत्था जेतवनमहाविहारे विहरन्तो कण्डम्बरुक्खमूले तित्थियमद्दनं यमकपाटिहारियं दस्सेत्वा ‘‘कहं नु खो पुरिमबुद्धा यमकपाटिहारियं कत्वा वस्सं उपगच्छन्ती’’ति आवज्जेन्तो ‘‘तावतिंसभवने’’ति ञत्वा द्वे पदन्तरानि दस्सेत्वा ततियेन पदेन तावतिंसभवने पच्चुट्ठासि। सक्को देवराजा भगवन्तं दिस्वा पण्डुकम्बलसिलातो उट्ठाय सद्धिं देवगणेन पच्चुग्गमनं अगमासि। देवा चिन्तयिंसु – ‘‘सक्को देवराजा देवगणपरिवुतो सट्ठियोजनायामाय पण्डुकम्बलसिलाय निसीदित्वा सम्पत्तिं अनुभवति, बुद्धानं नाम निसिन्नकालतो पट्ठाय न सक्का अञ्ञेन एत्थ हत्थम्पि ठपेतु’’न्ति। सत्थापि तत्थ निसिन्नो तेसं चित्ताचारं ञत्वा महापंसुकूलिको विय मुण्डपीठकं सब्बमेव पण्डुकम्बलसिलं अवत्थरित्वा निसीदि। एवं निसीदन्तो पन अत्तनो वा सरीरं महन्तं कत्वा मापेसि, पण्डुकम्बलसिलं वा खुद्दकं अकासीति न सल्लक्खेतब्बम्। अचिन्तेय्यो हि बुद्धविसयो। एवं निसिन्नो पन मातरं कायसक्खिं कत्वा दससहस्सचक्कवाळदेवतानं ‘‘कुसला धम्मा अकुसला धम्मा अब्याकता धम्मा’’ति अभिधम्मपिटकं देसेसि।&lt;br&gt;&#xA;पाटिहारियट्ठानेपि सब्बापि द्वादसयोजनिका परिसा अनुरुद्धत्थेरं उपसङ्कमित्वा ‘‘कहं, भन्ते, दसबलो गतो’’ति पुच्छि। तावतिंसभवने पण्डुकम्बलसिलायं वस्सं उपगन्त्वा अभिधम्मकथं देसेतुं गतोति। भन्ते, न मयं सत्थारं अदिस्वा गमिस्साम। कदा सत्था आगमिस्सतीति सत्थु आगमनकालं जानाथाति? महामोग्गल्लानत्थेरस्स भारं करोथ, सो बुद्धानं सन्तिकं गन्त्वा सासनं आहरिस्सतीति। किं पन थेरस्स तत्थ गन्तुं बलं नत्थीति? अत्थि, विसेसवन्तानं पन विसेसं पस्सन्तूति एवमाह। महाजनो महामोग्गल्लानत्थेरं उपसङ्कमित्वा सत्थु सासनं गहेत्वा आगमनत्थाय याचि। थेरो पस्सन्तेयेव महाजने पथवियं निमुज्जित्वा अन्तोसिनेरुना गन्त्वा सत्थारं वन्दित्वा आह – ‘‘भन्ते, महाजनो तुम्हाकं दस्सनकामो, आगमनदिवसं वो जानितुं इच्छती’’ति। तेन हि ‘‘इतो तेमासच्चयेन सङ्कस्सनगरद्वारे पस्सथा’’तिस्स वदेहीति। थेरो भगवतो सासनं आहरित्वा महाजनस्स कथेसि। महाजनो तत्थेव तेमासं खन्धावारं बन्धित्वा वसि। चूळअनाथपिण्डिको द्वादसयोजनाय परिसाय तेमासं यागुभत्तं आदासि।&lt;br&gt;&#xA;सत्थापि सत्तप्पकरणानि देसेत्वा मनुस्सलोकं आगमनत्थाय आकप्पं दस्सेसि। सक्को देवराजा विस्सकम्मं आमन्तेत्वा तथागतस्स ओतरणत्थाय सोपानं मापेतुं आणापेसि। सो एकतो सोवण्णमयं एकतो रजतमयं सोपानं मापेत्वा मज्झे मणिमयं मापेसि। सत्था मणिमये सोपाने ठत्वा ‘‘महाजनो मं पस्सतू’’ति अधिट्ठासि। अत्तनो आनुभावेनेव ‘‘महाजनो अवीचिमहानिरयं पस्सतू’’तिपि अधिट्ठासि। निरयदस्सनेन चस्स उप्पन्नसंवेगतं ञत्वा देवलोकं दस्सेसि। अथस्स ओतरन्तस्स महाब्रह्मा छत्तं धारेसि, सक्को देवराजा पत्तं गण्हि, सुयामो देवराजा दिब्बं वाळबीजनिं बीजि, पञ्चसिखो गन्धब्बदेवपुत्तो बेलुवपण्डुवीणं समपञ्ञासाय मुच्छनाहि मुच्छित्वा वादेन्तो पुरतो ओतरि। बुद्धानं पथवियं पतिट्ठितकाले ‘‘अहं पठमं वन्दिस्सामि, अहं पठमं वन्दिस्सामी’’ति महाजनो अट्ठासि। सह महापथवीअक्कमनेन पन भगवतो नेव महाजनो न असीतिमहासावका पठमकवन्दनं सम्पापुणिंसु, धम्मसेनापति सारिपुत्तत्थेरोयेव पन सम्पापुणि।&lt;br&gt;&#xA;अथ सत्था द्वादसयोजनाय परिसाय अन्तरे ‘‘थेरस्स पञ्ञानुभावं जानन्तू’’ति पुथुज्जनपञ्चकं पञ्हं आरभि। पठमं लोकियमहाजनो सल्लक्खेस्सतीति पुथुज्जनपञ्हं पुच्छि। ये ये सल्लक्खिंसु, ते ते कथयिंसु। दुतियं पुथुज्जनविसयं अतिक्कमित्वा सोतापत्तिमग्गे पञ्हं पुच्छि। पुथुज्जना तुण्ही अहेसुं, सोतापन्नाव कथयिंसु। ततो सोतापन्नानं विसयं अतिक्कमित्वा सकदागामिमग्गे पञ्हं पुच्छि। सोतापन्ना तुण्ही अहेसुं, सकदागामिनोव कथयिंसु। तेसम्पि विसयं अतिक्कमित्वा अनागामिमग्गे पञ्हं पुच्छि। सकदागामिनो तुण्ही अहेसुं, अनागामिनोव कथयिंसु। तेसम्पि विसयं अतिक्कमित्वा अरहत्तमग्गे पञ्हं पुच्छि। अनागामिनो तुण्ही अहेसुं, अरहन्ताव कथयिंसु। ततो हेट्ठिमकोटितो पट्ठाय अभिञ्ञाते अभिञ्ञाते सावके पुच्छि, ते अत्तनो अत्तनो पटिसम्भिदाविसये ठत्वा कथयिंसु। अथ महामोग्गल्लानं पुच्छि , सेससावका तुण्ही अहेसुं, थेरोव कथेसि। तस्सापि विसयं अतिक्कमित्वा सारिपुत्तत्थेरस्स विसये पञ्हं पुच्छि। महामोग्गल्लानो तुण्ही अहोसि, सारिपुत्तत्थेरोव कथेसि। थेरस्सापि विसयं अतिक्कमित्वा बुद्धविसये पञ्हं पुच्छि। धम्मसेनापति आवज्जेन्तोपि पस्सितुं न सक्कोति, पुरत्थिमपच्छिमुत्तरदक्खिणा चतस्सो दिसा चतस्सो अनुदिसाति इतो चितो च ओलोकेन्तो पञ्हुप्पत्तिट्ठानं सल्लक्खेतुं नासक्खि।&lt;br&gt;&#xA;सत्था थेरस्स किलमनभावं जानित्वा ‘‘सारिपुत्तो किलमति, नयमुखमस्स दस्सेस्सामी’’ति ‘‘आगमेहि त्वं, सारिपुत्ता’’ति वत्वा ‘‘नायं तुय्हं विसयो पञ्हो, बुद्धानं एस विसयो सब्बञ्ञूनं यसस्सीन’’न्ति बुद्धविसयभावं आचिक्खित्वा ‘‘भूतमिदन्ति, सारिपुत्त, समनुपस्ससी’’ति आह। थेरो ‘‘चतुमहाभूतिककायपरिग्गहं मे भगवा आचिक्खती’’ति ञत्वा ‘‘अञ्ञातं भगवा, अञ्ञातं सुगता’’ति आह। एतस्मिं ठाने अयं कथा उदपादि – महापञ्ञो वत, भो, सारिपुत्तत्थेरो, यत्र हि नाम सब्बेहि अनञ्ञातं पञ्हं कथेसि, बुद्धेहि च दिन्ननये ठत्वा बुद्धविसये पञ्हं कथेसि, इति थेरस्स पञ्ञानुभावो यत्तकं ठानं बुद्धानं कित्तिसद्देन ओत्थटं, सब्बं अज्झोत्थरित्वा गतोति एवं ताव थेरो अट्ठुप्पत्तितो महापञ्ञताय एतदग्गट्ठानं लभि।&lt;br&gt;&#xA;कथं आगमनतो? इमिस्सायेव हि अट्ठुप्पत्तिया सत्था आह – सारिपुत्तो न इदानेव पञ्ञवा, अतीते पञ्च जातिसतानि इसिपब्बज्जं पब्बजित्वापि महापञ्ञोव अहोसि –&lt;br&gt;&#xA;‘‘यो पब्बजी जातिसतानि पञ्च,&lt;br&gt;&#xA;पहाय कामानि मनोरमानि।&lt;br&gt;&#xA;तं वीतरागं सुसमाहितिन्द्रियं,&lt;br&gt;&#xA;परिनिब्बुतं वन्दथ सारिपुत्त’’न्ति॥&lt;br&gt;&#xA;एवं पब्बज्जं उपब्रूहयमानो एकस्मिं समये बाराणसियं ब्राह्मणकुले निब्बत्तो। तयो वेदे उग्गण्हित्वा तत्थ सारं अपस्सन्तो ‘‘पब्बजित्वा एकं मोक्खधम्मं गवेसितुं वट्टती’’ति चित्तं उप्पादेसि। तस्मिं काले बोधिसत्तोपि कासिरट्ठे उदिच्चब्राह्मणमहासालकुले निब्बत्तो वुद्धिमन्वाय उग्गहितसिप्पो कामेसु आदीनवं नेक्खम्मे च आनिसंसं दिस्वा घरावासं पहाय हिमवन्तं पविसित्वा कसिणपरिकम्मं कत्वा पञ्च अभिञ्ञा अट्ठ समापत्तियो निब्बत्तेत्वा वनमूलफलाहारो हिमवन्तप्पदेसे वसति। सोपि माणवो निक्खमित्वा तस्सेव सन्तिके पब्बजि। परिवारो महा अहोसि पञ्चसतमत्ता इसयो।&lt;br&gt;&#xA;अथस्स सो जेट्ठन्तेवासिको एकदेसं परिसं गहेत्वा लोणम्बिलसेवनत्थं मनुस्सपथं अगमासि। तस्मिं समये बोधिसत्तो तस्मिंयेव हिमवन्तप्पदेसे कालं अकासि। कालकिरियसमयेव नं अन्तेवासिका सन्निपतित्वा पुच्छिंसु – ‘‘अत्थि तुम्हेहि कोचि विसेसो अधिगतो’’ति। बोधिसत्तो ‘‘नत्थि किञ्ची’’ति वत्वा अपरिहीनज्झानो आभस्सरब्रह्मलोके निब्बत्तो। सो किञ्चापि आकिञ्चञ्ञायतनस्स लाभी, बोधिसत्तानं पन अरूपावचरे पटिसन्धि नाम न होति। कस्मा? अभब्बट्ठानत्ता। इति सो अरूपसमापत्तिलाभी समानोपि रूपावचरे निब्बत्ति। अन्तेवासिकापिस्स ‘‘आचरियो ‘नत्थि किञ्ची’ति आह, मोघा तस्स कालकिरिया’’ति न किञ्चि सक्कारसम्मानं अकंसु। अथ सो जेट्ठन्तेवासिको अतिक्कन्ते वस्सावासे आगन्त्वा ‘‘कहं आचरियो’’ति पुच्छि। कालं कतोति। अपि नु आचरियेन लद्धगुणं पुच्छित्थाति? आम पुच्छिम्हाति। किं वदेतीति? नत्थि किञ्चीति। मयम्पि ‘‘आचरियेन लद्धगुणो नाम नत्थी’’ति नास्स सक्कारसम्मानं करिम्हाति। तुम्हे भासितस्स अत्थं न जानित्थ, आचरियो आकिञ्चञ्ञायतनस्स लाभीति।&lt;br&gt;&#xA;अथ ते जेट्ठन्तेवासिकस्स कथं न सद्दहिंसु। सो पुनप्पुनं कथेन्तोपि सद्दहापेतुं नासक्खि । अथ बोधिसत्तो आवज्जमानो ‘‘अन्धबालो महाजनो मय्हं जेट्ठन्तेवासिकस्स कथं न गण्हाति, इमं कारणं पाकटं करिस्सामी’’ति ब्रह्मलोकतो ओतरित्वा अस्समपदमत्थके ठितो आकासगतोव जेट्ठन्तेवासिकस्स पञ्ञानुभावं वण्णेत्वा इमं गाथं अभासि –&lt;br&gt;&#xA;‘‘परोसहस्सम्पि समागतानं,&lt;br&gt;&#xA;कन्देय्युं ते वस्ससतं अपञ्ञा।&lt;br&gt;&#xA;एकोव सेय्यो पुरिसो सपञ्ञो,&lt;br&gt;&#xA;यो भासितस्स विजानाति अत्थ’’न्ति॥ (जा॰ १.१.१०१)।&lt;br&gt;&#xA;एवं इसिगणं सञ्ञापेत्वा बोधिसत्तो ब्रह्मलोकमेव गतो। सेसइसिगणोपि अपरिहीनज्झानो हुत्वा कालं कत्वा ब्रह्मलोकपरायणो जातो। तत्थ बोधिसत्तो सब्बञ्ञुतं पत्तो, जेट्ठन्तेवासिको सारिपुत्तत्थेरो जातो, सेसा इसयो बुद्धपरिसा जाताति एवं अतीतेपि सारिपुत्तो महापञ्ञोव संखित्तेन भासितस्स वित्थारेन अत्थं जानितुं समत्थोति वेदितब्बो।&lt;br&gt;&#xA;इदमेव च पुथुज्जनपञ्चकं अट्ठुप्पत्तिं कत्वा –&lt;br&gt;&#xA;‘‘परोसतञ्चेपि समागतानं,&lt;br&gt;&#xA;झायेय्युं ते वस्ससतं अपञ्ञा।&lt;br&gt;&#xA;एकोव सेय्यो पुरिसो सपञ्ञो,&lt;br&gt;&#xA;सो भासितस्स विजानाति अत्थ’’न्ति॥ (जा॰ १.१.१०१) –&lt;br&gt;&#xA;इमम्पि जातकं कथेसि। तस्स पुरिमजातके वुत्तनयेनेव अत्थो वेदितब्बो।&lt;br&gt;&#xA;अपरम्पि इदमेव पुथुज्जनपञ्चकं अट्ठुप्पत्तिं कत्वा –&lt;br&gt;&#xA;‘‘ये सञ्ञिनो तेपि दुग्गता, येपि असञ्ञिनो तेपि दुग्गता।&lt;br&gt;&#xA;एतं उभयं विवज्जय, तं समापत्तिसुखं अनङ्गण’’न्ति॥ (जा॰ १.१.१३४) –&lt;br&gt;&#xA;इमं अनङ्गणजातकं कथेसि। एत्थ च आचरियो कालं करोन्तो अन्तेवासिकेहि पुच्छितो ‘‘नेवसञ्ञी नासञ्ञी’’ति आह। सेसं वुत्तनयेनेव वेदितब्बम्।&lt;br&gt;&#xA;अपरम्पि इदमेव पुथुज्जनपञ्चकं अट्ठुप्पत्तिं कत्वा –&lt;br&gt;&#xA;‘‘चन्दाभं सूरियाभञ्च, योध पञ्ञाय गाधति।&lt;br&gt;&#xA;अवितक्केन झानेन, होति आभस्सरूपगो’’ति॥ (जा॰ १.१.१३५) –&lt;br&gt;&#xA;इदं चन्दाभजातकं कथेसि। एत्थापि आचरियो कालं करोन्तो अन्तेवासिकेहि पुच्छितो ‘‘ओदातकसिणं चन्दाभं नाम, पीतकसिणं सूरियाभं नामाति तं उभयं यो पञ्ञाय गाधति पविसति पक्खन्दति, सो अवितक्केन दुतियज्झानेन आभस्सरूपगो होति, तादिसो अह’’न्ति सन्धाय – ‘‘चन्दाभं सूरियाभ’’न्ति आह। सेसं पुरिमनयेनेव वेदितब्बम्।&lt;br&gt;&#xA;इदमेव च पुथुज्जनपञ्चकं अट्ठुप्पत्तिं कत्वा –&lt;br&gt;&#xA;‘‘आसीसेथेव पुरिसो, न निब्बिन्देय्य पण्डितो।&lt;br&gt;&#xA;पस्सामि वोहं अत्तानं, यथा इच्छिं तथा अहु॥&lt;br&gt;&#xA;‘‘आसीसेथेव पुरिसो, न निब्बिन्देय्य पण्डितो।&lt;br&gt;&#xA;पस्सामि वोहं अत्तानं, उदका थलमुब्भतं॥&lt;br&gt;&#xA;‘‘वायमेथेव पुरिसो, न निब्बिन्देय्य पण्डितो।&lt;br&gt;&#xA;पस्सामि वोहं अत्तानं, यथा इच्छिं तथा अहु॥&lt;br&gt;&#xA;‘‘वायमेथेव पुरिसो, न निब्बिन्देय्य पण्डितो।&lt;br&gt;&#xA;पस्सामि वोहं अत्तानं, उदका थलमुब्भतं॥&lt;br&gt;&#xA;‘‘दुक्खूपनीतोपि नरो सपञ्ञो,&lt;br&gt;&#xA;आसं न छिन्देय्य सुखागमाय।&lt;br&gt;&#xA;बहू हि फस्सा अहिता हिता च,&lt;br&gt;&#xA;अवितक्किता मच्चमुपब्बजन्ति॥&lt;br&gt;&#xA;‘‘अचिन्तितम्पि भवति, चिन्तितम्पि विनस्सति।&lt;br&gt;&#xA;न हि चिन्तामया भोगा, इत्थिया पुरिसस्स वा॥&lt;br&gt;&#xA;‘‘सरभं गिरिदुग्गस्मिं, यं त्वं अनुसरी पुरे।&lt;br&gt;&#xA;अलीनचित्तस्स तुवं, विक्कन्तमनुजीवसि॥&lt;br&gt;&#xA;‘‘यो तं विदुग्गा नरका समुद्धरि,&lt;br&gt;&#xA;सिलाय योग्गं सरभो करित्वा।&lt;br&gt;&#xA;दुक्खूपनीतं मच्चुमुखा पमोचयि,&lt;br&gt;&#xA;अलीनचित्तं त मिगं वदेसि॥&lt;br&gt;&#xA;‘‘किं त्वं नु तत्थेव तदा अहोसि,&lt;br&gt;&#xA;उदाहु ते कोचि नं एतदक्खा।&lt;br&gt;&#xA;विवट्टच्छद्दो नुसि सब्बदस्सी,&lt;br&gt;&#xA;ञाणं नु ते ब्राह्मण भिंसरूपं॥&lt;br&gt;&#xA;‘‘न चेवहं तत्थ तदा अहोसिं,&lt;br&gt;&#xA;न चापि मे कोचि नं एतदक्खा।&lt;br&gt;&#xA;गाथापदानञ्च सुभासितानं,&lt;br&gt;&#xA;अत्थं तदानेन्ति जनिन्द धीरा’’ति॥ (जा॰ १.१३.१३४-१४३) –&lt;br&gt;&#xA;इमं तेरसनिपाते सरभजातकञ्च कथेसि। इमानि पन पञ्चपि जातकानि अतीतेपि संखित्तेन भासितस्स वित्थारेन अत्थं मय्हं पुत्तो जानातीति सत्थारा धम्मसेनापतिसारिपुत्तत्थेरस्स पञ्ञानुभावप्पकासनत्थमेव कथितानीति एवं आगमनतोपि थेरो महापञ्ञताय एतदग्गट्ठानं लभि।&lt;br&gt;&#xA;कथं चिण्णवसितोति? चिण्णं किरेतं थेरस्स चतुपरिसमज्झे धम्मं कथेन्तो चत्तारि सच्चानि अमुञ्चित्वा कथेतीति एवं चिण्णवसितोपि थेरो महापञ्ञताय एतदग्गट्ठानं लभि।&lt;br&gt;&#xA;कथं गुणातिरेकतोति? ठपेत्वा हि दसबलं अञ्ञो कोचि एकसावकोपि महापञ्ञताय धम्मसेनापतिना सदिसो नाम नत्थीति एवं गुणातिरेकतोपि थेरो महापञ्ञताय एतदग्गट्ठानं लभि।&lt;br&gt;&#xA;यथा च सारिपुत्तत्थेरो, एवं महामोग्गल्लानत्थेरोपि सब्बेहेव चतूहिपि इमेहि कारणेहि एतदग्गट्ठानं लभि। कथं? थेरो हि महिद्धिको महानुभावो नन्दोपनन्दसदिसम्पि नागराजानं दमेसीति एवं ताव अट्ठुप्पत्तितो लभि। न पनेस इदानेव महिद्धिको महानुभावो, अतीते पञ्च जातिसतानि इसिपब्बज्जं पब्बजितोपि महिद्धिको महानुभावो अहोसीति।&lt;br&gt;&#xA;‘‘यो पब्बजी जातिसतानि पञ्च,&lt;br&gt;&#xA;पहाय कामानि मनोरमानि।&lt;br&gt;&#xA;तं वीतरागं सुसमाहितिन्द्रियं,&lt;br&gt;&#xA;परिनिब्बुतं वन्दथ मोग्गल्लान’’न्ति॥ –&lt;br&gt;&#xA;एवं आगमनतोपि लभि। चिण्णं चेतं थेरस्स निरयं गन्त्वा अत्तनो इद्धिबलेन निरयसत्तानं अस्सासजननत्थं सीतं अधिट्ठाय चक्कमत्तं पदुमं मापेत्वा पदुमकण्णिकायं निसीदित्वा धम्मकथं कथेति, देवलोकं गन्त्वा देवसङ्घं कम्मगतिं जानापेत्वा सच्चकथं कथेतीति एवं चिण्णवसितो लभि। ठपेत्वा च सम्मासम्बुद्धं अञ्ञो सावको महामोग्गल्लानो विय महिद्धिको महानुभावो नत्थीति एवं गुणातिरेकतो लभि।&lt;br&gt;&#xA;यथा चेस, एवं महाकस्सपत्थेरोपि सब्बेहेविमेहि कारणेहि एतदग्गट्ठानं लभि। कथं? सम्मासम्बुद्धो हि थेरस्स तिगावुतं मग्गं पच्चुग्गमनं कत्वा तीहि ओवादेहि उपसम्पादेत्वा चीवरं परिवत्तेत्वा अदासि। तस्मिं समये महापथवी उदकपरियन्तं कत्वा कम्पि, महाजनस्स अब्भन्तरे थेरस्स कित्तिसद्दो अज्झोत्थरित्वा गतो। एवं अट्ठुप्पत्तितो लभि। न चेस इदानेव धुतधरो, अतीते पञ्च जातिसतानि इसिपब्बज्जं पब्बजितोपि धुतधरोव अहोसि।&lt;br&gt;&#xA;‘‘यो पब्बजी जातिसतानि पञ्च,&lt;br&gt;&#xA;पहाय कामानि मनोरमानि।&lt;br&gt;&#xA;तं वीतरागं सुसमाहितिन्द्रियं,&lt;br&gt;&#xA;परिनिब्बुतं वन्दथ महाकस्सप’’न्ति॥ –&lt;br&gt;&#xA;एवं आगमनतोपि लभि। चिण्णं चेतं थेरस्स चतुपरिसमज्झगतो धम्मं कथेन्तो दस कथावत्थूनि अविजहित्वाव कथेतीति एवं चिण्णवसितो लभि। ठपेत्वा च सम्मासम्बुद्धं अञ्ञो सावको तेरसहि धुतगुणेहि महाकस्सपसदिसो नत्थीति एवं गुणातिरेकतो लभि । इमिनाव नियामेन तेसं तेसं थेरानं यथालाभतो गुणे कित्तेतुं वट्टति।&lt;br&gt;&#xA;गुणवसेनेव हि सम्मासम्बुद्धो यथा नाम राजा चक्कवत्ती चक्करतनानुभावेन चक्कवाळगब्भे रज्जसिरिं पत्वा ‘‘पत्तब्बं मे पत्तं, किं मे इदानि महाजनेन ओलोकितेना’’ति न अप्पोस्सुक्को हुत्वा रज्जसिरिंयेव अनुभोति, कालेन पन कालं विनिच्छयट्ठाने निसीदित्वा निग्गहेतब्बे निग्गण्हाति, पग्गहेतब्बे पग्गण्हाति, ठानन्तरेसु च ठपेतब्बयुत्तके ठानन्तरेसु ठपेति, एवमेवं महाबोधिमण्डे अधिगतस्स सब्बञ्ञुतञ्ञाणस्स आनुभावेन अनुप्पत्तधम्मरज्जो धम्मराजापि ‘‘किं मे इदानि लोकेन ओलोकितेन, अनुत्तरं फलसमापत्तिसुखं अनुभविस्सामी’’ति अप्पोस्सुक्कतं अनापज्जित्वा चतुपरिसमज्झे पञ्ञत्तवरबुद्धासने निसिन्नो अट्ठङ्गसमन्नागतं ब्रह्मस्सरं निच्छारेत्वा धम्मं देसयमानो निग्गहेतब्बयुत्ते कण्हधम्मे पुग्गले सिनेरुपादे पक्खिपन्तो विय अपायभयसन्तज्जनेन निग्गहेत्वा पग्गहेतब्बयुत्ते कल्याणधम्मे पुग्गले उक्खिपित्वा भवग्गे निसीदापेन्तो विय पग्गण्हित्वा ठानन्तरेसु ठपेतब्बयुत्तके अञ्ञासिकोण्डञ्ञत्थेरादयो सावके याथावसरसगुणवसेनेव ठानन्तरेसु ठपेन्तो एतदग्गं, भिक्खवे, मम सावकानं भिक्खूनं रत्तञ्ञूनं, यदिदं अञ्ञासिकोण्डञ्ञोतिआदिमाह।&lt;/p&gt;</description>
    </item>
    <item>
      <title>१५. अट्ठानपाळि</title>
      <link>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/15_aTThAnapALi/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/15_aTThAnapALi/</guid>
      <description>&lt;p&gt;१५. अट्ठानपाळि&lt;/p&gt;&#xA;&lt;h2 id=&#34;१५-१-अटठनपळ-पठमवगगवणणन&#34;&gt;(१५) १. अट्ठानपाळि-पठमवग्गवण्णना&lt;/h2&gt;&#xA;&lt;p&gt;२६८. अट्ठानपाळिया अट्ठानन्ति हेतुपटिक्खेपो। अनवकासोति पच्चयपटिक्खेपो। उभयेनापि कारणमेव पटिक्खिपति। कारणञ्हि तदायत्तवुत्तिताय अत्तनो फलस्स ठानन्ति च अवकासोति च वुच्चति। यन्ति येन कारणेन। दिट्ठिसम्पन्नोति मग्गदिट्ठिया सम्पन्नो सोतापन्नो अरियसावको। तस्स हि दिट्ठिसम्पन्नो इतिपि, दस्सनसम्पन्नो इतिपि, आगतो इमं सद्धम्मं इतिपि, पस्सति इमं सद्धम्मं इतिपि, सेक्खेन ञाणेन समन्नागतो इतिपि, सेक्खाय विज्जाय समन्नागतो इतिपि, धम्मसोतसमापन्नो इतिपि, अरियो निब्बेधिकपञ्ञो इतिपि, अमतद्वारं आहच्च तिट्ठति इतिपिति बहूनि नामानि होन्ति। कञ्चि सङ्खारन्ति चतुभूमकेसु सङ्खतसङ्खारेसु कञ्चि एकं सङ्खारम्पि। निच्चतो उपगच्छेय्याति निच्चोति गण्हेय्य। नेतं ठानं विज्जतीति एतं कारणं नत्थि न उपलब्भति। यं पुथुज्जनोति येन कारणेन पुथुज्जनो। ठानमेतं विज्जतीति एतं कारणं अत्थि। सस्सतदिट्ठिया हि सो तेभूमकेसु सङ्खतसङ्खारेसु कञ्चि सङ्खारं निच्चतो गण्हेय्याति अत्थो। चतुत्थभूमकसङ्खारा पन तेजुस्सदत्ता दिवसंसन्तत्तो अयोगुळो विय मक्खिकानं, दिट्ठिया वा अञ्ञेसं वा अकुसलानं आरम्मणं न होन्ति। इमिना नयेन कञ्चि सङ्खारं सुखतोतिआदीसुपि अत्थो वेदितब्बो।&lt;br&gt;&#xA;२६९. सुखतो उपगच्छेय्याति ‘‘एकन्तसुखी अत्ता होति आरोगो परम्मरणा’’ति (दी॰ नि॰ १.७६, ७९; म॰ नि॰ ३.२१, २२) एवं अत्तदिट्ठिवसेन सुखतो गाहं सन्धायेतं वुत्तम्। दिट्ठिविप्पयुत्तचित्तेन पन अरियसावको परिळाहाधिभूतो परिळाहवूपसमत्थं मत्तहत्थिपरित्तासितो विय चोक्खब्राह्मणो गूथं कञ्चि सङ्खारं सुखतो उपगच्छति।&lt;br&gt;&#xA;२७०. अत्तवारे कसिणादिपण्णत्तिसङ्गहत्थं ‘‘सङ्खार’’न्ति अवत्वा कञ्चि धम्मन्ति वुत्तम्। इधापि अरियसावकस्स चतुभूमकवसेन परिच्छेदो वेदितब्बो, पुथुज्जनस्स तेभूमकवसेन । सब्बवारेसु वा अरियसावकस्सापि तेभूमकवसेनेव परिच्छेदो वट्टति। यं यं हि पुथुज्जनो गण्हाति, ततो ततो अरियसावको गाहं विनिवेठेति। पुथुज्जनो हि यं यं निच्चं सुखं अत्ताति गण्हाति, तं तं अरियसावको अनिच्चं दुक्खं अनत्ताति गण्हन्तो तं गाहं विनिवेठेति। इति इमस्मिं सुत्तत्तये पुथुज्जनत्तग्गाहविनिवेठनं नाम कथितम्।&lt;br&gt;&#xA;२७१. मातरन्तिआदीसु जनिकाव माता, जनकोव पिता, मनुस्सभूतोव खीणासवो अरहाति अधिप्पेतो। किं पन अरियसावको अञ्ञं जीविता वोरोपेय्याति? एतम्पि अट्ठानम्। सचेपि भवन्तरगतं अरियसावकं अत्तनो अरियसावकभावं अजानन्तम्पि कोचि एवं वदेय्य ‘‘इमं कुन्थकिपिल्लिकं जीविता वोरोपेत्वा सकलचक्कवाळगब्भे चक्कवत्तिरज्जं पटिपज्जाही’’ति, नेव सो तं जीविता वोरोपेय्य। अथापि नं एवं वदेय्युं ‘‘सचे इमं न घातेस्ससि, सीसं ते छिन्दिस्सामा’’ति। सीसमेवस्स छिन्देय्युं, न च सो तं घातेय्य। पुथुज्जनभावस्स पन महासावज्जभावदस्सनत्थं अरियसावकस्स च बलवदीपनत्थमेतं वुत्तम्। अयञ्हेत्थ अधिप्पायो – सावज्जो पुथुज्जनभावो, यत्र हि नाम पुथुज्जनो मातुघातादीनिपि आनन्तरियानि करिस्सति। महाबलो च अरियसावको, यो एतानि कम्मानि न करोतीति।&lt;br&gt;&#xA;२७४. पदुट्ठचित्तोति वधकचित्तेन पदुट्ठचित्तो। लोहितं उप्पादेय्याति जीवमानकसरीरे खुद्दकमक्खिकाय पिवनमत्तम्पि लोहितं उप्पादेय्य।&lt;br&gt;&#xA;२७५. सङ्घं भिन्देय्याति समानसंवासकं समानसीमाय ठितं पञ्चहि कारणेहि सङ्घं भिन्देय्य। वुत्तम्पि चेतं ‘‘पञ्चहुपालि , आकारेहि सङ्घो भिज्जति – कम्मेन, उद्देसेन, वोहरन्तो, अनुस्सावनेन, सलाकग्गाहेना’’ति (परि॰ ४५८)।&lt;br&gt;&#xA;तत्थ कम्मेनाति अपलोकनादीसु चतूसु कम्मेसु अञ्ञतरेन कम्मेन। उद्देसेनाति पञ्चसु पातिमोक्खुद्देसेसु अञ्ञतरेन उद्देसेन। वोहरन्तोति कथयन्तो, ताहि ताहि उप्पत्तीहि अधम्मं धम्मोतिआदीनि अट्ठारस भेदकरवत्थूनि दीपेन्तो। अनुस्सावनेनाति ‘‘ननु तुम्हे जानाथ मय्हं उच्चाकुला पब्बजितभावं बहुस्सुतभावञ्च, मादिसो नाम उद्धम्मं उब्बिनयं सत्थु सासनं गाहेय्याति चित्तम्पि उप्पादेतुं न तुम्हाकं युत्तं, किं मय्हं अवीचि नीलुप्पलवनं विय सीतला, किं अहं अपायतो न भायामी’’तिआदिना नयेन कण्णमूले वचीभेदं कत्वा अनुस्सावनेन । सलाकग्गाहेनाति एवं अनुस्सावेत्वा तेसं चित्तं उपत्थम्भेत्वा अनिवत्तिधम्मे कत्वा ‘‘गण्हथ इमं सलाक’’न्ति सलाकग्गाहेन।&lt;br&gt;&#xA;एत्थ च कम्मेव उद्देसो वा पमाणं, वोहारानुस्सावनसलाकग्गाहा पन पुब्बभागा। अट्ठारसवत्थुदीपनवसेन हि वोहरन्तेन तत्थ रुचिजननत्थं अनुस्सावेत्वा सलाकाय गहितायपि अभिन्नोव होति सङ्घो। यदा पन एवं चत्तारो वा अतिरेका वा सलाकं गहेत्वा आवेणिकं कम्मं वा उद्देसं वा करोन्ति, तदा सङ्घो भिन्नो नाम होति। एवं दिट्ठिसम्पन्नो पुग्गलो सङ्घं भिन्देय्याति नेतं ठानं विज्जति। एत्तावता मातुघातादीनि पञ्च आनन्तरियकम्मानि दस्सितानि होन्ति, यानि पुथुज्जनो करोति, न अरियसावको। तेसं आविभावत्थं –&lt;br&gt;&#xA;‘‘कम्मतो द्वारतो चेव, कप्पट्ठितियतो तथा।&lt;br&gt;&#xA;पाकसाधारणादीहि, विञ्ञातब्बो विनिच्छयो’’॥&lt;br&gt;&#xA;तत्थ कम्मतो ताव – एत्थ हि मनुस्सभूतस्सेव मनुस्सभूतं मातरं वा पितरं वा अपि परिवत्तलिङ्गं जीविता वोरोपेन्तस्स कम्मं आनन्तरियं होति, तस्स विपाकं पटिबाहिस्सामीति सकलचक्कवाळं महाचेतियप्पमाणेहिपि कञ्चनथूपेहि पूरेत्वापि सकलचक्कवाळं पूरेत्वा निसिन्नस्स भिक्खुसङ्घस्स महादानं दत्वापि बुद्धस्स भगवतो सङ्घाटिकण्णं अमुञ्चन्तो विचरित्वापि कायस्स भेदा निरयमेव उपपज्जति। यो पन सयं मनुस्सो तिरच्छानभूतं मातरं वा पितरं वा, सयं वा तिरच्छानभूतो मनुस्सभूतं, तिरच्छानभूतोयेव वा तिरच्छानभूतं जीविता वोरोपेति, तस्स कम्मं आनन्तरियं न होति, भारियं पन होति, आनन्तरियं आहच्चेव तिट्ठति। मनुस्सजातिकानंव पन वसेन अयं पञ्हो कथितो।&lt;br&gt;&#xA;तत्थ एळकचतुक्कं, सङ्गामचतुक्कं, चोरचतुक्कञ्च कथेतब्बम्। एळकं मारेस्सामीति अभिसन्धिनापि हि एळकट्ठाने ठितं मनुस्सो मनुस्सभूतं मातरं वा पितरं वा मारेन्तो आनन्तरियं फुसति। एळकाभिसन्धिना मातापितिअभिसन्धिना वा एळकं मारेन्तो आनन्तरियं न फुसति, मातापितिअभिसन्धिना मातापितरो मारेन्तो फुसतेव। एस नयो इतरस्मिम्पि चतुक्कद्वये। यथा च मातापितूसु, एवं अरहन्तेपि एतानि चतुक्कानि वेदितब्बानि । मनुस्सअरहन्तमेव च मारेत्वा आनन्तरियं फुसति, न यक्खभूतम्। कम्मं पन भारियं, आनन्तरियसदिसमेव। मनुस्सअरहन्तस्स च पुथुज्जनकालेयेव सत्थप्पहारे वा विसे वा दिन्नेपि यदि सो अरहत्तं पत्वा तेनेव मरति, अरहन्तघातको होतियेव। यं पन पुथुज्जनकाले दिन्नं दानं अरहत्तं पत्वा परिभुञ्जति, पुथुज्जनस्सेव तं दिन्नं होति। सेसअरियपुग्गले मारेन्तस्स आनन्तरियं नत्थि, कम्मं पन भारियं, आनन्तरियसदिसमेव।&lt;br&gt;&#xA;लोहितुप्पादे तथागतस्स अभेज्जकायताय परूपक्कमेन चम्मच्छेदं कत्वा लोहितपग्घरणं नाम नत्थि, सरीरस्स पन अन्तोयेव एकस्मिं ठाने लोहितं समोसरति। देवदत्तेन पविद्धसिलतो भिज्जित्वा गता सकलिकापि तथागतस्स पादन्तं पहरि, फरसुना पहटो विय पादो अन्तोलोहितोयेव अहोसि। तथा करोन्तस्स आनन्तरियं होति। जीवको पन तथागतस्स रुचिया सत्थकेन चम्मं छिन्दित्वा तम्हा ठाना दुट्ठलोहितं नीहरित्वा फासुकमकासि। तथा करोन्तस्स पुञ्ञकम्ममेव होति।&lt;br&gt;&#xA;अथ ये परिनिब्बुते तथागते चेतियं भिन्दन्ति, बोधिं छिन्दन्ति, धातुम्हि उपक्कमन्ति, तेसं किं होतीति? भारियं कम्मं होति, आनन्तरियसदिसम्। सधातुकं पन थूपं वा पटिमं वा बाधयमानं बोधिसाखं छिन्दितुं वट्टति। सचेपि तत्थ निलीना सकुणा चेतिये वच्चं पातेन्ति, छिन्दितुं वट्टतियेव। परिभोगचेतियतो हि सरीरचेतियं महन्ततरम्। चेतियवत्थुं भिन्दित्वा गच्छन्तं बोधिमूलम्पि छिन्दित्वा हरितुं वट्टति। या पन बोधिसाखा बोधिघरं बाधति, तं गेहरक्खणत्थं छिन्दितुं न लभति। बोधिअत्थञ्हि गेहं, न गेहत्थाय बोधि। आसनघरेपि एसेव नयो। यस्मिं पन आसनघरे धातु निहिता होति, तस्स रक्खणत्थाय बोधिसाखं छिन्दितुं वट्टति। बोधिजग्गनत्थं ओजाहरणसाखं वा पूतिसाखं वा छिन्दितुं वट्टतियेव, सरीरपटिजग्गने विय पुञ्ञम्पि होति।&lt;br&gt;&#xA;सङ्घभेदेपि सीमट्ठकसङ्घे असन्निपतिते विसुं परिसं गहेत्वा कतवोहारानुस्सावनसलाकग्गाहस्स कम्मं वा करोन्तस्स उद्देसं वा उद्दिसन्तस्स भेदो च होति आनन्तरियकम्मञ्च। समग्गसञ्ञाय पन वट्टतीति सञ्ञाय वा करोन्तस्स भेदोव होति, न आनन्तरियकम्मम्। तथा नवतो ऊनपरिसाय। सब्बन्तिमेन परिच्छेदेन नवन्नं जनानं यो सङ्घं भिन्दति, तस्स आनन्तरियकम्मं होति। तस्स अनुवत्तकानं अधम्मवादीनं महासावज्जकम्मं , धम्मवादिनो पन अनवज्जा। तत्थ नवन्नमेव सङ्घभेदे इदं सुत्तं – ‘‘एकतो, उपालि, चत्तारो होन्ति, एकतो चत्तारो, नवमो अनुस्सावेति, सलाकं गाहेति ‘अयं धम्मो अयं विनयो इदं सत्थु सासनं, इमं गण्हथ, इमं रोचेथा’ति। एवं खो, उपालि, सङ्घराजि चेव होति सङ्घभेदो च। नवन्नं वा , उपालि, अतिरेकनवन्नं वा सङ्घराजि चेव होति सङ्घभेदो चा’’ति (चूळव॰ ३५१)। एतेसु च पन पञ्चसु सङ्घभेदो वचीकम्मं, सेसानि कायकम्मानीति एवं कम्मतो विञ्ञातब्बो विनिच्छयो।&lt;br&gt;&#xA;द्वारतोति सब्बानेव चेतानि कायद्वारतोपि वचीद्वारतोपि समुट्ठहन्ति। पुरिमानि पनेत्थ चत्तारि आणत्तिकविज्जामयप्पयोगवसेन वचीद्वारतो समुट्ठहित्वापि कायद्वारमेव पूरेन्ति, सङ्घभेदो हत्थमुद्धाय भेदं करोन्तस्स कायद्वारतो समुट्ठहित्वापि वचीद्वारमेव पूरेतीति एवमेत्थ द्वारतोपि विञ्ञातब्बो विनिच्छयो।&lt;br&gt;&#xA;कप्पट्ठितियतोति सङ्घभेदोयेव चेत्थ कप्पट्ठितियो। सण्ठहन्ते हि कप्पे वा कप्पवेमज्झे वा सङ्घभेदं कत्वा कप्पविनासेयेव मुच्चति। सचेपि हि ‘स्वे कप्पो विनस्सिस्सती’’ति अज्ज सङ्घभेदं करोति, स्वेव मुच्चति, एकदिवसमेव निरये पच्चति। एवं करणं पन नत्थि। सेसानि चत्तारि कम्मानि आनन्तरियानेव होन्ति, न कप्पट्ठितियानीति एवमेत्थ कप्पट्ठितियतोपि विञ्ञातब्बो विनिच्छयो।&lt;br&gt;&#xA;पाकतोति येन च पञ्चपेतानि कम्मानि कतानि होन्ति, तस्स सङ्घभेदोयेव पटिसन्धिवसेन विपच्चति, सेसानि ‘‘अहोसिकम्मं नाहोसि कम्मविपाको’’ति एवमादीसु सङ्खं गच्छन्ति। सङ्घभेदाभावे लोहितुप्पादो, तदभावे अरहन्तघातो, तदभावे सचे पिता सीलवा होति, माता दुस्सीला, नो वा तथा सीलवती, पितुघातो पटिसन्धिवसेन विपच्चति। सचे माता सीलवती, मातुघातो। द्वीसुपि सीलेन वा दुस्सीलेन वा समानेसु मातुघातोव पटिसन्धिवसेन विपच्चति । माता हि दुक्करकारिनी बहूपकारा च पुत्तानन्ति। एवमेत्थ पाकतोपि विञ्ञातब्बो विनिच्छयो।&lt;br&gt;&#xA;साधारणादीहीति पुरिमानि चत्तारि सब्बेसम्पि गहट्ठपब्बजितानं साधारणानि। सङ्घभेदो पन ‘‘न खो, उपालि भिक्खुनी, सङ्घं भिन्दति, न सिक्खमाना, न सामणेरो, न सामणेरी , न उपासको, न उपासिका सङ्घं भिन्दति। भिक्खु खो, उपालि, पकतत्तो समानसंवासको समानसीमायं ठितो सङ्घं भिन्दती’’ति (चूळव॰ ३५१) वचनतो वुत्तप्पकारस्स भिक्खुनोव होति, न अञ्ञस्स, तस्मा असाधारणो। आदिसद्देन सब्बेपेते दुक्खवेदनाय सहगता दोसमोहसम्पयुत्ता चाति एवमेत्थ साधारणादीहिपि विञ्ञातब्बो विनिच्छयो।&lt;br&gt;&#xA;२७६. अञ्ञं सत्थारन्ति ‘‘अयं मे सत्था सत्थु किच्चं कातुं असमत्थो’’ति भवन्तरेपि अञ्ञं तित्थकरं ‘अयं मे सत्था’’ति एवं गण्हेय्य, नेतं ठानं विज्जतीति अत्थो।&lt;br&gt;&#xA;२७७. एकिस्सा लोकधातुयाति दससहस्सिलोकधातुया। तीणि हि खेत्तानि जातिखेत्तं, आणाखेत्तं विसयखेत्तन्ति। तत्थ जातिखेत्तं नाम दससहस्सी लोकधातु। सा हि तथागतस्स मातुकुच्छिस्मिं ओक्कमनकाले निक्खमनकाले सम्बोधिकाले धम्मचक्कप्पवत्तने आयुसङ्खारवोस्सज्जने परिनिब्बाने च कम्पति। कोटिसतसहस्सचक्कवाळं पन आणाखेत्तं नाम। आटानाटियपरित्तमोरपरित्तधजग्गपरित्तरतनपरित्तादीनञ्हि एत्थ आणा पवत्तति। विसयखेत्तस्स पन परिमाणं नत्थि। बुद्धानञ्हि ‘‘यावतकं ञाणं तावतकं ञेय्यं, यावतकं ञेय्यं तावतकं ञाणं, ञाणपरियन्तिकं ञेय्यं, ञेय्यपरियन्तिकं ञाण’’न्ति (महानि॰ ६९; चूळनि॰ मोघराजमाणवपुच्छानिद्देसो ८५; पटि॰ म॰ ३.५) वचनतो अविसयो नाम नत्थि।&lt;br&gt;&#xA;इमेसु पन तीसु खेत्तेसु ठपेत्वा इमं चक्कवाळं अञ्ञस्मिं चक्कवाळे बुद्धा उप्पज्जन्तीति सुत्तं नत्थि, न उप्पज्जन्तीति पन अत्थि। तीणि हि पिटकानि – विनयपिटकं, सुत्तन्तपिटकं, अभिधम्मपिटकम्। तिस्सो सङ्गीतियो – महाकस्सपत्थेरस्स सङ्गीति, यसत्थेरस्स सङ्गीति, मोग्गलिपुत्तत्थेरस्स सङ्गीति। इमा तिस्सो सङ्गीतियो आरुळ्हे तेपिटके बुद्धवचने इमं चक्कवाळं मुञ्चित्वा अञ्ञत्थ बुद्धा उप्पज्जन्तीति सुत्तं नत्थि, न उप्पज्जन्तीति पन अत्थि।&lt;br&gt;&#xA;अपुब्बं अचरिमन्ति अपुरे अपच्छा, एकतो न उप्पज्जन्ति। पुरे वा पच्छा वा उप्पज्जन्तीति वुत्तं होति। तत्थ बोधिपल्लङ्के ‘‘बोधिं अप्पत्वा न उट्ठहिस्सामी’’ति निसिन्नकालतो पट्ठाय याव मातुकुच्छिस्मिं पटिसन्धिग्गहणं, ताव पुब्बेति न वेदितब्बम्। बोधिसत्तस्स हि पटिसन्धिक्खणे दससहस्सचक्कवाळकम्पनेनेव खेत्तपरिग्गहो कतो, एत्थन्तरे अञ्ञस्स बुद्धस्स उप्पत्ति निवारिताव होति। परिनिब्बानतो पट्ठाय याव सासपमत्तापि धातु तिट्ठति, ताव पच्छाति न वेदितब्बम्। धातूसु हि ठितासु बुद्धा ठिताव होन्ति। तस्मा एत्थन्तरे अञ्ञस्स बुद्धस्स उप्पत्ति निवारिताव होति। धातुपरिनिब्बाने पन जाते अञ्ञस्स बुद्धस्स उप्पत्ति न निवारिता।&lt;br&gt;&#xA;कस्मा पन अपुब्बं अचरिमं न उप्पज्जन्तीति? अनच्छरियत्ता। बुद्धा हि अच्छरियमनुस्सा। यथाह – ‘‘एकपुग्गलो, भिक्खवे, लोके उप्पज्जमानो उप्पज्जति अच्छरियमनुस्सो। कतमो एकपुग्गलो? तथागतो अरहं सम्मासम्बुद्धो’’ति (अ॰ नि॰ १.१७२)। यदि च द्वे वा चत्तारो वा अट्ठ वा सोळस वा एकतो उप्पज्जेय्युं, अनच्छरिया भवेय्युम्। एकस्मिञ्हि विहारे द्विन्नं चेतियानम्पि लाभसक्कारो उळारा न होन्ति, भिक्खूपि बहुताय अनच्छरिया जाता, एवं बुद्धापि भवेय्युम्। तस्मा न उप्पज्जन्ति।&lt;br&gt;&#xA;देसनाय च विसेसाभावतो। यञ्हि सतिपट्ठानादिकं धम्मं एको देसेति, अञ्ञेन उप्पज्जित्वापि सोव धम्मो देसेतब्बो सिया। ततो अनच्छरियो सिया। एकस्मिं पन धम्मं देसेन्ते देसनापि अच्छरियाव होति।&lt;br&gt;&#xA;विवादभावतो च। बहूसु च बुद्धेसु उप्पन्नेसु बहूनं आचरियानं अन्तेवासिका विय ‘‘अम्हाकं बुद्धो पासादिको, अम्हाकं बुद्धो मधुरस्सरो लाभी पुञ्ञवा’’ति विवदेय्युं, तस्मापि एवं न उप्पज्जन्ति।&lt;br&gt;&#xA;अपिचेतं कारणं मिलिन्दरञ्ञा पुट्ठेन नागसेनत्थेरेन वित्थारितमेव। वुत्तञ्हि तत्थ (मि॰ प॰ ५.१.१) –&lt;br&gt;&#xA;‘‘भन्ते, नागसेन, भासितम्पि हेतं भगवता – ‘अट्ठानमेतं, भिक्खवे, अनवकासो, यं एकिस्सा लोकधातुया द्वे अरहन्तो सम्मासम्बुद्धा अपुब्बं अचरिमं उप्पज्जेय्युं , नेतं ठानं विज्जती’ति। देसेन्ता च, भन्ते नागसेन, सब्बेपि तथागता सत्ततिंस बोधिपक्खियधम्मे देसेन्ति, कथयमाना च चत्तारि अरियसच्चानि कथेन्ति, सिक्खापेन्ता च तीसु सिक्खासु सिक्खापेन्ति, अनुसासमाना च अप्पमादपटिपत्तियं अनुसासन्ति। यदि, भन्ते नागसेन, सब्बेसम्पि तथागतानं एको उद्देसो एका कथा एका सिक्खा एका अनुसिट्ठि, केन कारणेन द्वे तथागता एकक्खणे न उप्पज्जन्ति। एकेनपि ताव बुद्धुप्पादेन अयं लोको ओभासजातो, यदि दुतियोपि बुद्धो भवेय्य, द्विन्नं पभाय अयं लोको भिय्योसोमत्ताय ओभासजातो भवेय्य। ओवदमाना च द्वे तथागता सुखं ओवदेय्युं, अनुसासमाना च सुखं अनुसासेय्युम्। तत्थ मे कारणं देसेहि, यथाहं निस्संसयो भवेय्यन्ति’’।&lt;br&gt;&#xA;‘‘अयं, महाराज, दससहस्सी लोकधातु एकबुद्धधारणी, एकस्सेव तथागतस्स गुणं धारेति। यदि दुतियो बुद्धो उप्पज्जेय्य, नायं दससहस्सी लोकधातु धारेय्य, चलेय्य कम्पेय्य नमेय्य ओनमेय्य विनमेय्य विकिरेय्य विधमेय्य विद्धंसेय्य, न ठानमुपगच्छेय्य।&lt;br&gt;&#xA;‘‘यथा, महाराज, नावा एकपुरिससन्धारणी भवेय्य। एकस्मिं पुरिसे अभिरूळ्हे सा नावा समुपादिका भवेय्य। अथ दुतियो पुरिसो आगच्छेय्य तादिसो आयुना वण्णेन वयेन पमाणेन किसथूलेन सब्बङ्गपच्चङ्गेन, सो तं नावं अभिरुहेय्य। अपि नु सा, महाराज, नावा द्विन्नम्पि धारेय्याति? न हि, भन्ते, चलेय्य कम्पेय्य नमेय्य ओनमेय्य विनमेय्य विकिरेय्य विधमेय्य विद्धंसेय्य, न ठानमुपगच्छेय्य, ओसीदेय्य उदकेति। एवमेव खो, महाराज, अयं दससहस्सी लोकधातु एकबुद्धधारणी, एकस्सेव तथागतस्स गुणं धारेति, यदि दुतियो बुद्धो उप्पज्जेय्य, नायं दससहस्सी लोकधातु धारेय्य, चलेय्य…पे॰… न ठानमुपगच्छेय्य।&lt;br&gt;&#xA;‘‘यथा वा पन, महाराज, पुरिसो यावदत्थं भोजनं भुञ्जेय्य छादेन्तं याव कण्ठमभिपूरयित्वा। सो धातो पीणितो परिपुण्णो निरन्तरो तन्दिकतो अनोनमितदण्डजातो पुनदेव तत्तकं भोजनं भुञ्जेय्य। अपि नु खो सो, महाराज, पुरिसो सुखितो भवेय्याति? न हि, भन्ते, सकिंभुत्तोव मरेय्याति। एवमेव खो, महाराज, अयं दससहस्सी लोकधातु एकबुद्धधारणी…पे॰… न ठानमुपगच्छेय्याति।&lt;br&gt;&#xA;‘‘किं नु खो, भन्ते नागसेन, अतिधम्मभारेन पथवि चलतीति? इध, महाराज, द्वे सकटा रतनपरिपूरिता भवेय्युं याव मुखसमा। एकस्मा सकटतो रतनं गहेत्वा एकस्मिं सकटे आकिरेय्युं, अपि नु तं, महाराज, सकटं द्विन्नम्पि सकटानं रतनं धारेय्याति? न हि, भन्ते, नाभिपि तस्स फलेय्य, अरापि तस्स भिज्जेय्युं, नेमीपि तस्स ओपतेय्युं, अक्खोपि तस्स भिज्जेय्याति। किं नु खो, महाराज, अतिरतनभारेन सकटं भिज्जतीति ? आम, भन्तेति। एवमेव खो, महाराज, अतिधम्मभारेन पथवी चलतीति।&lt;br&gt;&#xA;‘‘अपि च, महाराज, इमं कारणं बुद्धबलपरिदीपनाय ओसारितम्। अञ्ञम्पि तत्थ अभिरूपं कारणं सुणोहि, येन कारणेन द्वे सम्मासम्बुद्धा एकक्खणे न उप्पज्जन्ति। यदि, महाराज, द्वे सम्मासम्बुद्धा एकक्खणे उप्पज्जेय्युं, परिसाय विवादो उप्पज्जेय्य, ‘तुम्हाकं बुद्धो, अम्हाकं बुद्धो’ति उभतोपक्खजाता भवेय्युम्। यथा, महाराज, द्विन्नं बलवामच्चानं परिसाय विवादो उप्पज्जति, ‘तुम्हाकं अमच्चो अम्हाकं अमच्चो’ति उभतोपक्खजाता होन्ति। एवमेव खो, महाराज, यदि द्वे सम्मासम्बुद्धा एकक्खणे उप्पज्जेय्युं, परिसाय विवादो उप्पज्जेय्य, ‘तुम्हाकं बुद्धो, अम्हाकं बुद्धो’ति उभतोपक्खजाता भवेय्युम्। इदं पठमं कारणं सुणोहि, येन कारणेन द्वे सम्मासम्बुद्धा एकक्खणे न उप्पज्जन्ति।&lt;br&gt;&#xA;‘‘अपरम्पि, महाराज, उत्तरिं कारणं सुणोहि, येन कारणेन द्वे सम्मासम्बुद्धा एकक्खणे न उप्पज्जन्ति। यदि, महाराज, द्वे सम्मासम्बुद्धा एकक्खणे उप्पज्जेय्युं, अग्गो बुद्धोति यं वचनं, तं मिच्छा भवेय्य। जेट्ठो बुद्धोति…पे॰… सेट्ठो बुद्धोति। विसिट्ठो बुद्धोति, उत्तमो बुद्धोति, पवरो बुद्धोति, असमो बुद्धोति, असमसमो बुद्धोति, अप्पटिसमो बुद्धोति, अप्पटिभागो बुद्धोति, अप्पटिपुग्गलो बुद्धोति यं वचनं, तं मिच्छा भवेय्य। इमम्पि खो त्वं, महाराज, कारणं अत्थतो सम्पटिच्छ, येन कारणेन द्वे सम्मासम्बुद्धा एकक्खणे न उप्पज्जन्ति।&lt;br&gt;&#xA;‘‘अपिच, महाराज, बुद्धानं भगवन्तानं सभावपकतिका एसा, यं एकोयेव बुद्धो लोके उप्पज्जति। कस्मा? कारणमहन्तत्ता सब्बञ्ञुबुद्धगुणानम्। अञ्ञम्पि, महाराज, यं महन्तं होति, तं एकंयेव होति। पथवी, महाराज, महन्ती, सा एकायेव। सागरो महन्तो, सो एकोयेव। सिनेरु गिरिराज महन्तो, सो एकोयेव। आकासो महन्तो, सो एकोयेव । सक्को महन्तो, सो एकोयेव। ब्रह्मा महन्तो, सो एकोयेव। तथागतो अरहं सम्मासम्बुद्धो महन्तो, सो एकोयेव। यत्थ ते उप्पज्जन्ति, तत्थ अञ्ञेसं ओकासो न होति। तस्मा तथागतो अरहं सम्मासम्बुद्धो एकोयेव लोके उप्पज्जतीति। सुकथितो, भन्ते नागसेन, पञ्हो ओपम्मेहि कारणेही’’ति।&lt;br&gt;&#xA;एकिस्सा लोकधातुयाति एकस्मिं चक्कवाळे। हेट्ठा इमिनाव पदेन दस चक्कवाळसहस्सानि गहितानि, तानिपि एकचक्कवाळेनेव परिच्छिन्दितुं वट्टन्ति। बुद्धा हि उप्पज्जमाना इमस्मिंयेव चक्कवाळे उप्पज्जन्ति, उप्पज्जनट्ठाने पन वारिते इतो अञ्ञेसु चक्कवाळेसु न उप्पज्जन्तीति वारितमेव होति।&lt;br&gt;&#xA;पठमवग्गवण्णना।&lt;br&gt;&#xA;१५. अट्ठानपाळि&lt;/p&gt;</description>
    </item>
    <item>
      <title>१६. एकधम्मपाळि</title>
      <link>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/16_ekadhammapALi/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/16_ekadhammapALi/</guid>
      <description>&lt;p&gt;१६. एकधम्मपाळि&lt;/p&gt;&#xA;&lt;h2 id=&#34;१६-१-एकधममपळ-पठमवगगवणणन&#34;&gt;(१६) १. एकधम्मपाळि-पठमवग्गवण्णना&lt;/h2&gt;&#xA;&lt;p&gt;२९६. एकधम्मपाळियं एकधम्मोति एकसभावो। एकन्तनिब्बिदायाति एकन्तेन वट्टे निब्बिन्दनत्थाय उक्कण्ठनत्थाय। विरागायाति वट्टे विरज्जनत्थाय, रागादीनं वा किलेसानं विरज्जनाय विगमाय। निरोधायाति रागादीनं निरोधाय अप्पवत्तिकरणत्थाय, वट्टस्सेव वा निरुज्झनत्थाय। उपसमायाति किलेसवूपसमनत्थाय, अभिञ्ञायाति अनिच्चादिवसेन लक्खणत्तयं आरोपेत्वा अभिजाननत्थाय। सम्बोधायाति चतुन्नं सच्चानं बुज्झनत्थाय, ‘‘बोधि वुच्चति चतूसु मग्गेसु ञाण’’न्ति (महानि॰ १९१; चूळनि॰ खग्गविसाणसुत्तनिद्देसो १२१) एवं वुत्तस्स वा चतुमग्गञाणस्स पटिविज्झनत्थाय। निब्बानायाति अप्पच्चयनिब्बानस्स सच्छिकरणत्थाय।&lt;br&gt;&#xA;इति भगवा इमेहि सत्तहि पदेहि बुद्धानुस्सतिकम्मट्ठानस्स वण्णं कथेसि। कस्मा? महाजनस्स उस्साहजननत्थं विसकण्टकवाणिजो विय अत्तनो पणियस्स। विसकण्टकवाणिजो नाम गुळवाणिजो वुच्चति। सो किर गुळफाणितखण्डसक्करादीनि सकटेनादाय पच्चन्तगामं गन्त्वा ‘‘विसकण्टकं गण्हथ, विसकण्टकं गण्हथा’’ति उग्घोसेसि। तं सुत्वा गामिका ‘‘विसं नाम कक्खळं घोरम्। यो नं खादति, सो मरति। कण्टकम्पि विज्झित्वा मारेति, उभोपेते कक्खळा। को एत्थ आनिसंसो’’ति गेहद्वारानि थकेसुं, दारके च पलापेसुम्। तं दिस्वा वाणिजो ‘अवोहारकुसला इमे गामिका, हन्द ने उपायेन गाहापेमी’’ति ‘‘अतिमधुरं गण्हथ, अतिसादुं गण्हथ, गुळं फाणितं सक्करं समग्घं लब्भति, कूटमासककूटकहापणादीहि वापि लब्भती’’ति उग्घोसेसि। तं सुत्वा गामिका तुट्ठपहट्ठा वग्गवग्गा गन्त्वा बहुम्पि मूलं दत्वा अग्गहेसुम्।&lt;br&gt;&#xA;तत्थ विसकण्टकवाणिजस्स ‘‘विसकण्टकं गण्हथा’’ति उग्घोसनं विय भगवतो बुद्धानुस्सतिकम्मट्ठानकथनं, विसकण्टके वण्णं कथेत्वा तस्स गहणत्थाय महाजनस्स उस्साहकरणं विय इमेहि सत्तहि पदेहि बुद्धानुस्सतिकम्मट्ठानस्स वण्णभणनेन तस्स महाजनस्स उस्साहकरणम्।&lt;br&gt;&#xA;कतमो एकधम्मोति कथेतुकम्यतापुच्छा। बुद्धानुस्सतीति बुद्धं आरब्भ उप्पन्ना अनुस्सति, बुद्धगुणारम्मणाय सतिया एतं अधिवचनम्। तं पनेतं बुद्धानुस्सतिकम्मट्ठानं दुविधं होति चित्तसम्पहंसनत्थञ्चेव विपस्सनत्थञ्च। कथं? यदा हि असुभारम्मणेसु अञ्ञतरं भावेन्तस्स भिक्खुनो चित्तुप्पादो उपहञ्ञति उक्कण्ठति निरस्सादो होति, वीथिं नप्पटिपज्जति, कूटगोणो विय इतो चितो च विधावति। तस्मिं खणे एस मूलकम्मट्ठानं पहाय ‘‘इतिपि सो भगवा’’तिआदिना नयेन तथागतस्स लोकियलोकुत्तरगुणे अनुस्सरति। तस्सेवं बुद्धं अनुस्सरन्तस्स चित्तुप्पादो पसीदति, विनीवरणो होति । सो तं चित्तं एवं दमेत्वा पुन मूलकम्मट्ठानंयेव मनसि करोति। कथं? यथा नाम बलवा पुरिसो कूटागारकण्णिकत्थाय महारुक्खं छिन्दन्तो साखापलासच्छेदनमत्तेनेव फरसुधाराय विपन्नाय महारुक्खं छिन्दितुं असक्कोन्तोपि धुरनिक्खेपं अकत्वाव कम्मारसालं गन्त्वा तिखिणं फरसुं कारापेत्वा पुन तं छिन्देय्य। एवंसम्पदमिदं दट्ठब्बम्। सो एवं बुद्धानुस्सतिवसेन चित्तं परिदमेत्वा पुन मूलकम्मट्ठानं मनसिकरोन्तो असुभारम्मणं पठमज्झानं निब्बत्तेत्वा झानङ्गानि सम्मसित्वा अरियभूमिं ओक्कमति। एवं ताव चित्तसम्पहंसनत्थं होति।&lt;br&gt;&#xA;यदा पनेस बुद्धानुस्सतिं अनुस्सरित्वा ‘‘को अयं इतिपि सो भगवातिआदिना नयेन अनुस्सरि, इत्थि नु खो पुरिसो नु खो देवमनुस्समारब्रह्मानं अञ्ञतरो नु खो’’ति परिग्गण्हन्तो ‘‘न अञ्ञो कोचि, सतिसम्पयुत्तं पन चित्तमेव अनुस्सरी’’ति दिस्वा ‘‘तं खो पनेतं चित्तं खन्धतो विञ्ञाणक्खन्धो होति, तेन सम्पयुत्ता वेदना वेदनाक्खन्धो, तेन सम्पयुत्ता सञ्ञा सञ्ञाक्खन्धो, सहजाता फस्सादयो सङ्खारक्खन्धोति इमे चत्तारो अरूपक्खन्धा होन्ती’’ति अरूपञ्च ववत्थपेत्वा तस्स निस्सयं परियेसन्तो हदयवत्थुं दिस्वा तस्स निस्सयानि चत्तारि महाभूतानि, तानि उपादाय पवत्तानि सेसउपादारूपानि च परिग्गहेत्वा ‘‘सब्बम्पेतं रूपं रूपक्खन्धो’’ति ववत्थपेत्वा ‘‘इदञ्च रूपं पुरिमञ्च अरूप’’न्ति सङ्खेपतो रूपारूपं, पभेदतो पञ्चक्खन्धे पुन ‘‘सङ्खेपतो पञ्चपेते खन्धा दुक्खसच्च’’न्ति दुक्खसच्चं ववत्थपेत्वा ‘‘तस्स पभाविका तण्हा समुदयसच्चं, तस्सा निरोधो निरोधसच्चं, निरोधपजानना पटिपदा मग्गसच्च’’न्ति एवं पुब्बभागे चत्तारि च सच्चानि ववत्थपेत्वा पटिपाटिया अरियभूमिं ओक्कमति। तदास्स इमं कम्मट्ठानं विपस्सनत्थं नाम होति। अयं खोतिआदि अप्पनावारो वुत्तनयेनेव वेदितब्बो।&lt;br&gt;&#xA;२९७. धम्मानुस्सतिआदीसुपि एसेव नयो। अयं पनेत्थ वचनत्थो – धम्मं आरब्भ उप्पन्ना अनुस्सति धम्मानुस्सति, स्वाक्खाततादिधम्मगुणारम्मणाय सतिया एतं अधिवचनम्। सङ्घं आरब्भ उप्पन्ना अनुस्सति सङ्घानुस्सति, सुप्पटिपन्नतादिसङ्घगुणारम्मणाय सतिया एतं अधिवचनम्। सीलं आरब्भ उप्पन्ना अनुस्सति सीलानुस्सति, अखण्डतादिसीलगुणारम्मणाय सतिया एतं अधिवचनम्। चागं आरब्भ उप्पन्ना अनुस्सति चागानुस्सति, मुत्तचागतादिचागगुणारम्मणाय सतिया एतं अधिवचनम्। देवता आरब्भ उप्पन्ना अनुस्सति देवतानुस्सति, देवता सक्खिट्ठाने ठपेत्वा अत्तनो सद्धादिगुणारम्मणाय सतिया एतं अधिवचनम्। आनापाने आरब्भ उप्पन्ना सति आनापानस्सति, अस्सासपस्सासनिमित्तारम्मणाय सतिया एतं अधिवचनम्। मरणं आरब्भ उप्पन्ना सति मरणस्सति, जीवितिन्द्रियुपच्छेदारम्मणाय सतिया एतं अधिवचनम्। केसादिभेदं रूपकायं गता, काये वा गताति कायगता, कायगता च सा सति चाति कायगतासतीति वत्तब्बे रस्सं अकत्वा कायगतासतीति वुत्ता। केसादिकायकोट्ठासनिमित्तारम्मणाय सतिया एतं अधिवचनम्। उपसमं आरब्भ उप्पन्ना अनुस्सति उपसमानुस्सति, सब्बदुक्खूपसमारम्मणाय सतिया एतं अधिवचनम्। दुविधो वा उपसमो अच्चन्तूपसमो च खयूपसमो च। तत्थ अच्चन्तूपसमो नाम निब्बानं, खयूपसमो नाम मग्गो। एवमेतं दुविधम्पि उपसमं अनुस्सरन्तस्स उप्पन्ना सति उपसमानुस्सतीति अयमेत्थ अत्थो। इति इमेसु दससु कम्मट्ठानेसु आनापानस्सति मरणस्सति कायगतासतीति इमानि तीणि विपस्सनत्थानेव होन्ति, सेसानि सत्त चित्तसम्पहंसनत्थानिपि होन्तीति।&lt;br&gt;&#xA;पठमवग्गवण्णना।&lt;br&gt;&#xA;१६. एकधम्मपाळि&lt;/p&gt;</description>
    </item>
    <item>
      <title>१७. पसादकरधम्मवग्गवण्णना</title>
      <link>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/17_pasAdakaradhammavaggavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/17_pasAdakaradhammavaggavaNNanA/</guid>
      <description>&lt;p&gt;१७. पसादकरधम्मवग्गवण्णना&lt;br&gt;&#xA;३६६. अद्धमिदन्तिआदीसु अद्धन्ति एकंसाधिवचनमेतं, अद्धा इदं लाभानं, एकंसो एस लाभानन्ति वुत्तं होति। यदिदं आरञ्ञिकत्तन्ति यो एस आरञ्ञिकभावो। इदं वुत्तं होति – आरञ्ञिकभावो नाम लाभानं एकंसो अवस्सभाविता न सक्का आरञ्ञिकेन लाभं न लभितुन्ति। आरञ्ञिको हि भिक्खु ‘‘अत्तनो अरञ्ञवासस्स अनुच्छविकं करिस्सामी’’ति पापकं नाम न करोति, अथस्स ‘‘आरञ्ञिको अयं भिक्खू’’ति सञ्जातगारवो महाजनो चतुपच्चयेन पूजं करोति। तेन वुत्तं – ‘‘अद्धमिदं, भिक्खवे, लाभानं यदिदं आरञ्ञिकत्त’’न्ति। सेसपदेसुपि एसेव नयो। एत्थ पन बाहुसच्चन्ति बहुस्सुतभावो। थावरेय्यन्ति चिरपब्बजितत्ता थावरप्पत्तभावो। आकप्पसम्पदाति चीवरग्गहणादिनो आकप्पस्स सम्पत्ति। परिवारसम्पदाति सुचिपरिवारता। कोलपुत्तीति कुलपुत्तभावो। वण्णपोक्खरताति सम्पन्नरूपता। कल्याणवाक्करणताति वचनकिरियाय मधुरभावो। अप्पाबाधताति आरोग्यसम्पत्ति। अरोगो हि भिक्खु अत्तनो सरीरकल्याणताय विपस्सनाधुरे च गन्थधुरे च परिपूरकारी होति, तेनस्स लाभो उप्पज्जतीति।&lt;br&gt;&#xA;सोळस पसादकरधम्मा निट्ठिता।&lt;/p&gt;</description>
    </item>
    <item>
      <title>१८. अपरअच्छरासङ्घातवग्गवण्णना</title>
      <link>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/18_aparaachCharAsanghAtavaggavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/18_aparaachCharAsanghAtavaggavaNNanA/</guid>
      <description>&lt;p&gt;१८. अपरअच्छरासङ्घातवग्गवण्णना&lt;br&gt;&#xA;३८२. अच्छरासङ्घातमत्तम्पीति इदम्पि सुत्तं अग्गिक्खन्धूपमअट्ठुप्पत्तियंयेव (अ॰ नि॰ ७.७२) वुत्तम्। अप्पनाप्पत्ताय हि मेत्ताय विपाके कथायेव नत्थि। तस्सायेव अट्ठुप्पत्तिया अयं देसना आरद्धाति वेदितब्बा। तत्थ पठमन्ति ‘‘गणनानुपुब्बता पठमं, इदं पठमं समापज्जतीति पठम’’न्ति विभङ्गे (विभ॰ ५६८) वुत्तत्थमेव। झानन्ति झानं नाम दुविधं आरम्मणूपनिज्झानञ्च लक्खणूपनिज्झानञ्चाति। तत्थ आरम्मणूपनिज्झानं नाम अट्ठ समापत्तियो। ता हि पथवीकसिणादिनो आरम्मणस्स उपनिज्झानतो आरम्मणूपनिज्झानन्ति वुच्चन्ति। लक्खणूपनिज्झानन्ति विपस्सनामग्गफलानि। विपस्सना हि अनिच्चादिवसेन सङ्खारलक्खणस्स उपनिज्झानतो लक्खणूपनिज्झानं नाम, विपस्सनाय पन लक्खणूपनिज्झानकिच्चं मग्गेन सिज्झतीति मग्गो लक्खणूपनिज्झानं, फलं सुञ्ञतअनिमित्तअप्पणिहित-लक्खणस्स निब्बानस्सेव उपनिज्झानतो लक्खणूपनिज्झानन्ति वुच्चति। तत्थ इमस्मिं पन अत्थे आरम्मणूपनिज्झानं अधिप्पेतम्। को पन वादो ये नं बहुलीकरोन्तीति ये नं पठमज्झानं बहुली करोन्ति, पुनप्पुनं करोन्ति, तेसु वत्तब्बमेव नत्थि। सेसमेत्थ हेट्ठा वुत्तनयेनेव वेदितब्बम्।&lt;br&gt;&#xA;३८३. दुतियन्तिआदीसुपि ‘‘गणनानुपुब्बता दुतिय’’न्तिआदिना (विभ॰ ५७९) नयेन अत्थो वेदितब्बो।&lt;br&gt;&#xA;३८६-३८७. मेत्तन्ति सब्बसत्तेसु हितफरणम्। चेतोविमुत्तिन्ति चित्तविमुत्तिम्। इध अप्पनाप्पत्ताव मेत्ता अधिप्पेता। करुणादीसुपि एसेव नयो। इमे पन चत्तारो ब्रह्मविहारा वट्टं होन्ति, वट्टपादा होन्ति, विपस्सनापादा होन्ति, दिट्ठधम्मसुखविहारा होन्ति, अभिञ्ञापादा वा निरोधपादा वा होन्ति। लोकुत्तरा पन न होन्ति। कस्मा? सत्तारम्मणत्ताति।&lt;br&gt;&#xA;३९०. काये कायानुपस्सीति आनापानपब्बं, इरियापथपब्बं, चतुसम्पजञ्ञपब्बं, पटिकूलमनसिकारपब्बं , धातुमनसिकारपब्बं, नवसिवथिकापब्बानि, अज्झत्तपरिकम्मवसेन चत्तारि नीलादिकसिणानीति इमस्मिं अट्ठारसविधे काये तमेव कायं पञ्ञाय अनुपस्सन्तो। विहरतीति इरियति वत्तति। इमिना इमस्स अट्ठारसविधेन कायानुपस्सनासतिपट्ठानभावकस्स भिक्खुनो इरियापथो कथितो होति। आतापीति तस्सेव वुत्तप्पकारस्स सतिपट्ठानस्स भावनकवीरियेन वीरियवा। सम्पजानोति अट्ठारसविधेन कायानुपस्सनासतिपट्ठानस्स परिग्गाहिकपञ्ञाय सम्मा पजानन्तो। सतिमाति अट्ठारसविधेन कायानुपस्सनापरिग्गाहिकाय सतिया समन्नागतो। विनेय्य लोके अभिज्झादोमनस्सन्ति तस्मिंयेव कायसङ्खाते लोके पञ्चकामगुणिकतण्हञ्च पटिघसम्पयुत्तदोमनस्सञ्च विनेत्वा विक्खम्भेत्वा काये कायानुपस्सी विहरतीति वुत्तं होति। एत्तावता कायानुपस्सनासतिपट्ठानवसेन सुद्धरूपसम्मसनमेव कथितन्ति वेदितब्बम्।&lt;br&gt;&#xA;वेदनासु वेदनानुपस्सीति सुखादिभेदासु वेदनासु ‘‘सुखं वेदनं वेदियमानो सुखं वेदनं वेदियामीति पजानाति। दुक्खं, अदुक्खमसुखं, सामिसं वा सुखं, निरामिसं वा सुखं, सामिसं वा दुक्खं, निरामिसं वा दुक्खं, सामिसं वा अदुक्खमसुखं, निरामिसं वा अदुक्खमसुखं वेदनं वेदियमानो निरामिसं अदुक्खमसुखं वेदनं वेदियामीति पजानाती’’ति (दी॰ नि॰ २.३८०; विभ॰ ३६३; म॰ नि॰ १.११३) एवं वुत्तं नवविधं वेदनं अनुपस्सन्तो। आतापीतिआदिना पनेत्थ नवविधेन वेदनानुपस्सनासतिपट्ठानस्स भावनापरिग्गाहिकानं वीरियपञ्ञासतीनं वसेन अत्थो वेदितब्बो। लोकोति चेत्थ वेदना वेदितब्बा।&lt;br&gt;&#xA;चित्तधम्मेसुपि एसेव नयो। एत्थ पन चित्ते चित्तानुपस्सीति ‘‘सरागं वा चित्तं सरागं चित्तन्ति पजानाती’’ति (दी॰ नि॰ २.३८१; विभ॰ ३६५; म॰ नि॰ १.११४) एवं वित्थारिते सोळसप्पभेदे चित्ते तमेव चित्तं परिग्गाहिकाय अनुपस्सनाय अनुपस्सन्तोति अत्थो। धम्मेसु धम्मानुपस्सीति ‘‘पञ्च नीवरणानि, पञ्चुपादानक्खन्धा, छ अज्झत्तिकबाहिरायतनानि, सत्त बोज्झङ्गा, चत्तारि अरियसच्चानी’’ति (दी॰ नि॰ २.३८२-४०३; विभ॰ ३६७-३७३; म॰ नि॰ १.११५-१३६) एवं कोट्ठासवसेन पञ्चधा वुत्तेसु धम्मेसु धम्मपरिग्गाहिकाय अनुपस्सनाय ते धम्मे अनुपस्सन्तोति अत्थो। एत्थ पन वेदनानुपस्सनासतिपट्ठाने च चित्तानुपस्सनासतिपट्ठाने च सुद्धअरूपसम्मसनमेव कथितं, धम्मानुपस्सनासतिपट्ठाने रूपारूपसम्मसनम्। इति इमानि चत्तारिपि सतिपट्ठानानि लोकियलोकुत्तरमिस्सकानेव कथितानीति वेदितब्बानि।&lt;br&gt;&#xA;३९४. अनुप्पन्नानन्ति अनिब्बत्तानम्। पापकानन्ति लामकानम्। अकुसलानं धम्मानन्ति अकोसल्लसम्भूतानं लोभादिधम्मानम्। अनुप्पादायाति अनिब्बत्तनत्थाय। छन्दं जनेतीति कत्तुकम्यताकुसलच्छन्दं उप्पादेति। वायमतीति पयोगं परक्कमं करोति। वीरियं आरभतीति कायिकचेतसिकवीरियं करोति। चित्तं पग्गण्हातीति तेनेव सहजातवीरियेन चित्तं उक्खिपति। पदहतीति पधानवीरियं करोति।&lt;br&gt;&#xA;उप्पन्नानन्ति जातानं निब्बत्तानम्। कुसलानं धम्मानन्ति कोसल्लसम्भूतानं अलोभादिधम्मानम्। ठितियाति ठितत्थम्। असम्मोसायाति अनस्सनत्थम्। भिय्योभावायाति पुनप्पुनभावाय। वेपुल्लायाति विपुलभावाय। भावनायाति वड्ढिया। परिपूरियाति परिपूरणत्थाय। अयं ताव चतुन्नं सम्मप्पधानानं एकपदिको अत्थुद्धारो।&lt;br&gt;&#xA;अयं पन सम्मप्पधानकथा नाम दुविधा लोकिया लोकुत्तरा च। तत्थ लोकिया सब्बपुब्बभागे होति, सा कस्सपसंयुत्तपरियायेन लोकियमग्गक्खणेयेव वेदितब्बा। वुत्तञ्हि तत्थ –&lt;br&gt;&#xA;‘‘चत्तारोमे, आवुसो, सम्मप्पधाना। कतमे चत्तारो? इधावुसो, भिक्खु ‘अनुप्पन्ना मे पापका अकुसला धम्मा उप्पज्जमाना अनत्थाय संवत्तेय्यु’न्ति आतप्पं करोति, ‘उप्पन्ना मे पापका अकुसला धम्मा अप्पहीयमाना अनत्थाय संवत्तेय्यु’न्ति आतप्पं करोति, ‘अनुप्पन्ना मे कुसला धम्मा अनुप्पज्जमाना अनत्थाय संवत्तेय्यु’न्ति आतप्पं करोति, ‘उप्पन्ना मे कुसला धम्मा निरुज्झमाना अनत्थाय संवत्तेय्यु’न्ति आतप्पं करोती’’ति (सं॰ नि॰ २.१४५)।&lt;br&gt;&#xA;एत्थ च पापका अकुसलाति लोभादयो वेदितब्बा। अनुप्पन्ना कुसला धम्माति समथविपस्सना चेव मग्गो च। उप्पन्ना कुसला नाम समथविपस्सनाव। मग्गो पन सकिं उप्पज्जित्वा निरुज्झमानो अनत्थाय संवत्तनको नाम नत्थि। सो हि फलस्स पच्चयं दत्वाव निरुज्झति । पुरिमस्मिम्पि वा समथविपस्सनाव गहेतब्बाति वुत्तं, तं पन न युत्तम्। एवं लोकिया सम्मप्पधानकथा सब्बपुब्बभागे कस्सपसंयुत्तपरियायेन वेदितब्बा। लोकुत्तरमग्गक्खणे पनेतं एकमेव वीरियं चतुकिच्चसाधनवसेन चत्तारि नामानि लभति।&lt;br&gt;&#xA;तत्थ अनुप्पन्नानं पापकानन्ति एत्थ ‘‘अनुप्पन्नो चेव कामच्छन्दो’’तिआदीसु वुत्तनयेन अत्थो वेदितब्बो। उप्पन्नानं पापकानन्ति एत्थ चतुब्बिधं उप्पन्नं वत्तमानुप्पन्नं, भुत्वाविगतुप्पन्नं, ओकासकतुप्पन्नं, भूमिलद्धुप्पन्नन्ति। तत्थ ये किलेसा विज्जमाना उप्पादादिसमङ्गिनो, इदं वत्तमानुप्पन्नं नाम। कम्मे पन जविते आरम्मणरसं अनुभवित्वा निरुद्धविपाको भुत्वा विगतं नाम, कम्मं उप्पज्जित्वा निरुद्धं भुत्वा विगतं नाम। तदुभयम्पि भुत्वाविगतुप्पन्नन्ति सङ्खं गच्छति। कुसलाकुसलकम्मं अञ्ञकम्मस्स विपाकं पटिबाहित्वा अत्तनो विपाकस्स ओकासं करोति, एवं कते ओकासे विपाको उप्पज्जमानो ओकासकरणतो पट्ठाय उप्पन्नोति वुच्चति, इदं ओकासकतुप्पन्नं नाम। पञ्चक्खन्धा पन विपस्सनाय भूमि नाम, ते अतीतादिभेदा होन्ति। तेसु अनुसयितकिलेसा पन अतीता वा अनागता वा पच्चुप्पन्ना वाति न वत्तब्बा। अतीतक्खन्धेसु अनुसयितापि हि अप्पहीनाव होन्ति, अनागतक्खन्धेसु अनुसयितापि अप्पहीनाव होन्ति, पच्चुप्पन्नक्खन्धेसु अनुसयितापि अप्पहीनाव होन्ति, इदं भूमिलद्धुप्पन्नं नाम। तेनाहु पोराणा – ‘‘तासु तासु भूमिसु असमुग्घातगता किलेसा भूमिलद्धुप्पन्नाति सङ्खं गच्छन्ती’’ति।&lt;br&gt;&#xA;अपरम्पि चतुब्बिधं उप्पन्नं समुदाचारुप्पन्नं, आरम्मणाधिग्गहितुप्पन्नं, अविक्खम्भितुप्पन्नं, असमुग्घातितुप्पन्नन्ति। तत्थ सम्पति वत्तमानंयेव समुदाचारुप्पन्नं नाम। सकिं चक्खूनि उम्मीलेत्वा आरम्मणे निमित्ते गहिते अनुस्सरितानुस्सरितक्खणे किलेसा नुप्पज्जिस्सन्तीति न वत्तब्बा। कस्मा? आरम्मणस्स अधिग्गहितत्ता। यथा किं? यथा खीरुक्खस्स कुठारिया आहताहतट्ठाने खीरं न निक्खमिस्सतीति न वत्तब्बा, एवम्। इदं आरम्मणाधिग्गहितुप्पन्नं नाम। समापत्तिया अविक्खम्भितकिलेसा पन इमस्मिं नाम ठानेन उप्पज्जिस्सन्तीति न वत्तब्बा। कस्मा? अविक्खम्भितत्ता। यथा किं? यथा खीररुक्खं कुठारिया आहनेय्युं, इमस्मिं नाम ठाने खीरं न निक्खमेय्याति न वत्तब्बं, एवम्। इदं अविक्खम्भितुप्पन्नं नाम। मग्गेन असमुग्घातितकिलेसा पन भवग्गे निब्बत्तस्सापि उप्पज्जन्तीति पुरिमनयेनेव वित्थारेतब्बम्। इदं असमुग्घातितुप्पन्नं नाम।&lt;br&gt;&#xA;इमेसु उप्पन्नेसु वत्तमानुप्पन्नं, भुत्वाविगतुप्पन्नं, ओकासकतुप्पन्नं, समुदाचारुप्पन्नन्ति चतुब्बिधं उप्पन्नं न मग्गवज्झं, भूमिलद्धुप्पन्नं, आरम्मणाधिग्गहितुप्पन्नं, अविक्खम्भितुप्पन्नं, असमुग्घातितुप्पन्नन्ति चतुब्बिधं मग्गवज्झम्। मग्गो हि उप्पज्जमानो एते किलेसे पजहति। सो ये किलेसे पजहति, ते अतीता वा अनागता वा पच्चुप्पन्ना वाति न वत्तब्बा। वुत्तम्पि चेतं –&lt;br&gt;&#xA;‘‘हञ्चि अतीते किलेसे पजहति? तेन हि खीणंयेव खेपेति, निरुद्धं निरोधेति, अत्थङ्गतं अत्थङ्गमेति, अतीतं यं नत्थि, तं पजहति। हञ्चि अनागते किलेसे पजहति? तेन हि अजातं पजहति, अनिब्बत्तं अनुप्पन्नं अपातुभूतं पजहति, अनागतं यं नत्थि, तं पजहति। हञ्चि पच्चुप्पन्ने किलेसे पजहति? तेन हि रत्तो रागं पजहति, दुट्ठो दोसं, मूळ्हो मोहं, विनिबद्धो मानं, परामट्ठो दिट्ठिं, अनिट्ठङ्गतो विचिकिच्छं, थामगतो अनुसयं पजहति, कण्हसुक्का धम्मा युगनद्धा वत्तन्ति, संकिलेसिया मग्गभावना होतीति…पे॰… तेन हि नत्थि मग्गभावना, नत्थि फलसच्छिकिरिया, नत्थि किलेसप्पहानं, नत्थि धम्माभिसमयोति। अत्थि मग्गभावना…पे॰… अत्थि धम्माभिसमयोति। यथा कथं विय? सेय्यथापि तरुणो रुक्खो…पे॰… अपातुभूतायेव न पातुभवन्ती’’ति (पटि॰ म॰ ३.२१)।&lt;br&gt;&#xA;इति पाळियं अजातफलरुक्खो आगतो, जातफलरुक्खो पन दीपेतब्बो। यथा हि सफलो तरुणम्बरुक्खो, तस्स फलानि मनुस्सा परिभुञ्जेय्युं, सेसानि पातेत्वा पच्छियो पूरेय्युं, अथञ्ञो पुरिसो तं फरसुना छिन्देय्य। तेनस्स नेव अतीतानि फलानि नासितानि होन्ति, न अनागतपच्चुप्पन्नानि च नासितानि। अतीतानि हि मनुस्सेहि परिभुत्तानि, अनागतानि अनिब्बत्तानि, न सक्का नासेतुम्। यस्मिं पन समये सो छिन्नो, तदा फलानियेव नत्थीति पच्चुप्पन्नानिपि अनासितानि। सचे पन रुक्खो अच्छिन्नो अस्स, अथस्स पथवीरसञ्च आपोरसञ्च आगम्म यानि फलानि निब्बत्तेय्युं, तानि नासितानि होन्ति। तानि हि अजातानेव न जायन्ति, अनिब्बत्तानेव न निब्बत्तन्ति, अपातुभूतानेव न पातुभवन्ति। एवमेव मग्गो नापि अतीतादिभेदे किलेसे पजहति, नापि न पजहति। येसञ्हि किलेसानं मग्गेन खन्धेसु अपरिञ्ञातेसु उप्पत्ति सिया, मग्गेन उप्पज्जित्वा खन्धानं परिञ्ञातत्ता ते किलेसा अजाताव न जायन्ति, अनिब्बत्ताव न निब्बत्तन्ति, अपातुभूताव न पातुभवन्ति। तरुणपुत्ताय इत्थिया पुन अविजायनत्थं ब्याधितानं रोगवूपसमनत्थं पीतभेसज्जेहि वापि अयमत्थो विभावेतब्बो। एवं मग्गो ये किलेसे पजहति, ते अतीता वा अनागता वा पच्चुप्पन्ना वाति न वत्तब्बा। न च मग्गो किलेसे न पजहति। ये पन मग्गो किलेसे पजहति, ते सन्धाय ‘‘उप्पन्नानं पापकान’’न्तिआदि वुत्तम्।&lt;br&gt;&#xA;न केवलञ्च मग्गो किलेसेयेव पजहति, किलेसानं पन अप्पहीनत्ता ये उप्पज्जेय्युं उपादिन्नक्खन्धा, तेपि पजहतियेव। वुत्तम्पि चेतं – ‘‘सोतापत्तिमग्गञाणेन अभिसङ्खारविञ्ञाणस्स निरोधेन सत्त भवे ठपेत्वा अनमतग्गे संसारे ये उप्पज्जेय्युं नामञ्च रूपञ्च, एत्थेते निरुज्झन्ती’’ति (चूळव॰ अजितमाणवपुच्छानिद्देसो ६) वित्थारो। इति मग्गो उपादिन्नतो अनुपादिन्नतो च वुट्ठाति। भववसेन पन सोतापत्तिमग्गो अपायभवतो वुट्ठाति, सकदागामिमग्गो सुगतिभवेकदेसतो, अनागामिमग्गो सुगतिकामभवतो, अरहत्तमग्गो रूपारूपभवतो वुट्ठाति। सब्बभवेहि वुट्ठातियेवातिपि वदन्ति।&lt;br&gt;&#xA;अथ मग्गक्खणे कथं अनुप्पन्नानं उप्पादाय भावना होति, कथं वा उप्पन्नानं ठितियाति? मग्गप्पवत्तिया एव। मग्गो हि पवत्तमानो पुब्बे अनुप्पन्नपुब्बत्ता अनुप्पन्नो नाम वुच्चति। अनागतपुब्बञ्हि ठानं गन्त्वा अननुभूतपुब्बं वा आरम्मणं अनुभवित्वा वत्तारो भवन्ति; ‘‘अनागतट्ठानं आगतम्ह, अननुभूतं आरम्मणं अनुभवामा’’ति। या चस्स पवत्ति, अयमेव ठिति नामाति ‘‘ठितिया भावेती’’ति वत्तुं वट्टति। एवमेतस्स भिक्खुनो इदं लोकुत्तरमग्गक्खणे वीरियं ‘‘अनुप्पन्नानं पापकानं अकुसलानं धम्मानं अनुप्पादाया’’तिआदीनि चत्तारि नामानि लभति। अयं लोकुत्तरमग्गक्खणे सम्मप्पधानकथा। इमस्मिं पन सुत्ते लोकियलोकुत्तरमिस्सकानेव सम्मप्पधानानि कथितानि।&lt;br&gt;&#xA;३९८-४०१. इद्धिपादेसु छन्दं निस्साय पवत्तो समाधि छन्दसमाधि, पधानभूता सङ्खारा पधानसङ्खारा। समन्नागतन्ति तेहि धम्मेहि उपेतम्। इद्धिया पादं, इद्धिभूतं वा पादन्ति इद्धिपादम्। सेसेसुपि एसेव नयो। अयमेत्थ सङ्खेपो, वित्थारो पन इद्धिपादविभङ्गे (विभ॰ ४३१ आदयो) आगतो एव। विसुद्धिमग्गे (विसुद्धि॰ २.३८२) पनस्स अत्थो दीपितो। तत्रायं भिक्खु यदा छन्दादीसु एकं धुरं निस्साय विपस्सनं वड्ढेत्वा अरहत्तं पापुणाति , तदास्स पठमिद्धिपादो पुब्बभागे लोकियो, अपरभागे लोकुत्तरो। एवं सेसापीति। इमस्मिम्पि सुत्ते लोकियलोकुत्तराव इद्धिपादा कथिता।&lt;br&gt;&#xA;४०२-४०६. सद्धिन्द्रियं भावेतीतिआदीसु सद्धाव अत्तनो सद्धाधुरे इन्दट्ठं करोतीति सद्धिन्द्रियम्। वीरियिन्द्रियादीसुपि एसेव नयो। भावेतीति एत्थ पन आदिकम्मिको योगावचरो तीहि कारणेहि सद्धिन्द्रियं विसोधेन्तो सद्धिन्द्रियं भावेति नाम। वीरियिन्द्रियादीसुपि एसेव नयो। वुत्तञ्हेतं –&lt;br&gt;&#xA;‘‘अस्सद्धे पुग्गले परिवज्जयतो, सद्धे पुग्गले सेवतो भजतो पयिरुपासतो, पसादनीये सुत्तन्ते पच्चवेक्खतो इमेहि तीहाकारेहि सद्धिन्द्रियं विसुज्झति।&lt;br&gt;&#xA;‘‘कुसीते पुग्गले परिवज्जयतो, आरद्धवीरिये पुग्गले सेवतो भजतो पयिरुपासतो, सम्मप्पधाने पच्चवेक्खतो इमेहि तीहाकारेहि वीरियिन्द्रियं विसुज्झति।&lt;br&gt;&#xA;‘‘मुट्ठस्सती पुग्गले परिवज्जयतो, उपट्ठितस्सती पुग्गले सेवतो भजतो पयिरुपासतो, सतिपट्ठाने पच्चवेक्खतो इमेहि तीहाकारेहि सतिन्द्रियं विसुज्झति।&lt;br&gt;&#xA;‘‘असमाहिते पुग्गले परिवज्जयतो, समाहिते पुग्गले सेवतो भजतो पयिरुपासतो, झानविमोक्खे पच्चवेक्खतो इमेहि तीहाकारेहि समाधिन्द्रियं विसुज्झति।&lt;br&gt;&#xA;‘‘दुप्पञ्ञे पुग्गले परिवज्जयतो, पञ्ञवन्ते पुग्गले सेवतो भजतो पयिरुपासतो, गम्भीरञाणचरियं पच्चवेक्खतो इमेहि तीहाकारेहि पञ्ञिन्द्रियं विसुज्झती’’ति (पटि॰ म॰ १.१८४-१८५)।&lt;br&gt;&#xA;एत्थ च गम्भीरञाणचरियं पच्चवेक्खतोति सण्हसुखुमं खन्धन्तरं, आयतनन्तरं, धातन्तरं, इन्द्रियबलबोज्झङ्गन्तरं, मग्गन्तरं, फलन्तरञ्च पच्चवेक्खन्तस्साति अत्थो। इमेसञ्हि तिण्णं तिण्णं कारणानं वसेन अकताभिनिवेसो आदिकम्मिको योगावचरो सद्धाधुरादीसु अभिनिवेसं पट्ठपेत्वा भावेन्तो अवसाने विवट्टेत्वा अरहत्तं गण्हति। सो याव अरहत्तमग्गा इमानि इन्द्रियानि भावेति नाम, अरहत्तफले पत्ते भावितिन्द्रियो नाम होतीति। एवं इमानिपि पञ्चिन्द्रियानि लोकियलोकुत्तरानेव कथितानीति।&lt;br&gt;&#xA;सद्धाबलादीसु सद्धायेव अकम्पियट्ठेन बलन्ति सद्धाबलम्। वीरियबलादीसुपि एसेव नयो। एत्थ हि सद्धा अस्सद्धिये न कम्पति, वीरियं कोसज्जेन न कम्पति, सति मुट्ठस्सच्चेन न कम्पति, समाधि उद्धच्चे न कम्पति, पञ्ञा अविज्जाय न कम्पतीति सब्बानिपि अकम्पियट्ठेन बलानीति वुच्चन्ति। भावनानयो पनेत्थ इन्द्रियभावनायं वुत्तनयेनेव वेदितब्बोति। इमानि लोकियलोकुत्तरानेव कथितानीति।&lt;br&gt;&#xA;४१८. सतिसम्बोज्झङ्गं भावेतीति एत्थ अयं आदिकम्मिकानं कुलपुत्तानं वसेन सद्धिं अत्थवण्णनाय भावनानयो। तत्थ सतिसम्बोज्झङ्गन्तिआदिना नयेन वुत्तानं सत्तन्नं आदिपदानं ताव अयमत्थवण्णना – सतिसम्बोज्झङ्गे ताव सरणट्ठेन सति, सा पनेसा उपट्ठानलक्खणा, अपिलापनलक्खणा वा। वुत्तम्पि चेतं – ‘‘यथा, महाराज , रञ्ञो भण्डागारिको रञ्ञो सापतेय्यं अपिलापेति ‘एत्तकं, महाराज, हिरञ्ञं, एत्तकं सुवण्णं, एत्तकं सापतेय्य’न्ति। एवमेव खो, महाराज, सति उप्पज्जमाना कुसलाकुसलसावज्जानवज्जहीनप्पणीतकण्हसुक्कसप्पटिभागे धम्मे अपिलापेति इमे चत्तारो सतिपट्ठाना’’ति (मि॰ प॰ २.१.१३) वित्थारो। अपिलापनरसा, किच्चवसेनेव हिस्सा एतं लक्खणं थेरेन वुत्तम्। असम्मोसरसा वा, गोचराभिमुखीभावपच्चुपट्ठाना। सति एव सम्बोज्झङ्गोति सतिसम्बोज्झङ्गो।&lt;br&gt;&#xA;तत्थ बोधिया, बोधिस्स वा अङ्गोति बोज्झङ्गो। किं वुत्तं होति? या हि अयं धम्मसामग्गीयाय लोकियलोकुत्तरमग्गक्खणे उप्पज्जमानाय लीनुद्धच्चपतिट्ठानायूहनकामसुखअत्तकिलमथानुयोगउच्छेदसस्सताभिनिवेसादीनं अनेकेसं उपद्दवानं पटिपक्खभूताय सतिधम्मविचयवीरियपीतिपस्सद्धिसमाधिउपेक्खासङ्खाताय धम्मसामग्गिया अरियसावको बुज्झतीति कत्वा बोधीति वुच्चति, बुज्झतीति किलेससन्ताननिद्दाय उट्ठहति, चत्तारि वा अरियसच्चानि पटिविज्झति, निब्बानमेव वा सच्छिकरोतीति वुत्तं होति। यथाह – ‘‘सत्त बोज्झङ्गे भावेत्वा अनुत्तरं सम्मासम्बोधिं अभिसम्बुद्धो’’ति (सं॰ नि॰ ५.३७८; दी॰ नि॰ ३.१४३)। तस्सा धम्मसामग्गिसङ्खाताय बोधिया अङ्गोतिपि बोज्झङ्गो झानङ्गमग्गङ्गादयो विय । योपेस यथावुत्तप्पकाराय एताय धम्मसामग्गिया बुज्झतीति कत्वा अरियसावको बोधीति वुच्चति, तस्स अङ्गोतिपि बोज्झङ्गो सेनङ्गरथङ्गादयो विय। तेनाहु अट्ठकथाचरिया – ‘‘बुज्झनकस्स पुग्गलस्स अङ्गाति वा बोज्झङ्गा’’ति।&lt;br&gt;&#xA;अपिच ‘‘बोज्झङ्गाति केनट्ठेन बोज्झङ्गा? बोधाय संवत्तन्तीति बोज्झङ्गा, बुज्झन्तीति बोज्झङ्गा, अनुबुज्झन्तीति बोज्झङ्गा, पटिबुज्झन्तीति बोज्झङ्गा, सम्बुज्झन्तीति बोज्झङ्गा’’ति इमिना पटिसम्भिदानयेनापि (पटि॰ म॰ २.१७) बोज्झङ्गत्थो वेदितब्बो। पसत्थो सुन्दरो च बोज्झङ्गो सम्बोज्झङ्गो, सति एव सम्बोज्झङ्गो सतिसम्बोज्झङ्गो, तं सतिसम्बोज्झङ्गम्।&lt;br&gt;&#xA;धम्मविचयसम्बोज्झङ्गन्तिआदीसुपि चतुसच्चधम्मे विचिनतीति धम्मविचयो। सो पविचयलक्खणो, ओभासनरसो, असम्मोहपच्चुपट्ठानो। वीरभावतो, विधिना ईरयितब्बतो च वीरियम्। तं पग्गहलक्खणं, उपथम्भनरसं , अनोसीदनपच्चुपट्ठानम्। पीणयतीति पीति। सा फरणलक्खणा, तुट्ठिलक्खणा वा, कायचित्तानं पीणनरसा, नेसंयेव ओदग्यपच्चुपट्ठाना। कायचित्तदरथप्पस्सम्भनतो पस्सद्धि। सा उपसमलक्खणा, कायचित्तदरथमद्दनरसा, कायचित्तानं अपरिप्फन्दसीतिभावपच्चुपट्ठाना। समाधानतो समाधि। सो अविक्खेपलक्खणो, अविसारलक्खणो वा, चित्तचेतसिकानं सम्पिण्डनरसो, चित्तट्ठितिपच्चुपट्ठानो। अज्झुपेक्खनतो उपेक्खा। सा पटिसङ्खानलक्खणा, समवाहितलक्खणा वा, ऊनाधिकनिवारणरसा, पक्खपातुपच्छेदनरसा वा, मज्झत्तभावपच्चुपट्ठाना। सेसं वुत्तनयमेव। भावेतीति ब्रूहेति वड्ढेति, उप्पादेतीति अत्थो।&lt;br&gt;&#xA;तत्थ चत्तारो धम्मा सतिसम्बोज्झङ्गस्स उप्पादाय संवत्तन्तीति वेदितब्बा सतिसम्पजञ्ञं मुट्ठस्सतिपुग्गलपरिवज्जनता उपट्ठितस्सतिपुग्गलसेवनता तदधिमुत्तताति। अभिक्कन्तादीसु हि सत्तसु ठानेसु सतिसम्पजञ्ञेन, भत्तनिक्खित्तकाकसदिसे मुट्ठस्सतिपुग्गले परिवज्जनेन, तिस्सदत्तत्थेरअभयत्थेरादिसदिसे उपट्ठितस्सतिपुग्गले सेवनेन, ठाननिसज्जादीसु सतिसमुट्ठापनत्थं निन्नपोणपब्भारचित्तताय च सतिसम्बोज्झङ्गो उप्पज्जति। तस्मा आदिकम्मिको कुलपुत्तो इमेहि चतूहि कारणेहि सतिसम्बोज्झङ्गं समुट्ठापेत्वा तदेव धुरं कत्वा अभिनिवेसं पट्ठपेत्वा अनुक्कमेन अरहत्तं गण्हाति। सो याव अरहत्तमग्गा सतिसम्बोज्झङ्गं भावेति नाम, फले पत्ते भावितो नाम होति।&lt;br&gt;&#xA;सत्त धम्मा धम्मविचयसम्बोज्झङ्गस्स उप्पादाय संवत्तन्ति परिपुच्छकता, वत्थुविसदकिरिया, इन्द्रियसमत्तपटिपादना, दुप्पञ्ञपुग्गलपरिवज्जना, पञ्ञवन्तपुग्गलसेवना, गम्भीरञाणचरियपच्चवेक्खणा, तदधिमुत्तताति। तत्थ परिपुच्छकताति खन्धधातुआयतनइन्द्रियबलबोज्झङ्गमग्गङ्गझानसमथविपस्सनानं अत्थसन्निस्सितपरिपुच्छाबहुलता।&lt;br&gt;&#xA;वत्थुविसदकिरियाति अज्झत्तिकबाहिरानं वत्थूनं विसदभावकरणम्। यदा हिस्स केसनखलोमा दीघा होन्ति, सरीरं वा उप्पन्नदोसञ्चेव सेदमलमक्खितञ्च , तदा अज्झत्तिकं वत्थु अविसदं होति अपरिसुद्धम्। यदा पन चीवरं जिण्णं किलिट्ठं दुग्गन्धं वा होति, सेनासनं वा उक्लापं, तदा बाहिरं वत्थु अविसदं होति अपरिसुद्धम्। तस्मा केसादिच्छेदनेन उद्धंविरेचनअधोविरेचनादीहि सरीरसल्लहुकभावकरणेन उच्छादननहापनेन च अज्झत्तिकवत्थु विसदं कातब्बम्। सूचिकम्मधोवनरजनपरिभण्डकरणादीहि बाहिरवत्थु विसदं कातब्बम्। एतस्मिञ्हि अज्झत्तिकबाहिरे वत्थुम्हि अविसदे उप्पन्नेसु चित्तचेतसिकेसु ञाणम्पि अविसदं होति अपरिसुद्धं अपरिसुद्धानि दीपकपल्लवट्टितेलादीनि निस्साय उप्पन्नदीपसिखाय ओभासो विय। विसदे पन अज्झत्तिकबाहिरे वत्थुम्हि उप्पन्नेसु चित्तचेतसिकेसु ञाणम्पि विसदं होति परिसुद्धानि दीपकपल्लवट्टितेलादीनि निस्साय उप्पन्नदीपसिखाय ओभासो विय। तेन वुत्तं – ‘‘वत्थुविसदकिरिया धम्मविचयसम्बोज्झङ्गस्स उप्पादाय संवत्तती’’ति।&lt;br&gt;&#xA;इन्द्रियसमत्तपटिपादना नाम सद्धादीनं इन्द्रियानं समभावकरणम्। सचे हिस्स सद्धिन्द्रियं बलवं होति, इतरानि मन्दानि, ततो वीरियिन्द्रियं पग्गहकिच्चं, सतिन्द्रियं उपट्ठानकिच्चं, समाधिन्द्रियं अविक्खेपकिच्चं, पञ्ञिन्द्रियं दस्सनकिच्चं कातुं न सक्कोति। तस्मा तं धम्मसभावपच्चवेक्खणेन वा, यथा वा मनसिकरोतो बलवं जातं, तथा अमनसिकारेन हापेतब्बम्। वक्कलित्थेरवत्थु चेत्थ निदस्सनम्। सचे पन वीरियिन्द्रियं बलवं होति, अथ नेव सद्धिन्द्रियं अधिमोक्खकिच्चं कातुं सक्कोति, न इतरानि इतरकिच्चभेदम्। तस्मा तं पस्सद्धादिभावनाय हापेतब्बम्। तत्रापि सोणत्थेरस्स वत्थु दस्सेतब्बम्। एवं सेसेसुपि एकस्स बलवभावे सति इतरेसं अत्तनो किच्चेसु असमत्थता वेदितब्बा।&lt;br&gt;&#xA;विसेसतो पनेत्थ सद्धापञ्ञानं समाधिवीरियानञ्च समतं पसंसन्ति। बलवसद्धो हि मन्दपञ्ञो मुधप्पसन्नो होति, अवत्थुम्हि पसीदति। बलवपञ्ञो मन्दसद्धो केराटिकपक्खं भजति , भेसज्जसमुट्ठितो विय रोगो अतेकिच्छो होति। चित्तुप्पादमत्तेनेव कुसलं होतीति अतिधावित्वा दानादीनि अकरोन्तो निरये उप्पज्जति। उभिन्नं समताय वत्थुस्मिंयेव पसीदति। बलवसमाधिं पन मन्दवीरियं समाधिस्स कोसज्जपक्खत्ता कोसज्जं अभिभवति। बलववीरियं मन्दसमाधिं वीरियस्स उद्धच्चपक्खत्ता उद्धच्चं अभिभवति। समाधि पन वीरियेन संयोजितो कोसज्जे पतितुं न लभति, वीरियं समाधिना संयोजितं उद्धच्चे पतितुं न लभति। तस्मा तं उभयं समं कत्तब्बम्। उभयसमताय हि अप्पना होति।&lt;br&gt;&#xA;अपिच समाधिकम्मिकस्स बलवतीपि सद्धा वट्टति। एवञ्हि सद्दहन्तो ओकप्पेन्तो अप्पनं पापुणिस्सति। समाधिपञ्ञासु पन समाधिकम्मिकस्स एकग्गता बलवती वट्टति। एवञ्हि सो अप्पनं पापुणाति। विपस्सनाकम्मिकस्स पञ्ञा बलवती वट्टति। एवञ्हि सो लक्खणपटिवेधं पापुणाति। उभिन्नं पन समतायपि अप्पना होतियेव। सति पन सब्बत्थ बलवती वट्टति। सति हि चित्तं उद्धच्चपक्खिकानं सद्धावीरियपञ्ञानं वसेन उद्धच्चपाततो कोसज्जपक्खिकेन च समाधिना कोसज्जपाततो रक्खति। तस्मा सा लोणधूपनं विय सब्बब्यञ्जनेसु, सब्बकम्मिको अमच्चो विय च सब्बराजकिच्चेसु, सब्बत्थ इच्छितब्बा। तेनाह – ‘‘सति च पन सब्बत्थिका वुत्ता (सं॰ नि॰ ५.२३४) भगवता। किं कारणा? चित्तञ्हि सतिपटिसरणं, आरक्खपच्चुपट्ठाना च सति, न विना सतिया चित्तस्स पग्गहनिग्गहो होती’’ति।&lt;br&gt;&#xA;दुप्पञ्ञपुग्गलपरिवज्जना नाम खन्धादिभेदेसु अनोगाळ्हपञ्ञानं दुम्मेधपुग्गलानं आरका परिवज्जनम्। पञ्ञवन्तपुग्गलसेवना नाम समपञ्ञासलक्खणपरिग्गाहिकाय उदयब्बयपञ्ञाय समन्नागतपुग्गलसेवना। गम्भीरञाणचरियपच्चवेक्खणा नाम गम्भीरेसु खन्धादीसु पवत्ताय गम्भीरपञ्ञाय पभेदपच्चवेक्खणा। तदधिमुत्तता नाम ठाननिसज्जादीसु धम्मविचयसम्बोज्झङ्गसमुट्ठापनत्थं निन्नपोणपब्भारचित्तता। तस्मा आदिकम्मिको कुलपुत्तो इमेहि सत्तहि कारणेहि धम्मविचयसम्बोज्झङ्गं समुट्ठापेत्वा तदेव धुरं कत्वा अभिनिवेसं पट्ठपेत्वा अनुक्कमेन अरहत्तं गण्हाति। सो याव अरहत्तमग्गा धम्मविचयसम्बोज्झङ्गं भावेति नाम, फले पत्ते भावितो नाम होति।&lt;br&gt;&#xA;एकादस धम्मा वीरियसम्बोज्झङ्गस्स उप्पादाय संवत्तन्ति – अपायभयपच्चवेक्खणता, आनिसंसदस्साविता , गमनवीथिपच्चवेक्खणता, पिण्डपातापचायनता, दायज्जमहत्तपच्चवेक्खणता, सत्थुमहत्तपच्चवेक्खणता, जातिमहत्तपच्चवेक्खणता , सब्रह्मचारिमहत्तपच्चवेक्खणता, कुसीतपुग्गलपरिवज्जनता, आरद्धवीरियपुग्गलसेवनता, तदधिमुत्तताति।&lt;br&gt;&#xA;तत्थ ‘‘निरयेसु पञ्चविधबन्धनकम्मकरणतो पट्ठाय महादुक्खं अनुभवनकालेपि, तिरच्छानयोनियं जालक्खिपकुमिनादीहि गहितकालेपि, पाजनकण्टकादिप्पहारतुन्नस्स पन सकटवहनादिकालेपि, पेत्तिविसये अनेकानिपि वस्ससहस्सानि एकं बुद्धन्तरम्पि खुप्पिपासाहि आतुरीभूतकालेपि, कालकञ्जिकअसुरेसु सट्ठिहत्थअसीतिहत्थप्पमाणेन अट्ठिचम्ममत्तेनेव अत्तभावेन वातातपादिदुक्खानुभवनकालेपि न सक्का वीरियसम्बोज्झङ्गं उप्पादेतुम्। अयमेव ते भिक्खु कालो’’ति एवं अपायभयं पच्चवेक्खन्तस्सापि वीरियसम्बोज्झङ्गो उप्पज्जति।&lt;br&gt;&#xA;‘‘न सक्का कुसीतेन नव लोकुत्तरधम्मा लद्धुं, आरद्धवीरियेनेव सक्का, अयमानिसंसो वीरियस्सा’’ति एवं आनिसंसदस्साविनोपि उप्पज्जति। ‘‘सब्बबुद्धपच्चेकबुद्धमहासावकेहि गतमग्गोव गन्तब्बो, सो च न सक्का कुसीतेन गन्तु’’न्ति एवं गमनवीथिं पच्चवेक्खन्तस्सापि उप्पज्जति।&lt;br&gt;&#xA;‘‘ये तं पिण्डपातादीहि उपट्ठहन्ति, इमे ते मनुस्सा नेव ञातका, न दासकम्मकरा, नापि तं निस्साय जीविस्सामाति ते पणीतानि पिण्डपातादीनि देन्ति। अथ खो अत्तनो कारानं महप्फलतं पच्चासीसमाना देन्ति। सत्थारापि ‘अयं इमे पच्चये परिभुञ्जित्वा कायदळ्हीबहुलो सुखं विहरिस्सती’ति न एवं सम्पस्सता तुय्हं पच्चया अनुञ्ञाता, अथ खो ‘अयं इमे परिभुञ्जमानो समणधम्मं कत्वा वट्टदुक्खतो मुच्चिस्सती’ति ते पच्चया अनुञ्ञाता। सो दानि त्वं कुसीतो विहरन्तो न तं पिण्डपातं अपचायिस्ससि। आरद्धवीरियस्सेव हि पिण्डापचायनं नाम होती’’ति एवं पिण्डपातापचायनं पच्चवेक्खन्तस्सापि उप्पज्जति महामित्तत्थेरस्स विय पिण्डपातियतिस्सत्थेरस्स विय च।&lt;br&gt;&#xA;महामित्तत्थेरो किर कस्सकलेणे नाम पटिवसति। तस्स च गोचरगामे एका महाउपासिका थेरं पुत्तं कत्वा पटिजग्गति। सा एकदिवसं अरञ्ञं गच्छन्ती धीतरं आह – ‘‘अम्म , असुकस्मिं ठाने पुराणतण्डुला, असुकस्मिं खीरं, असुकस्मिं सप्पि, असुकस्मिं फाणितं, तव भातिकस्स अय्यमित्तस्स आगतकाले भत्तं पचित्वा खीरसप्पिफाणितेहि सद्धिं देहि, दत्वा त्वञ्च भुञ्जेय्यासि। अहं पन हिय्यो पक्कं पारिवासिकभत्तं कञ्जियेन भुत्तम्ही’’ति। दिवा किं भुञ्जिस्ससि, अम्माति? साकपण्णं पक्खिपित्वा कणतण्डुलेहि अम्बिलयागुं पचित्वा ठपेहि, अम्माति।&lt;br&gt;&#xA;थेरो चीवरं पारुपित्वा पत्तं नीहरन्तोव तं सद्दं सुत्वा अत्तानं ओवदि – ‘‘महाउपासिका किर कञ्जियेन पारिवासिकभत्तं भुञ्जि, दिवापि कणपण्णम्बिलयागुं भुञ्जिस्सति, तुय्हं अत्थाय पन पुराणतण्डुलादीनि आचिक्खति। तं निस्साय खो पनेसा नेव खेत्तं न वत्थुं न भत्तं न वत्थं पच्चासीसति, तिस्सो पन सम्पत्तियो पत्थयमाना देति। त्वं एतिस्सा ता सम्पत्तियो दातुं सक्खिस्ससि, न सक्खिस्ससीति, अयं खो पन पिण्डपातो तया सरागेन सदोसेन समोहेन न सक्का गण्हितु’’न्ति पत्तं थविकाय पक्खिपित्वा गण्ठिकं मुञ्चित्वा निवत्तित्वा कस्सकलेणमेव गन्त्वा पत्तं हेट्ठामञ्चे, चीवरञ्च चीवरवंसे ठपेत्वा, ‘‘अरहत्तं अपापुणित्वा न निक्खमिस्सामी’’ति वीरियं अधिट्ठहित्वा निसीदि। दीघरत्तं अप्पमत्तो हुत्वा निवुत्थभिक्खु विपस्सनं वड्ढेत्वा पुरेभत्तमेव अरहत्तं पत्वा विकसमानमिव पदुमं महाखीणासवो सितं करोन्तोव निक्खमि। लेणद्वारे रुक्खम्हि अधिवत्था देवता –&lt;br&gt;&#xA;‘‘नमो ते पुरिसाजञ्ञ, नमो ते पुरिसुत्तम।&lt;br&gt;&#xA;यस्स ते आसवा खीणा, दक्खिणेय्योसि मारिसा’’ति॥ –&lt;br&gt;&#xA;उदानं उदानेत्वा, ‘‘भन्ते, पिण्डाय पविट्ठानं तुम्हादिसानं अरहन्तानं भिक्खं दत्वा महल्लकित्थियो दुक्खा मुच्चिस्सन्ती’’ति आह। थेरो उट्ठहित्वा द्वारं विवरित्वा कालं ओलोकेन्तो ‘‘पातोयेवा’’ति ञत्वा पत्तचीवरं आदाय गामं पाविसि।&lt;br&gt;&#xA;दारिकापि भत्तं सम्पादेत्वा ‘‘इदानि मे भाता आगमिस्सति, इदानि मे भाता आगमिस्सती’’ति द्वारं ओलोकयमाना निसीदि। सा थेरे घरद्वारं सम्पत्ते पत्तं गहेत्वा सप्पिफाणितयोजितस्स खीरपिण्डपातस्स पूरेत्वा हत्थे ठपेसि। थेरो ‘‘सुखं होतू’’ति अनुमोदनं कत्वा पक्कामि। सापि तं ओलोकयमानाव अट्ठासि। थेरस्स हि तदा अतिविय परिसुद्धो छविवण्णो अहोसि, विप्पसन्नानि इन्द्रियानि, मुखं बन्धना पवुत्ततालपक्कं विय अतिविय विरोचित्थ।&lt;br&gt;&#xA;महाउपासिका अरञ्ञतो आगन्त्वा ‘‘किं, अम्म, भातिको ते आगतो’’ति पुच्छि। सा सब्बं तं पवत्तिं आरोचेसि। उपासिका ‘‘अज्ज मे पुत्तस्स पब्बजितकिच्चं मत्थकं पत्त’’न्ति ञत्वा ‘‘अभिरमति ते, अम्म, भाता बुद्धसासने, न उक्कण्ठती’’ति आह।&lt;br&gt;&#xA;पिण्डपातिकतिस्सत्थेरवत्थु पन एवं वेदितब्बं – महागामे किर एको दलिद्दपुरिसो दारुविक्कयेन जीविकं कप्पेति। सो तेनेव कारणेन नामं लभित्वा दारुभण्डकमहातिस्सो नाम जातो। सो एकदिवसं अत्तनो भरियं आह – ‘‘किं अम्हाकं जीवितं नाम, सत्थारा दळिद्ददानस्स महप्फलभावो कथितो, मयञ्च निबद्धं दातुं न सक्कोम, पक्खिकभत्तमत्तं दत्वा पुन उप्पन्नं सलाकभत्तम्पि दस्सामा’’ति। सा ‘‘साधु सामी’’ति सम्पटिच्छित्वा पुनदिवसे यथालाभेन पक्खिकभत्तं अदासि। भिक्खुसङ्घस्स च पच्चयेहि निप्परिस्सयकालो होति, दहरसामणेरा पणीतभोजनानि भुञ्जित्वा ‘‘अयं लूखाहारो’’ति तेसं पक्खिकभत्तं गहितमत्तकमेव कत्वा तेसं पस्सन्तानंयेव छड्डेत्वा गच्छन्ति।&lt;br&gt;&#xA;सा इत्थी तं दिस्वा सामिकस्स कथेसि, ‘‘मया दिन्नं छड्डेन्ती’’ति न पन विप्पटिसारिनी अहोसि। तस्सा सामिको आह – ‘‘मयं दुग्गतभावेन अय्यानं सुखेन परिभुञ्जापेतुं नासक्खिम्ह। किं नु खो कत्वा अय्यानं मनं गहेतुं सक्खिस्सामा’’ति? अथस्स भरिया आह – ‘‘किं वदेसि, सामि, सपुत्तका दुग्गता नाम नत्थीति अयं ते धीता, इमं एकस्मिं कुले ठपेत्वा द्वादस कहापणे गण्हित्वा एकं खीरधेनुं आहर, अय्यानं खीरसलाकभत्तं दस्साम, एवं तेसं चित्तं गण्हितुं सक्खिस्सामा’’ति। सो साधूति सम्पटिच्छित्वा तथा अकासि। तेसं पुञ्ञेन सा धेनु सायं तीणि माणिकानि, पातो तीणि माणिकानि खीरं देति। सायं लद्धं दधिं कत्वा पुनदिवसे ततो गहितनवनीतेन सप्पिं कत्वा ससप्पिपरिसेकं खीरसलाकभत्तं देन्ति। ततो पट्ठाय तस्स गेहे सलाकभत्तं पुञ्ञवन्ताव लभन्ति।&lt;br&gt;&#xA;सो एकदिवसं भरियं आह – ‘‘मयं धीतु अत्थिताय लज्जितब्बतो च मुत्ता, गेहे च नो भत्तं अय्यानं परिभोगारहं जातम्। त्वं याव अहं आगच्छामि, ताव इमस्मिं कल्याणवत्ते मा पमज्जि। अहं किञ्चिदेव कत्वा धीतरं मोचेस्सामी’’ति। सो एकं पदेसं गन्त्वा उच्छुयन्तकम्मं कत्वा छहि मासेहि द्वादस कहापणे लभित्वा ‘‘अलं एत्तकं मम धीतु मोचनत्थाया’’ति ते कहापणे दुस्सन्ते बन्धित्वा ‘‘गेहं गमिस्सामी’’ति मग्गं पटिपज्जि।&lt;br&gt;&#xA;तस्मिं समये अम्बरियमहाविहारवासी पिण्डपातियतिस्सत्थेरो ‘‘तिस्समहाविहारं गन्त्वा चेतियं वन्दिस्सामी’’ति अत्तनो वसनट्ठानतो महागामं गच्छन्तो तमेव मग्गं पटिपज्जि। सो उपासको थेरं दूरतोव दिस्वा ‘‘एककोव अगन्त्वा इमिना अय्येन सद्धिं एकं धम्मकथं सुणन्तो गमिस्सामि। सीलवन्तो हि सब्बकालं दुल्लभा’’ति वेगेन थेरं सम्पापुणित्वा अभिवादेत्वा सद्धिं गच्छन्तो वेलाय उपकट्ठाय चिन्तेसि – ‘‘मय्हं हत्थे पुटकभत्तं नत्थि, अय्यस्स च भिक्खाकालो सम्पत्तो, अयञ्च मे परिब्बयो हत्थे अत्थि, एकं गामद्वारं पत्तकाले अय्यस्स पिण्डपातं दस्सामी’’ति।&lt;br&gt;&#xA;तस्सेवं चित्ते उप्पन्नमत्तेयेव एको पुटकभत्तं गहेत्वा तं ठानं सम्पत्तो। उपासको तं दिस्वा, ‘‘भन्ते, थोकं आगमेथा’’ति वत्वा तं उपसङ्कमित्वा आह – ‘‘कहापणं ते, भो पुरिस, दम्मि, तं मे पुटकभत्तं देही’’ति। सो चिन्तेसि – ‘‘इमं भत्तं इमस्मिं काले मासकम्पि न अग्घति, अयञ्च मय्हं एकवारेनेव कहापणं देति, भविस्सतेत्थ कारण’’न्ति चिन्तेत्वा ‘‘नाहं कहापणेन देमी’’ति आह। एवं सन्ते द्वे गण्ह, तीणि गण्हाति इमिना नियामेन सब्बेपि ते कहापणे दातुकामो जातो। इतरो ‘‘अञ्ञेपिस्स अत्थी’’ति सञ्ञाय ‘‘न देमि’’च्चेव आह। अथ नं सो आह – ‘‘सचे मे, भो, अञ्ञेपि अस्सु, तेपि ददेय्यम्। न खो पनाहं अत्तनो अत्थाय गण्हामि, एतस्मिं मे रुक्खमूले एको अय्यो निसीदापितो, तुय्हम्पि कुसलं भविस्सति, देहि मे भत्त’’न्ति। तेन हि, भो, गण्ह, आहर ते कहापणेति कहापणे गहेत्वा पुटकभत्तं अदासि। उपासको भत्तं गहेत्वा हत्थे धोवित्वा थेरं उपसङ्कमित्वा ‘‘पत्तं नीहरथ, भन्ते’’ति आह। थेरो पत्तं नीहरित्वा उपड्ढभत्ते दिन्ने पत्तं पिदहि। उपासको आह – ‘‘अयं, भन्ते, एकस्सेव पटिविसो, न सक्का मया इतो भुञ्जितुम्। तुम्हाकंयेव मे अत्थाय इमं परियेसित्वा लद्धं, गण्हथ नं मं अनुकम्पं उपादाया’’ति। थेरो ‘‘अत्थि एत्थ कारण’’न्ति गहेत्वा सब्बं परिभुञ्जि। उपासको धमकरणेन पानीयं परिस्सावेत्वा अदासि। ततो निट्ठितभत्तकिच्चे थेरे उभोपि मग्गं पटिपज्जिंसु।&lt;br&gt;&#xA;थेरो उपासकं पुच्छि – ‘‘केन कारणेन त्वं न भुञ्जसी’’ति। सो अत्तनो गमनागमनविधानं सब्बं कथेसि। थेरो तं सुत्वा संवेगप्पत्तो चिन्तेसि – ‘‘दुक्करं उपासकेन कतं, मया पन एवरूपं पिण्डपातं परिभुञ्जित्वा एतस्स कतञ्ञुना भवितब्बम्। सप्पायसेनासनं लभित्वा तत्थेव छविमंसलोहितेसु सुक्खन्तेसुपि निसिन्नपल्लङ्केनेव अरहत्तं अप्पत्वा न उट्ठहिस्सामी’’ति। सो तिस्समहाविहारं गन्त्वा आगन्तुकवत्तं कत्वा अत्तनो पत्तसेनासनं पविसित्वा पच्चत्थरणं अत्थरित्वा तत्थ निसिन्नो अत्तनो मूलकम्मट्ठानमेव गण्हि। सो ताय रत्तिया ओभासमत्तम्पि निब्बत्तेतुं नासक्खि। पुनदिवसतो पट्ठाय भिक्खाचारपलिबोधं छिन्दित्वा तदेव कम्मट्ठानं अनुलोमपटिलोमं विपस्सि। एतेनुपायेन विपस्सन्तो सत्तमे अरुणे सह पटिसम्भिदाहि अरहत्तं पत्वा चिन्तेसि – ‘‘अतिविय मे किलन्तं सरीरं, किं नु खो मे जीवितं चिरं पवत्तिस्सति, न पवत्तिस्सती’’ति। अथस्स अप्पवत्तनभावं दिस्वा सेनासनं पटिसामेत्वा पत्तचीवरमादाय विहारमज्झं गन्त्वा भेरिं पहरापेत्वा भिक्खुसङ्घं सन्निपातेसि।&lt;br&gt;&#xA;सङ्घत्थेरो ‘‘केन भिक्खुनासङ्घो सन्निपातितो’’ति पुच्छि। मया, भन्तेति। किमत्थं सप्पुरिसाति। भन्ते, अञ्ञं कम्मं नत्थि, येसं पन मग्गे वा फले वा कङ्खा अत्थि, ते मं पुच्छन्तूति। सप्पुरिस तादिसा नाम भिक्खू असन्तं गुणं न कथेन्ति, अम्हाकं एत्थ कङ्खा नत्थि। किं पन ते संवेगकारणं अहोसि, किं पच्चयं कत्वा अरहत्तं निब्बत्तन्ति। भन्ते, इमस्मिं महागामे वल्लियवीथियं दारुभण्डकमहातिस्सो नाम उपासको अत्तनो धीतरं बहि ठपेत्वा द्वादस कहापणे गण्हित्वा तेहि एकं खीरधेनुं गहेत्वा सङ्घस्स खीरभत्तसलाकं पट्ठपेसि, सो ‘‘धीतरं मोचेस्सामी’’ति छ मासे यन्तसालाय भतिं कत्वा द्वादस कहापणे लभित्वा ‘‘धीतरं मोचेस्सामी’’ति अत्तनो गेहं गच्छन्तो अन्तरामग्गे मं दिस्वा भिक्खाचारवेलाय सब्बेपि ते कहापणे दत्वा पुटकभत्तं गण्हित्वा सब्बं मय्हं अदासि। अहं तं पिण्डपातं परिभुञ्जित्वा इधागन्त्वा सप्पायसेनासनं लभित्वा ‘‘पिण्डापचायनकम्मं करिस्सामी’’ति विसेसं निब्बत्तेसिं, भन्तेति। तं ठानं सम्पत्ता चतस्सोपि परिसा थेरस्स साधुकारं अदंसु। सकभावेन सण्ठातुं समत्थो नाम नाहोसि। थेरो सङ्घमज्झे निसीदित्वा कथेन्तो कथेन्तोव ‘‘मय्हं कूटागारं दारुभण्डकमहातिस्सस्स हत्थेन फुट्ठकालेयेव चलतू’’ति अधिट्ठाय अनुपादिसेसाय निब्बानधातुया परिनिब्बायि।&lt;br&gt;&#xA;काकवण्णतिस्समहाराजा ‘‘एको किर थेरो परिनिब्बुतो’’ति सुत्वा विहारं गन्त्वा सक्कारसम्मानं कत्वा कूटागारं सज्जेत्वा थेरं तत्थ आरोपेत्वा ‘‘इदानि चितकट्ठानं गमिस्सामा’’ति उक्खिपन्तो चालेतुं नासक्खि। राजा भिक्खुसङ्घं पुच्छि – ‘‘अत्थि, भन्ते, थेरेन किञ्चि कथित’’न्ति। भिक्खू थेरेन कथितविधानं आचिक्खिंसु। राजा तं उपासकं पक्कोसापेत्वा ‘‘तया इतो सत्तदिवसमत्थके कस्सचि मग्गपटिपन्नस्स भिक्खुनो पुटकभत्तं दिन्न’’न्ति पुच्छि। आम, देवाति। केन ते नियामेन दिन्नन्ति? सो तं कारणं सब्बं आरोचेसि। अथ नं राजा थेरस्स कूटागारट्ठानं पेसेसि – ‘‘गच्छ तं थेरं सञ्जान, सो वा अञ्ञो वा’’ति। सो गन्त्वा साणिं उक्खिपित्वा थेरस्स मुखं दिस्वा सञ्जानित्वा द्वीहि हत्थेहि हदयं सन्धारेन्तो रञ्ञो सन्तिकं गन्त्वा, ‘‘देव, मय्हं अय्यो’’ति आह। अथस्स राजा महापसाधनं दापेसि। तं पसाधेत्वा आगतं ‘‘गच्छ भातिक महातिस्स मय्हं, अय्याति वत्वा कूटागारं उक्खिपा’’ति आह। उपासको ‘‘साधु, देवा’’ति गन्त्वा थेरस्स पादे वन्दित्वा उभोहि हत्थेहि उक्खिपित्वा अत्तनो मत्थके अकासि। तस्मिंयेव खणे कूटागारं आकासे उप्पतित्वा चितकमत्थके पतिट्ठासि। तस्मिं काले चितकस्स चतूहिपि कण्णेहि सयमेव अग्गिजाला उट्ठहिंसूति।&lt;br&gt;&#xA;‘‘महन्तं खो पनेतं सत्थु दायज्जं, यदिदं सत्त अरियधनानि नाम, तं न सक्का कुसीतेन गहेतुम्। यथा हि विप्पटिपन्नं पुत्तं मातापितरो ‘अयं अम्हाकं अपुत्तो’ति परिबाहिरं करोन्ति, सो तेसं अच्चयेन दायज्जं न लभति, एवं कुसीतोपि इदं अरियधनदायज्जं न लभति, आरद्धवीरियोव लभती’’ति दायज्जमहत्तं पच्चवेक्खतोपि उप्पज्जति।&lt;br&gt;&#xA;‘‘महा खो पन ते सत्था। सत्थुनो हि ते मातुकुच्छिम्हि पटिसन्धिं गहणकालेपि, अभिनिक्खमनेपि, अभिसम्बोधियम्पि, धम्मचक्कप्पवत्तनयमकपाटिहारियदेवोरोहनआयुसङ्खारवोस्सज्जनेसुपि, परिनिब्बानकालेपि दससहस्सिलोकधातु कम्पित्थ। युत्तं नु ते एवरूपस्स सत्थुनो सासने पब्बजित्वा कुसीतेन भवितु’’न्ति एवं सत्थुमहत्तं पच्चवेक्खतोपि उप्पज्जति।&lt;br&gt;&#xA;‘‘जातियापि त्वं इदानि न लामकजातिको, असम्भिन्नाय महासम्मतपवेणिया आगतओक्काकराजवंसे जातोसि, सुद्धोदनमहाराजस्स च महामायादेविया च नत्ता, राहुलभद्दस्स कनिट्ठो, तया नाम एवरूपेन जिनपुत्तेन हुत्वा न युत्तं कुसीतेन विहरितु’’न्ति एवं जातिमहत्तं पच्चवेक्खतोपि उप्पज्जति।&lt;br&gt;&#xA;‘‘सारिपुत्तमोग्गल्लाना चेव असीति महासावका च वीरियेनेव लोकुत्तरधम्मं पटिविज्झिंसु, त्वं एतेसं सब्रह्मचारीनं मग्गं पटिपज्जसि, न पटिपज्जसी’’ति एवं सब्रह्मचारिमहत्तं पच्चवेक्खतोपि उप्पज्जति।&lt;br&gt;&#xA;कुच्छिं पूरेत्वा ठितअजगरसदिसे विस्सट्ठकायिकचेतसिकवीरिये कुसीतपुग्गले परिवज्जेन्तस्सापि, आरद्धवीरिये पहितत्ते पुग्गले सेवन्तस्सापि, ठाननिसज्जादीसु विरियुप्पादनत्थं निन्नपोणपब्भारचित्तस्सापि उप्पज्जति। तस्मा आदिकम्मिको कुलपुत्तो इमेहि एकादसहि कारणेहि वीरियसम्बोज्झङ्गं समुट्ठापेत्वा तदेव धुरं कत्वा अभिनिवेसं पट्ठपेत्वा अनुक्कमेन अरहत्तं गण्हाति। सो याव अरहत्तमग्गा वीरियसम्बोज्झङ्गं भावेति नाम, फले पत्ते भावितो नाम होति।&lt;br&gt;&#xA;एकादस धम्मा पीतिसम्बोज्झङ्गस्स उप्पादाय संवत्तन्ति – बुद्धानुस्सति, धम्मसङ्घसील^ चागदेवतानुस्सति उपसमानुस्सति, लूखपुग्गलपरिवज्जनता, सिनिद्धपुग्गलसेवनता, पसादनीयसुत्तन्तपच्चवेक्खणता, तदधिमुत्तताति।&lt;br&gt;&#xA;बुद्धगुणे अनुस्सरन्तस्सापि हि याव उपचारा सकलसरीरं फरमानो पीतिसम्बोज्झङ्गो उप्पज्जति, धम्मसङ्घगुणे अनुस्सरन्तस्सापि, दीघरत्तं अखण्डं कत्वा रक्खितं चतुपारिसुद्धिसीलं पच्चवेक्खन्तस्सापि, गिहिनो दससीलं पञ्चसीलं पच्चवेक्खन्तस्सापि, दुब्भिक्खभयादीसु पणीतभोजनं सब्रह्मचारीनं दत्वा ‘‘एवंनाम अदम्हा’’ति चागं पच्चवेक्खन्तस्सापि, गिहिनोपि एवरूपे काले सीलवन्तानं दिन्नदानं पच्चवेक्खन्तस्सापि, येहि गुणेहि समन्नागता देवत्तं पत्ता, तथारूपानं गुणानं अत्तनि अत्थितं पच्चवेक्खन्तस्सापि, समापत्तिया विक्खम्भिते किलेसा सट्ठिपि सत्ततिपि वस्सानि न समुदाचरन्तीति पच्चवेक्खन्तस्सापि, चेतियदस्सनबोधिदस्सनथेरदस्सनेसु असक्कच्चकिरियाय संसूचितलूखभावे बुद्धादीसु पसादसिनेहाभावेन गद्रभपिट्ठे रजसदिसे लूखपुग्गले परिवज्जेन्तस्सापि, बुद्धादीसु पसादबहुले मुदुचित्ते सिनिद्धपुग्गले सेवन्तस्सापि, रतनत्तयगुणपरिदीपके पसादनीयसुत्तन्ते पच्चवेक्खन्तस्सापि, ठाननिसज्जादीसु पीतिउप्पादनत्थं निन्नपोणपब्भारचित्तस्सापि उप्पज्जति। तस्मा आदिकम्मिको कुलपुत्तो इमेहि एकादसहि कारणेहि पीतिसम्बोज्झङ्गं समुट्ठापेत्वा तदेव धुरं कत्वा अभिनिवेसं पट्ठपेत्वा अनुक्कमेन अरहत्तं गण्हाति। सो याव अरहत्तमग्गा पीतिसम्बोज्झङ्गं भावेति नाम, फले पत्ते भावितो नाम होति।&lt;br&gt;&#xA;सत्त धम्मा पस्सद्धिसम्बोज्झङ्गस्स उप्पादाय संवत्तन्ति – पणीतभोजनसेवनता, उतुसुखसेवनता, इरियापथसुखसेवनता, मज्झत्तपयोगता, सारद्धकायपुग्गलपरिवज्जनता, पस्सद्धकायपुग्गलसेवनता, तदधिमुत्तताति।&lt;br&gt;&#xA;पणीतञ्हि सिनिद्धं सप्पायभोजनं भुञ्जन्तस्सापि, सीतुण्हेसु च उतूसु ठानादीसु च इरियापथेसु सप्पायउतुञ्च इरियापथञ्च सेवन्तस्सापि पस्सद्धि उप्पज्जति। यो पन महापुरिसजातिको सब्बउतुइरियापथक्खमो होति, न तं सन्धायेतं वुत्तम्। यस्स सभागविसभागता अत्थि, तस्सेव विसभागे उतुइरियापथे वज्जेत्वा सभागे सेवन्तस्स उप्पज्जति। मज्झत्तपयोगो वुच्चति अत्तनो च परस्स च कम्मस्सकतपच्चवेक्खणा। इमिना मज्झत्तपयोगेन उप्पज्जति। यो लेड्डुदण्डादीहि परं विहेठयमानो विचरति, एवरूपं सारद्धकायं पुग्गलं परिवज्जेन्तस्सापि, संयतपादपाणिं पस्सद्धकायं पुग्गलं सेवन्तस्सापि, ठाननिसज्जादीसु पस्सद्धिउप्पादनत्थाय निन्नपोणपब्भारचित्तस्सापि उप्पज्जति। तस्मा आदिकम्मिको कुलपुत्तो इमेहि सत्तहि कारणेहि पस्सद्धिसम्बोज्झङ्गं समुट्ठापेत्वा तदेव धुरं कत्वा अभिनिवेसं पट्ठपेत्वा अनुक्कमेन अरहत्तं गण्हाति। सो याव अरहत्तमग्गा पस्सद्धिसम्बोज्झङ्गं भावेति नाम, फले पत्ते भावितो नाम होति।&lt;br&gt;&#xA;एकादस धम्मा समाधिसम्बोज्झङ्गस्स उप्पादाय संवत्तन्ति – वत्थुविसदकिरियता, इन्द्रियसमत्तपटिपादनता, निमित्तकुसलता, समये चित्तस्स पग्गण्हनता, समये चित्तस्स निग्गण्हनता, समये सम्पहंसनता, समये अज्झुपेक्खनता, असमाहितपुग्गलपरिवज्जनता, समाहितपुग्गलसेवनता, झानविमोक्खपच्चवेक्खणता, तदधिमुत्तताति। तत्थ वत्थुविसदकिरियता च इन्द्रियसमत्तपटिपादनता च वुत्तनयेनेव वेदितब्बा।&lt;br&gt;&#xA;निमित्तकुसलता नाम कसिणनिमित्तस्स उग्गहकुसलता। समये चित्तस्स पग्गण्हनताति यस्मिं समये अतिसिथिलवीरियतादीहि लीनं चित्तं होति, तस्मिं समये धम्मविचयवीरियपीतिसम्बोज्झङ्गसमुट्ठापनेन तस्स पग्गण्हनम्। समये चित्तस्स निग्गण्हनताति यस्मिं समये अच्चारद्धवीरियतादीहि उद्धतं चित्तं होति, तस्मिं समये पस्सद्धिसमाधिउपेक्खासम्बोज्झङ्गसमुट्ठापनेन तस्स निग्गण्हनम्। समये सम्पहंसनताति यस्मिं समये चित्तं पञ्ञापयोगमन्दताय वा उपसमसुखानधिगमेन वा निरस्सादं होति, तस्मिं समये अट्ठसंवेगवत्थुपच्चवेक्खणेन संवेजेति। अट्ठ संवेगवत्थूनि नाम – जातिजराब्याधिमरणानि चत्तारि, अपायदुक्खं पञ्चमं, अतीते वट्टमूलकं दुक्खं, अनागते वट्टमूलकं दुक्खं, पच्चुप्पन्ने आहारपरियेट्ठिमूलकं दुक्खन्ति। रतनत्तयगुणानुस्सरणेन च पसादं जनेति। अयं वुच्चति ‘‘समये सम्पहंसनता’’ति।&lt;br&gt;&#xA;समये अज्झुपेक्खनता नाम यस्मिं समये सम्मापटिपत्तिं आगम्म अलीनं अनुद्धतं अनिरस्सादं आरम्मणे समप्पवत्तं समथवीथिपटिपन्नं चित्तं होति, तदास्स पग्गहनिग्गहसम्पहंसनेसु न ब्यापारं आपज्जति सारथि विय समप्पवत्तेसु अस्सेसु। अयं वुच्चति ‘‘समये अज्झुपेक्खनता’’ति। असमाहितपुग्गलपरिवज्जनता नाम उपचारं वा अप्पनं वा अप्पत्तानं विक्खित्तचित्तानं पुग्गलानं आरका परिवज्जनम्। समाहितपुग्गलसेवनता नाम उपचारेन वा अप्पनाय वा समाहितचित्तानं सेवना भजना पयिरुपासना। तदधिमुत्तता नाम ठाननिसज्जादीसु समाधिउप्पादनत्थंयेव निन्नपोणपब्भारचित्तता। एवञ्हि पटिपज्जतो एस उप्पज्जति। तस्मा आदिकम्मिको कुलपुत्तो इमेहि एकादसहि कारणेहि समाधिसम्बोज्झङ्गं समुट्ठापेत्वा तदेव धुरं कत्वा अभिनिवेसं पट्ठपेत्वा अनुक्कमेन अरहत्तं गण्हाति। सो याव अरहत्तमग्गा समाधिसम्बोज्झङ्गं भावेति नाम, फले पत्ते भावितो नाम होति।&lt;br&gt;&#xA;पञ्च धम्मा उपेखासम्बोज्झङ्गस्स उप्पादाय संवत्तन्ति – सत्तमज्झत्तता, सङ्खारमज्झत्तता, सत्तसङ्खारकेलायनपुग्गलपरिवज्जनता, सत्तसङ्खारमज्झत्तपुग्गलसेवनता तदधिमुत्तताति। तत्थ द्वीहाकारेहि सत्तमज्झत्ततं समुट्ठापेति ‘‘त्वं अत्तनो कम्मेन आगन्त्वा अत्तनोव कम्मेन गमिस्ससि, एसोपि अत्तनो कम्मेन आगन्त्वा अत्तनोव कम्मेन गमिस्सति, त्वं कं केलायसी’’ति एवं कम्मस्सकतपच्चवेक्खणेन च, ‘‘परमत्थतो सत्तोयेव नत्थि, सो त्वं कं केलायसी’’ति एवं निस्सत्तपच्चवेक्खणेन चाति। द्वीहेवाकारेहि सङ्खारमज्झत्ततं समुट्ठापेति ‘‘इदं चीवरं अनुपुब्बेन वण्णविकारञ्चेव जिण्णभावञ्च उपगन्त्वा पादपुञ्छनचोळकं हुत्वा यट्ठिकोटिया छड्डनीयं भविस्सति, सचे पनस्स सामिको भवेय्य, नास्स एवं विनस्सितुं ददेय्या’’ति एवं अस्सामिकभावपच्चवेक्खणेन च, ‘‘अनद्धनियं इदं तावकालिक’’न्ति एवं तावकालिकभावपच्चवेक्खणेन चाति। यथा च चीवरे, एवं पत्तादीसुपि योजना कातब्बा।&lt;br&gt;&#xA;सत्तसङ्खारकेलायनपुग्गलपरिवज्जनताति एत्थ यो पुग्गलो गिही वा अत्तनो पुत्तधीतादिके, पब्बजितो वा अत्तनो अन्तेवासिकसमानुपज्झायकादिके ममायति, सहत्थेनेव नेसं केसच्छेदनसूचिकम्मचीवरधोवनरजनपत्तपचनादीनि करोति, मुहुत्तम्पि अपस्सन्तो ‘‘असुको सामणेरो कुहिं, असुको दहरो कुहि’’न्ति भन्तमिगो विय इतो चितो च ओलोकेति, अञ्ञेन केसच्छेदनादीनं अत्थाय ‘‘मुहुत्तं ताव असुकं पेसेथा’’ति याचियमानोपि ‘‘अम्हेपि तं अत्तनो कम्मं न कारेम, तुम्हे नं गहेत्वा किलमिस्सथा’’ति न देति, अयं सत्तकेलायनो नाम। यो पन चीवरपत्तथालककत्तरयट्ठिआदीनि ममायति, अञ्ञस्स हत्थेन परामसितुम्पि न देति, तावकालिकं याचितो ‘‘मयम्पि इमं धनायन्ता न परिभुञ्जाम, तुम्हाकं किं दस्सामा’’ति वदति, अयं सङ्खारकेलायनो नाम।&lt;br&gt;&#xA;यो पन तेसु द्वीसुपि वत्थूसु मज्झत्तो उदासिनो, अयं सत्तसङ्खारमज्झत्तो नाम। इति अयं उपेक्खासम्बोज्झङ्गो एवरूपं सत्तसङ्खारकेलायनपुग्गलं आरका परिवज्जेन्तस्सापि, सत्तसङ्खारमज्झत्तपुग्गलं सेवन्तस्सापि, ठाननिसज्जादीसु तदुप्पादनत्थं निन्नपोणपब्भारचित्तस्सापि उप्पज्जति। तस्मा आदिकम्मिको कुलपुत्तो इमेहि पञ्चहि कारणेहि उपेक्खासम्बोज्झङ्गं समुट्ठापेत्वा तदेव धुरं कत्वा अभिनिवेसं पट्ठपेत्वा अनुक्कमेन अरहत्तं गण्हाति। सो याव अरहत्तमग्गा उपेक्खासम्बोज्झङ्गं भावेति नाम, फले पत्ते भावितो नाम होति। इति इमेपि सत्त बोज्झङ्गा लोकियलोकुत्तरमिस्सकाव कथिता।&lt;br&gt;&#xA;४१९. सम्मादिट्ठिं भावेतीति अट्ठङ्गिकस्स मग्गस्स आदिभूतं सम्मादिट्ठिं ब्रूहेति वड्ढेति। सेसपदेसुपि एसेव नयो। एत्थ पन सम्मादस्सनलक्खणा सम्मादिट्ठि। सम्माअभिनिरोपनलक्खणो सम्मासङ्कप्पो। सम्मापरिग्गाहलक्खणा सम्मावाचा। सम्मासमुट्ठापनलक्खणो सम्माकम्मन्तो। सम्मावोदापनलक्खणो सम्माआजीवो। सम्मापग्गहलक्खणो सम्मावायामो। सम्माउपट्ठानलक्खणा सम्मासति। सम्मासमाधानलक्खणो सम्मासमाधि।&lt;br&gt;&#xA;तेसु एकेकस्स तीणि तीणि किच्चानि होन्ति। सेय्यथिदं, सम्मादिट्ठि ताव अञ्ञेहिपि अत्तनो पच्चनीककिलेसेहि सद्धिं मिच्छादिट्ठिं पजहति, निरोधं आरम्मणं करोति, सम्पयुत्तधम्मे च पस्सति तप्पटिच्छादकमोहविधमनवसेन असम्मोहतो। सम्मासङ्कप्पादयोपि तथेव मिच्छासङ्कप्पादीनि च पजहन्ति, निरोधञ्च आरम्मणं करोन्ति। विसेसतो पनेत्थ सम्मासङ्कप्पो सहजातधम्मे सम्मा अभिनिरोपेति, सम्मावाचा सम्मा परिग्गण्हाति, सम्माकम्मन्तो सम्मा समुट्ठापेति, सम्माआजीवो सम्मा वोदापेति, सम्मावायामो सम्मा पग्गण्हाति, सम्मासति सम्मा उपट्ठाति, सम्मासमाधि सम्मा पदहति।&lt;br&gt;&#xA;अपि चेसा सम्मादिट्ठि नाम पुब्बभागे नानाक्खणा नानारम्मणा होति, मग्गकाले एकक्खणा एकारम्मणा। किच्चतो पन दुक्खे ञाणन्तिआदीनि चत्तारि नामानि लभति। सम्मासङ्कप्पादयोपि पुब्बभागे नानक्खणा नानारम्मणा होन्ति, मग्गकाले एकक्खणा एकारम्मणा। तेसु सम्मासङ्कप्पो किच्चतो नेक्खम्मसङ्कप्पो अविहिंसासङ्कप्पो अब्यापादसङ्कप्पोति तीणि नामानि लभति। सम्मावाचादयो तयो पुब्बभागे विरतियोपि होन्ति चेतनायोपि, मग्गक्खणे पन विरतियोव। सम्मावायामो सम्मासतीति इदम्पि द्वयं किच्चतो सम्मप्पधानसतिपट्ठानवसेन चत्तारि नामानि लभति। सम्मासमाधि पन पुब्बभागेपि मग्गक्खणेपि सम्मासमाधियेव।&lt;br&gt;&#xA;इति इमेसु अट्ठसु धम्मेसु भगवता निब्बानाधिगमाय पटिपन्नस्स योगिनो बहुकारत्ता पठमं सम्मादिट्ठि देसिता। अयञ्हि ‘‘पञ्ञापज्जोतो पञ्ञासत्थ’’न्ति (ध॰ स॰ १६, २०, २९, ३४) च वुत्ता। तस्मा एताय पुब्बभागे विपस्सनाञाणसङ्खाताय सम्मादिट्ठिया अविज्जन्धकारं विधमित्वा किलेसचोरे घातेन्तो खेमेन योगावचरो निब्बानं पापुणाति। तेन वुत्तं – ‘‘निब्बानाधिगमाय पटिपन्नस्स योगिनो बहुकारत्ता पठमं सम्मादिट्ठि देसिता’’ति।&lt;br&gt;&#xA;सम्मासङ्कप्पो पन तस्सा बहुकारो, तस्मा तदनन्तरं वुत्तो। यथा हि हेरञ्ञिको हत्थेन परिवत्तेत्वा परिवत्तेत्वा चक्खुना कहापणं ओलोकेन्तो ‘अयं कूटो, अयं छेको’’ति जानाति , एवं योगावचरोपि पुब्बभागे वितक्केन वितक्केत्वा वितक्केत्वा विपस्सनापञ्ञाय ओलोकयमानो ‘‘इमे धम्मा कामावचरा, इमे धम्मा रूपावचरादयो’’ति जानाति। यथा वा पन पुरिसेन कोटियं गहेत्वा परिवत्तेत्वा परिवत्तेत्वा दिन्नं महारुक्खं तच्छको वासिया तच्छेत्वा कम्मे उपनेति, एवं वितक्केन वितक्केत्वा वितक्केत्वा दिन्नधम्मे योगावचरो पञ्ञाय ‘‘इमे धम्मा कामावचरा, इमे धम्मा रूपावचरा’’तिआदिना नयेन परिच्छिन्दित्वा कम्मे उपनेति। तेन वुत्तं – ‘‘सम्मासङ्कप्पो पन तस्सा बहुकारो, तस्मा तदनन्तरं वुत्तो’’ति।&lt;br&gt;&#xA;स्वायं यथा सम्मादिट्ठिया, एवं सम्मावाचायपि उपकारको। यथाह – ‘‘पुब्बे खो, गहपति, वितक्केत्वा विचारेत्वा पच्छा वाचं भिन्दती’’ति (म॰ नि॰ १.४६३)। तस्मा तदनन्तरं सम्मावाचा वुत्ता।&lt;br&gt;&#xA;यस्मा पन इदञ्चिदञ्च करिस्सामाति पठमं वाचाय संविदहित्वा लोके कम्मन्ते पयोजेन्ति, तस्मा वाचा कायकम्मस्स उपकारिकाति सम्मावाचाय अनन्तरं सम्माकम्मन्तो वुत्तो।&lt;br&gt;&#xA;चतुब्बिधं पन वचीदुच्चरितं, तिविधं कायदुच्चरितं पहाय उभयसुचरितं पूरेन्तस्सेव यस्मा आजीवट्ठमकसीलं पूरेति, न इतरस्स। तस्मा तदुभयानन्तरं सम्माआजीवो वुत्तो।&lt;br&gt;&#xA;एवं सुद्धाजीवेन ‘‘परिसुद्धो मे आजीवो’’ति एत्तावता परितोसं कत्वा सुत्तप्पमत्तेन विहरितुं न युत्तं, अथ खो सब्बइरियापथेसु इदं वीरियमारभितब्बन्ति दस्सेतुं तदनन्तरं सम्मावायामो वुत्तो।&lt;br&gt;&#xA;ततो आरद्धवीरियेनापि कायादीसु चतूसु वत्थूसु सति सूपट्ठिता कातब्बाति दस्सनत्थं तदनन्तरं सम्मासति देसिता।&lt;br&gt;&#xA;यस्मा पन एवं सूपट्ठिता सति समाधिस्स उपकारानुपकारानं धम्मानं गतियो समन्वेसित्वा पहोति एकत्तारम्मणे चित्तं समाधेतुं, तस्मा सम्मासतिया अनन्तरं सम्मासमाधि देसितोति वेदितब्बो। इति अयम्पि अट्ठङ्गिको मग्गो लोकियलोकुत्तरमिस्सकोव कथितो।&lt;br&gt;&#xA;४२७. अज्झत्तं रूपसञ्ञीतिआदीसु अज्झत्तरूपे परिकम्मवसेन अज्झत्तं रूपसञ्ञी नाम होति। अज्झत्तञ्हि नीलपरिकम्मं करोन्तो केसे वा पित्ते वा अक्खितारकाय वा करोति, पीतपरिकम्मं करोन्तो मेदे वा छविया वा हत्थपादतलेसु वा अक्खीनं पीतकट्ठाने वा करोति, लोहितपरिकम्मं करोन्तो मंसे वा लोहिते वा जिव्हाय वा अक्खीनं रत्तट्ठाने वा करोति, ओदातपरिकम्मं करोन्तो अट्ठिम्हि वा दन्ते वा नखे वा अक्खीनं सेतट्ठाने वा करोति। तं पन सुनीलं सुपीतं सुलोहितकं सुओदातकं न होति, अविसुद्धमेव होति।&lt;br&gt;&#xA;एको बहिद्धा रूपानि पस्सतीति यस्सेवं परिकम्मं अज्झत्तं उप्पन्नं होति, निमित्तं पन बहिद्धा। सो एवं अज्झत्तं परिकम्मस्स बहिद्धा च अप्पनाय वसेन ‘‘अज्झत्तं रूपसञ्ञी एको बहिद्धा रूपानि पस्सती’’ति वुच्चति। परित्तानीति अवड्ढितानि। सुवण्णदुब्बण्णानीति सुवण्णानि वा होन्ति दुब्बण्णानि वा, परित्तवसेनेव इदं अभिभायतनं वुत्तन्ति वेदितब्बम्। तानि अभिभुय्याति यथा नाम सम्पन्नगहणिको कटच्छुमत्तं भत्तं लभित्वा ‘‘किं एत्थ भुञ्जितब्बं अत्थी’’ति सङ्कड्ढित्वा एककबलमेव करोति, एवमेव ञाणुत्तरिको पुग्गलो विसदञाणो ‘‘किं एत्थ परित्तके आरम्मणे समापज्जितब्बं अत्थि, नायं मम भारो’’ति तानि रूपानि अभिभवित्वा समापज्जति, सह निमित्तुप्पादेनेवेत्थ अप्पनं पापेतीति अत्थो। जानामि पस्सामीति इमिना पनस्स आभोगो कथितो। सो च खो समापत्तितो वुट्ठितस्स, न अन्तोसमापत्तियम्। एवंसञ्ञी होतीति आभोगसञ्ञायपि झानसञ्ञायपि एवंसञ्ञी होति। अभिभवसञ्ञा हिस्स अन्तोसमापत्तियम्पि अत्थि, आभोगसञ्ञा पन समापत्तितो वुट्ठितस्सेव।&lt;br&gt;&#xA;अप्पमाणानीति वड्ढितप्पमाणानि, महन्तानीति अत्थो। अभिभुय्याति एत्थ पन यथा महग्घसो पुरिसो एकं भत्तवड्ढितकं लभित्वा ‘‘अञ्ञम्पि होतु, किं एतं मय्हं करिस्सती’’ति तं न महन्ततो पस्सति, एवमेव ञाणुत्तरो पुग्गलो विसदञाणो ‘‘किं एत्थ समापज्जितब्बं , नयिदं अप्पमाणं, न मय्हं चित्तेकग्गताकरणे भारो अत्थी’’ति तानि अभिभवित्वा समापज्जति, सह निमित्तुप्पादेनेवेत्थ अप्पनं पापेतीति अत्थो।&lt;br&gt;&#xA;अज्झत्तं अरूपसञ्ञीति अलाभिताय वा अनत्थिकताय वा अज्झत्तरूपे परिकम्मसञ्ञाविरहितो।&lt;br&gt;&#xA;बहिद्धा रूपानि पस्सतीति यस्स परिकम्मम्पि निमित्तम्पि बहिद्धाव उप्पन्नं, सो एवं बहिद्धा परिकम्मस्स चेव अप्पनाय च वसेन ‘‘अज्झत्तं अरूपसञ्ञी एकोव बहिद्धा रूपानि पस्सती’’ति वुच्चति। सेसमेत्थ चतुत्थअभिभायतने वुत्तनयमेव। इमेसु पन चतूसु परित्तं वितक्कचरितवसेन आगतं, अप्पमाणं मोहचरितवसेन, सुवण्णं दोसचरितवसेन, दुब्बण्णं रागचरितवसेन । एतेसञ्हि एतानि सप्पायानि, सा च नेसं सप्पायता वित्थारतो विसुद्धिमग्गे चरियनिद्देसे वुत्ता।&lt;br&gt;&#xA;पञ्चमअभिभायतनादीसु नीलानीति सब्बसङ्गाहकवसेन वुत्तम्। नीलवण्णानीति वण्णवसेन। नीलनिदस्सनानीति निदस्सनवसेन, अपञ्ञायमानविवरानि असम्भिन्नवण्णानि एकनीलानेव हुत्वा दिस्सन्तीति वुत्तं होति। नीलनिभासानीति इदं पन ओभासवसेन वुत्तं, नीलोभासानि नीलप्पभायुत्तानीति अत्थो। एतेन नेसं सुविसुद्धतं दस्सेति। विसुद्धवण्णवसेनेव हि इमानि चत्तारि अभिभायतनानि वुत्तानि। ‘‘नीलकसिणं गण्हन्तो नीलस्मिं निमित्तं गण्हाति पुप्फस्मिं वा वत्थस्मिं वा वण्णधातुया वा’’तिआदिकं पनेत्थ कसिणकरणञ्च परिकम्मञ्च अप्पनाविधानञ्च सब्बं विसुद्धिमग्गे वित्थारतो वुत्तमेव। इमानि पन अट्ठ अभिभायतनज्झानानि वट्टानिपि होन्ति वट्टपादकानिपि विपस्सनापादकानिपि दिट्ठधम्मसुखविहारानिपि अभिञ्ञापादकानिपि निरोधपादकानिपि, लोकियानेव पन न लोकुत्तरानीति वेदितब्बानि।&lt;br&gt;&#xA;४३५. रूपी रूपानि पस्सतीति एत्थ अज्झत्तं केसादीसु नीलकसिणादीसु नीलकसिणादिवसेन उप्पादितं रूपज्झानं रूपं, तं अस्स अत्थीति रूपी। बहिद्धा रूपानि पस्सतीति बहिद्धापि नीलकसिणादीनि रूपानि झानचक्खुना पस्सति। इमिना अज्झत्तबहिद्धावत्थुकेसु कसिणेसु उप्पादितज्झानस्स पुग्गलस्स चत्तारिपि रूपावचरज्झानानि दस्सितानि । अज्झत्तं अरूपसञ्ञीति अज्झत्तं न रूपसञ्ञी, अत्तनो केसादीसु अनुप्पादितरूपावचरज्झानोति अत्थो। इमिना बहिद्धापरिकम्मं कत्वा बहिद्धाव उप्पादितज्झानस्स पुग्गलस्स रूपावचरज्झानानि दस्सितानि।&lt;br&gt;&#xA;सुभन्त्वेव अधिमुत्तो होतीति इमिना सुविसुद्धेसु नीलादीसु वण्णकसिणेसु झानानि दस्सितानि। तत्थ किञ्चापि अन्तोअप्पनायं सुभन्ति आभोगो नत्थि, यो पन विसुद्धं सुभं कसिणारम्मणं कत्वा विहरति, सो यस्मा ‘‘सुभन्ति अधिमुत्तो होती’’ति वत्तब्बतं आपज्जति, तस्मा एवं देसना कता। पटिसम्भिदामग्गे पन ‘‘कथं सुभन्त्वेव अधिमुत्तो होतीति विमोक्खो – इध भिक्खु मेत्तासहगतेन चेतसा एकं दिसं फरित्वा विहरति…पे॰… मेत्ताय भावितत्ता सत्ता अप्पटिक्कूला होन्ति। करुणासहगतेन…पे॰… मुदितासहगतेन…पे॰… उपेक्खासहगतेन चेतसा एकं दिसं फरित्वा विहरति…पे॰… उपेक्खाय भावितत्ता सत्ता अप्पटिक्कूला होन्ति। एवं सुभन्त्वेव अधिमुत्तो होतीति विमोक्खो’’ति (पटि॰ म॰ १.२१२) वुत्तम्। सब्बसो रूपसञ्ञानन्तिआदीसु यं वत्तब्बं, तं सब्बं विसुद्धिमग्गे वुत्तमेव।&lt;br&gt;&#xA;४४३. पथविकसिणं भावेतीति एत्थ पन सकलट्ठेन कसिणं, पथवि एव कसिणं पथविकसिणम्। परिकम्मपथवियापि उग्गहनिमित्तस्सापि पटिभागनिमित्तस्सापि तं निमित्तं आरम्मणं कत्वा उप्पन्नज्झानस्सापि एतं अधिवचनम्। इध पन पथविकसिणारम्मणं झानं अधिप्पेतम्। तं हेस भावेति। आपोकसिणादीसुपि एसेव नयो।&lt;br&gt;&#xA;इमानि पन कसिणानि भावेन्तेन सीलानि सोधेत्वा परिसुद्धसीले पतिट्ठितेन य्वास्स दससु पलिबोधेसु पलिबोधो अत्थि, तं उपच्छिन्दित्वा कम्मट्ठानदायकं कल्याणमित्तं उपसङ्कमित्वा अत्तनो चरियानुकूलवसेन यं यस्स सप्पायं, तं तेन गहेत्वा कसिणभावनाय अननुरूपं विहारं पहाय अनुरूपे विहरन्तेन खुद्दकपलिबोधुपच्छेदं कत्वा सब्बं भावनाविधानं अपरिहापेन्तेन भावेतब्बानि। अयमेत्थ सङ्खेपो, वित्थारो पन विसुद्धिमग्गे (विसुद्धि॰ १.३८ आदयो) वुत्तो। केवलञ्हि तत्थ विञ्ञाणकसिणं नागतं, तं अत्थतो आकासकसिणे पवत्तविञ्ञाणम्। तञ्च खो आरम्मणवसेन वुत्तं, न समापत्तिवसेन। तञ्हि अनन्तं विञ्ञाणन्ति आरम्मणं कत्वा एस विञ्ञाणञ्चायतनसमापत्तिं भावेन्तो विञ्ञाणकसिणं भावेतीति वुच्चति। इमानिपि दस कसिणानि वट्टानिपि होन्ति वट्टपादकानिपि विपस्सनापादकानिपि दिट्ठधम्मसुखविहारत्थानिपि अभिञ्ञापादकानिपि निरोधपादकानिपि, लोकियानेव पन न लोकुत्तरानीति।&lt;br&gt;&#xA;४५३. असुभसञ्ञं भावेतीति असुभसञ्ञा वुच्चति उद्धुमातकादीसु दससु आरम्मणेसु उप्पन्ना पठमज्झानसहगता सञ्ञा, तं भावेति ब्रूहेति वड्ढेति, अनुप्पन्नं उप्पादेति, उप्पन्नं अनुरक्खतीति अत्थो। दसन्नं पन असुभानं भावनानयो सब्बो विसुद्धिमग्गे (विसुद्धि॰ १.१०२ आदयो) वित्थारितोयेव । मरणसञ्ञं भावेतीति सम्मुतिमरणं, खणिकमरणं, समुच्छेदमरणन्ति तिविधम्पि मरणं आरम्मणं कत्वा उप्पज्जनकसञ्ञं भावेति, अनुप्पन्नं उप्पादेति, उप्पन्नं अनुरक्खतीति अत्थो। हेट्ठा वुत्तलक्खणा वा मरणस्सतियेव इध मरणसञ्ञाति वुत्ता, तं भावेति उप्पादेति वड्ढेतीति अत्थो। भावनानयो पनस्सा विसुद्धिमग्गे (विसुद्धि॰ १.१६७ आदयो) वित्थारितोयेव। आहारे पटिकूलसञ्ञं भावेतीति असितपीतादिभेदे कबळीकारे आहारे गमनपटिकूलादीनि नव पटिकूलानि पच्चवेक्खन्तस्स उप्पज्जनकसञ्ञं भावेति, उप्पादेति वड्ढेतीति अत्थो। तस्सापि भावनानयो विसुद्धिमग्गे वित्थारितोयेव। सब्बलोके अनभिरतिसञ्ञं भावेतीति सब्बस्मिम्पि तेधातुके लोके अनभिरतिसञ्ञं उक्कण्ठितसञ्ञं भावेतीति अत्थो। अनिच्चसञ्ञं भावेतीति पञ्चन्नं उपादानक्खन्धानं उदयब्बयञ्ञथत्तपरिग्गाहिकं पञ्चसु खन्धेसु अनिच्चन्ति उप्पज्जनकसञ्ञं भावेति। अनिच्चे दुक्खसञ्ञं भावेतीति अनिच्चे खन्धपञ्चके पटिपीळनसङ्खातदुक्खलक्खणपरिग्गाहिकं दुक्खन्ति उप्पज्जनकसञ्ञं भावेति। दुक्खे अनत्तसञ्ञं भावेतीति पटिपीळनट्ठेन दुक्खे खन्धपञ्चके अवसवत्तनाकारसङ्खातअनत्तलक्खणपरिग्गाहिकं अनत्ताति उप्पज्जनकसञ्ञं भावेति। पहानसञ्ञं भावेतीति पञ्चविधं पहानं आरम्मणं कत्वा उप्पज्जनकसञ्ञं भावेति। विरागसञ्ञं भावेतीति पञ्चविधमेव विरागं आरम्मणं कत्वा उप्पज्जनकसञ्ञं भावेति। निरोधसञ्ञं भावेतीति सङ्खारनिरोधं आरम्मणं कत्वा उप्पज्जनकसञ्ञं भावेति। निब्बानं आरम्मणं कत्वा उप्पज्जनकसञ्ञन्तिपि वदन्ति। एत्थ च सब्बलोके अनभिरतसञ्ञा, अनिच्चसञ्ञा, अनिच्चे दुक्खसञ्ञाति इमाहि तीहि सञ्ञाहि बलवविपस्सना कथिता। पुन अनिच्चसञ्ञं भावेतीतिआदिकाहि दसहि सञ्ञाहि विपस्सनासमारम्भोव कथितो।&lt;br&gt;&#xA;४७३. बुद्धानुस्सतिन्तिआदीनि वुत्तत्थानेव।&lt;br&gt;&#xA;४८३. पठमज्झानसहगतन्ति पठमज्झानेन सद्धिं गतं पवत्तं, पठमज्झानसम्पयुत्तन्ति अत्थो। सद्धिन्द्रियं भावेतीति पठमज्झानसहगतं कत्वा सद्धिन्द्रियं भावेति ब्रूहेति वड्ढेति। एस नयो सब्बत्थ।&lt;br&gt;&#xA;अपरअच्छरासङ्घातवग्गवण्णना।&lt;/p&gt;</description>
    </item>
    <item>
      <title>१९. कायगतासतिवग्गवण्णना</title>
      <link>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/19_kAyagatAsativaggavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/19_kAyagatAsativaggavaNNanA/</guid>
      <description>&lt;p&gt;१९. कायगतासतिवग्गवण्णना&lt;br&gt;&#xA;५६३. चेतसा फुटोति एत्थ दुविधं फरणं आपोफरणञ्च दिब्बचक्खुफरणञ्च। तत्थ आपोकसिणं समापज्जित्वा आपेन फरणं आपोफरणं नाम। एवं फुटेपि महासमुद्दे सब्बा समुद्दङ्गमा कुन्नदियो अन्तोगधाव होन्ति। आलोकं पन वड्ढेत्वा दिब्बचक्खुना सकलसमुद्ददस्सनं दिब्बचक्खुफरणं नाम। एवं फुटेपि महासमुद्दे सब्बा महासमुद्दङ्गमा कुन्नदियो अन्तोगधाव होन्ति। अन्तोगधा तस्साति तस्स भिक्खुनो भावनाय अब्भन्तरगताव होन्ति। विज्जाभागियाति एत्थ सम्पयोगवसेन विज्जं भजन्तीति विज्जाभागिया, विज्जाभागे विज्जाकोट्ठासे वत्तन्तीतिपि विज्जाभागिया। तत्थ विपस्सनाञाणं मनोमयिद्धि छ अभिञ्ञाति अट्ठ विज्जा, पुरिमेन अत्थेन ताहि सम्पयुत्तधम्मापि विज्जाभागिया। पच्छिमेन अत्थेन तासु या काचि एका विज्जा विज्जा, सेसा विज्जाभागियाति एवं विज्जापि विज्जासम्पयुत्तधम्मापि विज्जाभागियातेव वेदितब्बा।&lt;br&gt;&#xA;५६४. महतो संवेगायाति महन्तस्स संवेगस्स अत्थाय। उपरिपदद्वयेपि एसेव नयो। एत्थ च महासंवेगो नाम विपस्सना, महाअत्थो नाम चत्तारो मग्गा, महायोगक्खेमो नाम चत्तारि सामञ्ञफलानि। अथ वा महासंवेगो नाम सह विपस्सनाय मग्गो, महाअत्थो नाम चत्तारि सामञ्ञफलानि, महायोगक्खेमो नाम निब्बानम्। सतिसम्पजञ्ञायाति सतिया च ञाणस्स च अत्थाय। ञाणदस्सनपटिलाभायाति दिब्बचक्खुञाणाय। दिट्ठधम्मसुखविहारायाति इमस्मिंयेव पच्चक्खे अत्तभावे सुखविहारत्थाय। विज्जाविमुत्तिफलसच्छिकिरियायाति विज्जाविमुत्तीनं फलस्स पच्चवेक्खकरणत्थाय। एत्थ च विज्जाति मग्गपञ्ञा, विमुत्तीति तंसम्पयुत्ता सेसधम्मा। तेसं फलं नाम अरहत्तफलं, तस्स सच्छिकिरियायाति अत्थो।&lt;br&gt;&#xA;५७१. कायोपि पस्सम्भतीति नामकायोपि करजकायोपि पस्सम्भति, वूपसन्तदरथो होति। वितक्कविचारापीति एते धम्मा दुतियज्झानेन वूपसम्मन्ति नाम, इध पन ओळारिकवूपसमं सन्धाय वुत्तम्। केवलाति सकला, सब्बे निरवसेसाति अत्थो। विज्जाभागियाति विज्जाकोट्ठासिया, ते हेट्ठा विभजित्वा दस्सिताव।&lt;br&gt;&#xA;५७४. अविज्जा पहीयतीति अट्ठसु ठानेसु वट्टमूलकं बहलन्धकारं महातमं अञ्ञाणं पहीयति। विज्जा उप्पज्जतीति अरहत्तमग्गविज्जा उप्पज्जति। अस्मिमानो पहीयतीति अस्मीति नवविधो मानो पहीयति। अनुसयाति सत्त अनुसया। संयोजनानीति दस संयोजनानि।&lt;br&gt;&#xA;५७५. पञ्ञापभेदायाति पञ्ञाय पभेदगमनत्थम्। अनुपादापरिनिब्बानायाति अपच्चयपरिनिब्बानस्स सच्छिकिरियत्थाय।&lt;br&gt;&#xA;५७६. अनेकधातुपटिवेधो होतीति अट्ठारसन्नं धातूनं लक्खणपटिवेधो होति। नानाधातुपटिवेधो होतीति तासंयेव अट्ठारसन्नं धातूनं नानाभावेन लक्खणपटिवेधो होति। अनेकधातुपटिसम्भिदा होतीति इमिना धातुभेदञाणं कथितम्। धातुपभेदञाणं नाम ‘‘इमाय धातुया उस्सन्नाय इदं नाम होती’’ति जाननपञ्ञा। तं पनेतं धातुभेदञाणं न सब्बेसं होति, बुद्धानमेव निप्पदेसं होति। तं सम्मासम्बुद्धेन सब्बसो न कथितम्। कस्मा? तस्मिं कथिते अत्थो नत्थीति।&lt;br&gt;&#xA;५८४. पञ्ञापटिलाभायातिआदीनि सोळस पदानि पटिसम्भिदामग्गे ‘‘सप्पुरिससंसेवो, सद्धम्मसवनं, योनिसोमनसिकारो, धम्मानुधम्मपटिपत्ति। इमे खो, भिक्खवे, चत्तारो धम्मा भाविता बहुलीकता पञ्ञापटिलाभाय संवत्तन्ति …पे॰… निब्बेधिकपञ्ञताय संवत्तन्ती’’ति एवं मातिकं ठपेत्वा वित्थारितानेव। वुत्तञ्हेतं (पटि॰ म॰ ३.४) –&lt;br&gt;&#xA;पञ्ञापटिलाभाय संवत्तन्तीति। ‘‘कतमो पञ्ञापटिलाभो? चतुन्नं मग्गञाणानं, चतुन्नं फलञाणानं, चतुन्नं पटिसम्भिदाञाणानं, छन्नं अभिञ्ञाञाणानं, तेसत्ततीनं ञाणानं, सत्तसत्ततीनं ञाणानं लाभो पटिलाभो पत्तिसम्पत्ति फस्सना सच्छिकिरिया उपसम्पदा, पञ्ञापटिलाभाय संवत्तन्तीति अयं पञ्ञापटिलाभो।&lt;br&gt;&#xA;पञ्ञावुद्धिया संवत्तन्तीति। ‘‘कतमा पञ्ञावुद्धि? सत्तन्नञ्च सेक्खानं पुथुज्जनकल्याणकस्स च पञ्ञा वड्ढति, अरहतो पञ्ञा वड्ढितवड्ढना, पञ्ञावुद्धिया संवत्तन्तीति अयं पञ्ञावुद्धि।&lt;br&gt;&#xA;पञ्ञावेपुल्लाय संवत्तन्तीति। ‘‘कतमं पञ्ञावेपुल्लं? सत्तन्नञ्च सेक्खानं पुथुज्जनकल्याणकस्स च पञ्ञा वेपुल्लं गच्छति, अरहतो पञ्ञा वेपुल्लं गता, पञ्ञावेपुल्लाय संवत्तन्तीति इदं पञ्ञावेपुल्लम्।&lt;br&gt;&#xA;महापञ्ञताय संवत्तन्तीति। ‘‘कतमा महापञ्ञा? महन्ते अत्थे परिग्गण्हातीति महापञ्ञा, महन्ते धम्मे…पे॰… महन्ता निरुत्तियो, महन्तानि पटिभानानि, महन्ते सीलक्खन्धे, महन्ते समाधिपञ्ञाविमुत्तिविमुत्तिञाणदस्सनक्खन्धे, महन्तानि ठानाट्ठानानि, महन्ता विहारसमापत्तियो, महन्तानि अरियसच्चानि, महन्ते सतिपट्ठाने, सम्मप्पधाने, इद्धिपादे, महन्तानि इन्द्रियानि, महन्तानि बलानि, महन्ते बोज्झङ्गे, महन्ते अरियमग्गे, महन्तानि सामञ्ञफलानि, महाभिञ्ञायो , महन्तं परमत्थं निब्बानं परिग्गण्हातीति महापञ्ञा, महापञ्ञताय संवत्तन्तीति अयं महापञ्ञा।&lt;br&gt;&#xA;पुथुपञ्ञताय संवत्तन्तीति। ‘‘कतमा पुथुपञ्ञा? पुथु नानाक्खन्धेसु ञाणं पवत्ततीति पुथुपञ्ञा। पुथु नानाधातूसु, पुथु नानाआयतनेसु, पुथु नानापटिच्चसमुप्पादेसु, पुथु नानासुञ्ञतमनुपलब्भेसु, पुथु नानाअत्थेसु, धम्मेसु, निरुत्तीसु, पटिभानेसु, पुथु नानासीलक्खन्धेसु, समाधिपञ्ञाविमुत्तिविमुत्तिञाणदस्सनक्खन्धेसु, पुथु नानाठानाट्ठानेसु, पुथु नानाविहारसमापत्तीसु, पुथु नानाअरियसच्चेसु, पुथु नानासतिपट्ठानेसु, सम्मप्पधानेसु, इद्धिपादेसु, इन्द्रियेसु, बलेसु, बोज्झङ्गेसु, पुथु नानाअरियमग्गेसु, पुथु नानासामञ्ञफलेसु, पुथु नानाअभिञ्ञासु ञाणं पवत्ततीति पुथुपञ्ञा। पुथु नानाजनसाधारणे धम्मे समतिक्कम्म परमत्थे निब्बाने ञाणं पवत्ततीति पुथुपञ्ञा। पुथुपञ्ञताय संवत्तन्तीति अयं पुथुपञ्ञा।&lt;br&gt;&#xA;विपुलपञ्ञताय संवत्तन्तीति। ‘‘कतमा विपुलपञ्ञा? विपुले अत्थे परिगण्हातीति विपुलपञ्ञा…पे॰… विपुलं परमत्थं निब्बानं परिगण्हातीति विपुलपञ्ञा, विपुलपञ्ञताय संवत्तन्तीति अयं विपुलपञ्ञा।&lt;br&gt;&#xA;गम्भीरपञ्ञताय संवत्तन्तीति। ‘‘कतमा गम्भीरपञ्ञा? गम्भीरेसु खन्धेसु ञाणं पवत्ततीति गम्भीरपञ्ञा। पुथुपञ्ञासदिसो वित्थारो। गम्भीरे परमत्थे निब्बाने ञाणं पवत्ततीति गम्भीरपञ्ञा, गम्भीरपञ्ञताय संवत्तन्तीति अयं गम्भीरपञ्ञा।&lt;br&gt;&#xA;असामन्तपञ्ञताय संवत्तन्तीति। ‘‘कतमा असामन्तपञ्ञा? यस्स पुग्गलस्स अत्थववत्थानतो अत्थपटिसम्भिदा अधिगता होति सच्छिकता फस्सिता पञ्ञाय। धम्मनिरुत्तिपटिभानववत्थानतो पटिभानपटिसम्भिदा अधिगता होति सच्छिकता फस्सिता पञ्ञाय, तस्स अत्थे च धम्मे च निरुत्तिया च पटिभाने च न अञ्ञो कोचि सक्कोति अभिसम्भवितुं, अनभिसम्भवनीयो च सो अञ्ञेहीति असामन्तपञ्ञो।&lt;br&gt;&#xA;पुथुज्जनकल्याणकस्स पञ्ञा अट्ठमकस्स पञ्ञाय दूरे विदूरे सुविदूरे न सन्तिके न सामन्ता, पुथुज्जनकल्याणकं उपादाय अट्ठमको असामन्तपञ्ञो। अट्ठमकस्स पञ्ञा सोतापन्नस्स पञ्ञाय दूरे…पे॰… अट्ठमकं उपादाय सोतापन्नो असामन्तपञ्ञो। सोतापन्नस्स पञ्ञा सकदागामिस्स पञ्ञाय। सकदागामिस्स पञ्ञा अनागामिस्स पञ्ञाय। अनागामिस्स पञ्ञा अरहतो पञ्ञाय। अरहतो पञ्ञा पच्चेकबुद्धस्स पञ्ञाय दूरे विदूरे सुविदूरे न सन्तिके न सामन्ता, अरहन्तं उपादाय पच्चेकबुद्धो असामन्तपञ्ञो। पच्चेकबुद्धञ्च सदेवकञ्च लोकं उपादाय तथागतो अरहं सम्मासम्बुद्धो अग्गो असामन्तपञ्ञो।&lt;br&gt;&#xA;पञ्ञापभेदकुसलो पभिन्नञाणो…पे॰… ते पञ्हं अभिसङ्खरित्वा अभिसङ्खरित्वा तथागतं उपसङ्कमित्वा पुच्छन्ति गूळ्हानि च पटिच्छन्नानि च, कथिता विसज्जिता च ते पञ्हा भगवता होन्ति निद्दिट्ठकारणा, उपक्खित्तका च ते भगवता सम्पज्जन्ति। अथ खो भगवा तत्थ अतिरोचति यदिदं पञ्ञायाति अग्गो असामन्तपञ्ञो, असामन्तपञ्ञताय संवत्तन्तीति अयं असामन्तपञ्ञा।&lt;br&gt;&#xA;भूरिपञ्ञताय संवत्तन्तीति। ‘‘कतमा भूरिपञ्ञा? रागं अभिभुय्यतीति भूरिपञ्ञा, अभिभविताति भूरिपञ्ञा। दोसं, मोहं, कोधं, उपनाहं, मक्खं, पलासं, इस्सं, मच्छरियं, मायं, साठेय्यं, थम्भं, सारम्भं, मानं, अतिमानं, मदं, पमादं, सब्बे किलेसे, सब्बे दुच्चरिते, सब्बे अभिसङ्खारे, सब्बे भवगामिकम्मे अभिभुय्यतीति भूरिपञ्ञा, अभिभविताति भूरिपञ्ञा । रागो अरि, तं अरिं मद्दनिपञ्ञाति भूरिपञ्ञा, दोसो, मोहो…पे॰… सब्बे भवगामिकम्मा अरि, तं अरिं मद्दनिपञ्ञाति भूरिपञ्ञा। भूरि वुच्चति पथवी, ताय पथविसमाय वित्थताय विपुलाय पञ्ञाय समन्नागतोति भूरिपञ्ञो। अपिच पञ्ञाय एतं अधिवचनं भूरि मेधा परिणायिकाति, भूरिपञ्ञताय संवत्तन्तीति अयं भूरिपञ्ञा।&lt;br&gt;&#xA;पञ्ञाबाहुल्लाय संवत्तन्तीति। ‘‘कतमं पञ्ञाबाहुल्लं? इधेकच्चो पञ्ञागरुको होति पञ्ञाचरितो पञ्ञासयो पञ्ञाधिमुत्तो पञ्ञाधजो पञ्ञाकेतु पञ्ञाधिपतेय्यो विचयबहुलो पविचयबहुलो ओक्खायनबहुलो समोक्खायनबहुलो सम्पेक्खायनधम्मो विभूतविहारी तच्चरितो तग्गरुको तब्बहुलो तन्निन्नो तप्पोणो तप्पब्भारो तदधिमुत्तो तदाधिपतेय्यो, यथा गणगरुको वुच्चति गणबाहुलिकोति, चीवरगरुको पत्तगरुको सेनासनगरुको वुच्चति सेनासनबाहुलिकोति, एवमेवं इधेकच्चो पञ्ञागरुको होति पञ्ञाचरितो…पे॰… तदाधिपतेय्यो, पञ्ञाबाहुल्लाय संवत्तन्तीति इदं पञ्ञाबाहुल्लम्।&lt;br&gt;&#xA;सीघपञ्ञताय संवत्तन्तीति। ‘‘कतमा सीघपञ्ञा? सीघं सीघं सीलानि परिपूरेतीति सीघपञ्ञा। सीघं सीघं इन्द्रियसंवरं, भोजने मत्तञ्ञुतं, जागरियानुयोगं, सीलक्खन्धं, समाधि-पञ्ञा-विमुत्ति-विमुत्तिञाणदस्सनक्खन्धं परिपूरेतीति सीघपञ्ञा। सीघं सीघं ठानाट्ठानानि पटिविज्झति। विहारसमापत्तियो परिपूरेति। अरियसच्चानि पटिविज्झति। सतिपट्ठाने भावेति। सम्मप्पधाने इद्धिपादे इन्द्रियानि बलानि बोज्झङ्गे अरियमग्गं भावेतीति सीघपञ्ञा। सीघं सीघं सामञ्ञफलानि सच्छिकरोतीति सीघपञ्ञा। सीघं सीघं अभिञ्ञायो पटिविज्झतीति सीघपञ्ञा। सीघं सीघं परमत्थं निब्बानं सच्छिकरोतीति सीघपञ्ञा, सीघपञ्ञताय संवत्तन्तीति अयं सीघपञ्ञा।&lt;br&gt;&#xA;लहुपञ्ञताय संवत्तन्तीति। ‘‘कतमा लहुपञ्ञा? लहुं लहुं सीलानि परिपूरेतीति लहुपञ्ञा…पे॰… लहुपञ्ञताय संवत्तन्तीति अयं लहुपञ्ञा।&lt;br&gt;&#xA;हासपञ्ञताय संवत्तन्तीति। ‘‘कतमा हासपञ्ञा? इधेकच्चो वेदबहुलो तुट्ठिबहुलो हासबहुलो पामोज्जबहुलो सीलानि परिपूरेतीति हासपञ्ञा…पे॰… परमत्थं निब्बानं सच्छिकरोतीति हासपञ्ञा, हासपञ्ञताय संवत्तन्तीति अयं हासपञ्ञा।&lt;br&gt;&#xA;जवनपञ्ञताय संवत्तन्तीति। ‘‘कतमा जवनपञ्ञा? यं किञ्चि रूपं अतीतानागतपच्चुप्पन्नं , या काचि वेदना, या काचि सञ्ञा, ये केचि सङ्खारा, यंकिञ्चि विञ्ञाणं अतीतानागतपच्चुप्पन्नं अज्झत्तं वा बहिद्धा वा ओळारिकं वा सुखुमं वा हीनं वा पणीतं वा यं दूरे सन्तिके वा, सब्बं विञ्ञाणं अनिच्चतो खिप्पं जवतीति जवनपञ्ञा, दुक्खतो, अनत्ततो खिप्पं जवतीति जवनपञ्ञा। चक्खुं…पे॰… जरामरणं अतीतानागतपच्चुप्पन्नं अनिच्चतो, दुक्खतो, अनत्ततो खिप्पं जवतीति जवनपञ्ञा। रूपं अतीतानागतपच्चुप्पन्नं अनिच्चं खयट्ठेन, दुक्खं भयट्ठेन, अनत्ता असारकट्ठेनाति तुलयित्वा तीरयित्वा विभावयित्वा विभूतं कत्वा रूपनिरोधे निब्बाने खिप्पं जवतीति जवनपञ्ञा…पे॰… जरामरणनिरोधे निब्बाने खिप्पं जवतीति जवनपञ्ञा। रूपं…पे॰… जरामरणं अतीतानागतपच्चुप्पन्नं खयधम्मं वयधम्मं विरागधम्मं निरोधधम्मन्ति तुलयित्वा तीरयित्वा विभावयित्वा विभूतं कत्वा जरामरणनिरोधे निब्बाने खिप्पं जवतीति जवनपञ्ञा, जवनपञ्ञताय संवत्तन्तीति अयं जवनपञ्ञा।&lt;br&gt;&#xA;तिक्खपञ्ञताय संवत्तन्तीति। ‘‘कतमा तिक्खपञ्ञा? खिप्पं किलेसे छिन्दतीति तिक्खपञ्ञा। उप्पन्नं कामवितक्कं, व्यापादवितक्कं, विहिंसावितक्कं उप्पन्नुप्पन्ने पापके अकुसले धम्मे नाधिवासेति पजहति विनोदेति ब्यन्तीकरोति अनभावं गमेतीति तिक्खपञ्ञा। उप्पन्नं रागं, दोसं, मोहं…पे॰… सब्बे भवगामिकम्मे नाधिवासेति पजहति विनोदेति ब्यन्तीकरोति अनभावं गमेतीति तिक्खपञ्ञा। एकस्मिं आसने चत्तारो अरियमग्गा चत्तारि सामञ्ञफलानि चतस्सो पटिसम्भिदायो छ अभिञ्ञायो अधिगता होन्ति सच्छिकता फस्सिता पञ्ञायाति तिक्खपञ्ञा, तिक्खपञ्ञताय संवत्तन्तीति अयं तिक्खपञ्ञा।&lt;br&gt;&#xA;निब्बेधिकपञ्ञताय संवत्तन्तीति। ‘‘कतमा निब्बेधिकपञ्ञा? इधेकच्चो सब्बसङ्खारेसु उब्बेगबहुलो होति उत्तासबहुलो उक्कण्ठनबहुलो अरतिबहुलो अनभिरतिबहुलो बहिमुखो न रमति सब्बसङ्खारेसु, अनिब्बिद्धपुब्बं अप्पदालितपुब्बं लोभक्खन्धं निब्बिज्झति पदालेतीति निब्बेधिकपञ्ञा, अनिब्बिद्धपुब्बं अप्पदालितपुब्बं दोसक्खन्धं, मोहक्खन्धं, कोधं, उपनाहं…पे॰… सब्बे भवगामिकम्मे निब्बिज्झति पदालेतीति निब्बेधिकपञ्ञा, निब्बेधिकपञ्ञताय संवत्तन्तीति अयं निब्बेधिकपञ्ञा’’।&lt;br&gt;&#xA;एवं पटिसम्भिदामग्गे वुत्तनयेनेवेत्थ अत्थो वेदितब्बो। केवलञ्हि तत्थ बहुवचनं, इध एकवचनन्ति अयमेव विसेसो। सेसं तादिसमेवाति। इमा च पन सोळस महापञ्ञा लोकियलोकुत्तरमिस्सकाव कथिता।&lt;br&gt;&#xA;कायगतासतिवग्गवण्णना।&lt;/p&gt;</description>
    </item>
    <item>
      <title>२०. अमतवग्गवण्णना</title>
      <link>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/20_amatavaggavaNNanA/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/pALi/02_aTThakathA/02_suttapiTaka/04_anguttaranikAya/01_ekakanipAta-aTThakathA/20_amatavaggavaNNanA/</guid>
      <description>&lt;p&gt;२०. अमतवग्गवण्णना&lt;br&gt;&#xA;६००-६११. अमतं ते, भिक्खवे, न परिभुञ्जन्तीति मरणविरहितं निब्बानं न परिभुञ्जन्तीति अत्थो। ननु च निब्बानं लोकुत्तरं, कायगतासति लोकिया, कथं तं परिभुञ्जन्ता अमतं परिभुञ्जन्तीति? तं भावेत्वा अधिगन्तब्बतो। कायगतञ्हि सतिं भावेन्तो अमतमधिगच्छति, अभावेन्तो नाधिगच्छति। तस्मा एवं वुत्तम्। एतेनुपायेन सब्बत्थ अत्थो वेदितब्बो। अपि चेत्थ विरद्धन्ति विराधितं नाधिगतम्। आरद्धन्ति परिपुण्णम्। पमादिंसूति पमज्जन्ति। पमुट्ठन्ति सम्मुट्ठं विस्सरितं नट्ठं वा। आसेवितन्ति आदितो सेवितम्। भावितन्ति वड्ढितम्। बहुलीकतन्ति पुनप्पुनं कतम्। अनभिञ्ञातन्ति ञातअभिञ्ञाय अजानितम्। अपरिञ्ञातन्ति ञातपरिञ्ञावसेनेव अपरिञ्ञातम्। असच्छिकतन्ति अपच्चक्खकतम्। सेसं सब्बत्थ उत्तानत्थमेवाति।&lt;br&gt;&#xA;अमतवग्गवण्णना।&lt;br&gt;&#xA;मनोरथपूरणिया अङ्गुत्तरनिकाय-अट्ठकथाय सहस्ससुत्तन्तपरिमाणस्स&lt;br&gt;&#xA;एककनिपातस्स संवण्णना निट्ठिता।&lt;/p&gt;</description>
    </item>
  </channel>
</rss>
