---
title: छट्ठपरिच्छेद

---
छट्ठपरिच्छेद  


## विजयागमनं

१.  
वङ्गेसु वङ्गनगरे, वङ्गराजा अहु पुरे।  
कालिङ्गरञ्‍ञो धीता’सि, महेसी तस्स राजिनो॥  
२.  
सो राजा देविया तस्सा, एकं अलभि धीतरं।  
नेमित्ताब्याकरुं तस्सा, संवासं मगराजिना॥  
३.  
अतीव रूपिनिं आसि, अतीव कामगिद्धिनी।  
देवेन देविया’चापि, लज्‍जाया’सि जगुच्छिता॥  
४.  
एकाकिनी सा निक्खम्म, सेरीचारसुखत्थिनी।  
सत्थेन सह अञ्‍ञाता, अगा मगधगामिना॥  
५.  
लाळरट्ठे अटविया, सीहो सत्थमभिद्धवि।  
अञ्‍ञत्थ सेसा धाविंसु, सीहगतदिसन्तुसा॥  
६.  
गण्हित्वा गोचरं सीहो, गच्छं दिस्वा तमा’रतो।  
रत्तो उपागलालेन्तो, लङ्गुलं पत्तकण्णको॥  
७.  
सा तं दिस्वा सरित्वान, नेमित्तवचनं सुतं।  
अभीता तस्स अङ्गानि, रञ्‍जयन्ति परामसि॥  
८.  
तस्सा फस्सेना’ति रत्तो, पिट्ठिं आरोपिया’सुतं।  
सीहो सकं गुहं नेत्वा, ताय संवासमाचरि॥  
९.  
तेन संवासमन्वाय, कालेन यमके दुवे।  
पुत्तञ्‍च धीतरञ्‍चाति, राजधीता जनेसि सा॥  
१०.  
पुत्तस्स हत्थपादा’सुं, सीहाकारा ततो अका।  
नामेन सीहबाहुं तं, धीतरं सीहसीवलिं॥  
११.  
पुत्तो सोळसवस्सो सो, मातरं पुच्छि संसयं।  
तुवं पिता च नो अम्म, कस्मा विसदिसा इति॥  
१२.  
सा सब्बमब्रवी तस्स, किंनयामा’ति सो’ब्रवि।  
गुहं थकेतितातो ते, पासाणेनाति सा’ब्रवि॥  
१३.  
महागुहाय थकनं, खन्धेना’दाय सो अका।  
एकाहेने’व पञ्‍ञास-योजनानि गतागतं॥  
१४.  
गोचराय गहे सीहे, दक्खिणस्मिञ्हि मातरं।  
वामे कणिट्ठिं कत्वान, तयो सीघं अपक्‍कमी॥  
१५.  
निवासेत्वान साखं ते, पच्‍चन्तं गाममागमुं।  
तत्थासि राजिधीताय, मातुलस्स सुतो तदा॥  
१६.  
सेनापति वङ्गरञ्‍ञो, ठितो पच्‍चन्त गामको।  
निसिन्‍नोवटमूललेसो, कम्मन्तं संविधायकं॥  
१७.  
दिस्वा ते पुच्छिते’वोचुं, अटवी वासिनो मयं।  
इति सो दापयी तेसं, वत्थानि धजिनी पति॥  
१८.  
ताना’हेसुं उळारानि, भत्तं पण्णेसु दापयि।  
सोवण्णभाजनना’सुं, तेसं पुञ्‍ञेन तानि च॥  
१९.  
तेन सो विम्हितो पुच्छि, के तुम्हेति चमूपति।  
तस्स सा जातिगोत्तानि, राजधीता निवेदयि॥  
२०.  
पितुच्छा धीतरं तं सो, आदाय धजिनी पति।  
गन्त्वान वङ्गनगरं, संवासं ताय कप्पयि॥  
२१.  
सीहो सीघं गुहं गन्त्वा, ते अदिस्वा तयो जने।  
अट्टितो पुत्तसोकेन, न च खादि न चा’पिवि॥  
२२.  
दारके ते गवेसन्तो, अगा पच्‍चन्तगामके।  
उब्बासीयति सो सो’व, यंयं गाममुपेति सो॥  
२३.  
पच्‍चन्तवासिनो गन्त्वा, रञ्‍ञो तं पटिवेदयुं।  
सीहो पिळेति ते रट्ठं, तं देव पटिसेधय॥  
२४.  
अलकं निसेधकं तस्स, हत्थिक्खन्धगतं पुरे।  
आदेतु सीहदायीति, सहस्सं सो पचारयि॥  
२५.  
तथेव द्वेसहस्सानि, तीणिचा’पि नरिस्सरो।  
द्वीसु वारेसु वारेसि, माता सीहभुजं हितं॥  
२६.  
अग्गहि ततिये वारे, सीहबाहु अपुच्छिय।  
मातरं तिसहस्सं तं, घातेतुं पितरं सकं॥  
२७.  
रञ्‍ञो कुमारं दस्सेसुं, तं राजा इध मब्रवि।  
गहितो यदि सीहो ते, दम्मि रट्ठं तदेव ते॥  
२८.  
सो तं गन्त्वा गुहाद्वारं, सीहं दिस्वाव आरका।  
एन्तं पुत्तसिनेहेन, विज्झितुं तं सरं खिपि॥  
२९.  
सरो नळातमाहच्‍च, मेत्तचित्तेन थस्स तु।  
कुमारपादमूले’व, निवत्तो पति भूमियं॥  
३०.  
तथा’सि याव ततियं, ततो कुज्झिमिगामिपो।  
ततो खित्तो सरोतस्स, कायं निब्बिज्‍ज निक्खमि॥  
३१.  
सकेसरं सीहसीसं, आदाय सपुरं अगा।  
मतस्स वङ्गराजस्स, सत्ताहानि तदा अहु॥  
३२.  
रञ्‍ञो अपुत्तकत्ता च, पतीता चस्स कम्मुना।  
सुत्वा च रञ्‍ञो नत्तुत्तं, सञ्‍जानित्वा च मातरं॥  
३३.  
अमच्‍चा सन्‍निपतिता, अखिला एकमानसा।  
सीहबाहु कुमारस्स, राजा होहीति अब्रवुं॥  
३४.  
सो रज्‍जं सम्पटिच्छित्वा, दत्वा मातु पतिस्स तं।  
सीहसीवलिमादाय, जातभूमिं गतो सयं॥  
३५.  
नगरं तत्थ मापेसि, अहु सीहपुरन्ति तं।  
अरञ्‍ञे योजनसते, गामे चापि निवेसयि॥  
३६.  
लाळरट्ठे पुरे तस्मिं, सीहबाहुनराधिपो।  
रज्‍जं कारेसि कत्वान, महेसिं सीहसीवलिं॥  
३७.  
महेसी सोळसक्खत्तुं, यमके च दुवे दुवे।  
पुत्ते जनयि कालेसा, विजयो नाम जेट्ठको॥  
३८.  
सुमित्तो नाम दुतियो, सब्बे द्वत्तिंस पुत्तका।  
कालेन विजयं राजा, उपरज्‍जे’भि सेचयि॥  
३९.  
विजयो विसमाचारो, आसि तम्परिसापि च।  
साहसानि अनेकानि, दुस्सहानि करिंसुते॥  
४०.  
कुद्धो महाजनो रञ्‍ञो, तमत्थं पटिवेदयि।  
राजा ते सञ्‍ञपेत्वान, पुत्तं ओवदि साधुकं॥  
४१.  
सब्बं तथेव दुतियं, अहोसि ततियं पन।  
कुद्धो महाजनो आह, पुत्तं घातेहि ते इति॥  
४२.  
राजा’थविजयं तञ्‍च, परिवारञ्‍च तस्स तं।  
सत्तसतानि पुरिसे, कारेत्वा अद्धमुण्णके॥  
४३.  
नावाय पक्खिपापेत्वा, विस्सज्‍जापेसि सागरे।  
तथा तेसं भरियायो, तथेव च कुमारके॥  
४४.  
विसुं विसुं ते विस्सट्ठा, पुरिसित्थिकुमारका।  
विसुं विसुं दीपकस्मिं, ओक्‍कमिंसु वसिंसु च॥  
४५.  
नग्गदीपोति ञायित्थ, कुमारोक्‍कन्तदीपको।  
भरियोक्‍कन्तदीपो तु, महिन्ददीपको इति॥  
४६.  
सुप्पारके पट्टनम्हि, विजयो पन ओक्‍कमि।  
परिसा साहसेने’त्थ, भीतो नावं पुना’रुहि॥  
४७.  
लंकायं विजयसनामको कुमारो।  
ओतिण्णो थिरमति तम्बपण्णिदीपे।  
सालानं यमकगुणानमन्तरस्मिं।  
निब्बातुं सयितदिने तथागतस्स॥  
सुजनपसादसंवे गत्थायकते महावंसे  
विजयागमनंनाम  
छट्ठापरिच्छेदो।  