---
title: ०३. आचरियानं सञ्‍जातट्ठानपरिच्छेदो

---
३. आचरियानं सञ्‍जातट्ठानपरिच्छेदो  
आचरियेसु च अत्थि जम्बुदीपिकाचरिया अत्थि, लङ्कादीपिकाचरिया। कतमे जम्बुदीपिकाचरिया? कतमे लङ्कादीपिकाचरिया? महाकच्‍चायनो जम्बुदीपिकाचरियो सो हि अवन्तिरट्ठे उज्‍जेनी नगरे चन्दपज्‍जोतस्स नाम रञ्‍ञो पुरोहितो हुत्वा कामानं आदीनवं दिस्वा, घरावासं पहाय सत्थुसासने पब्बज्‍जित्वा हेट्ठा वुत्तप्पकारे गन्थे अकासि। महाअट्ठकथाचरियो जम्बुदीपिको, महापच्‍चरिकाचरियो, महाकुरुन्दिकाचरियो, अञ्‍ञतरो आचरिया द्वेति इमे च भूवाचरिया। लङ्कादीपिकाचरिया नाम ते किर बुद्धघोसाचरियस्स पूरे भूताचरिये काले अहेसुं। महाबुद्धघोसाचरियो जम्बुदीपिको। सो किर मगधरट्ठे घोसकगामे रञ्‍ञो पुरोहितस्स केसि नाम ब्राह्मणस्स पुत्तो, सत्थुसासने पब्बज्‍जित्वा लङ्कादीपं गतो हेट्ठा वुत्तप्पकारे गन्थे अकासि।  
बुद्धदत्ताचरियो, आनन्दाचरियो, धम्मपालाचरियो, द्वे बुब्बाचरियो, महावजिर-बुद्धाचरियो, चुल्‍लवजिर-बुद्धाचरियो, विमलबुद्धसङ्खातो दीपङ्कराचरियो, चुल्‍लदीपङ्कराचरियो, चुल्‍लधम्मपालाचरियो, कस्सपाचरियोति इमे एकादसचरिया जम्बुदीपिका हेट्ठा वुत्तपकारे गन्थे अकंसु। महानामाचरियो, अञ्‍ञतराचरिया, चुल्‍लमहानामाचरियो, उपसेनाचरियो, मोग्गलानाचरियो, सङ्घरक्खिताचरियो, वुत्तोदयकाराचरियो, धम्मसिराचरियो, अञ्‍ञतरा द्वाचरिया, अनुरुद्धाचरियो, खेमाचरियो, सारिपुत्ताचरियो, बुद्धनागाचरियो, चुल्‍लमोग्गलानाचरियो, वाचिस्सवाचरियो, सुमङ्गलाचरियो, बुद्धपियाचरियो, धम्मकित्ति आचरियो मेधङ्कराचरियो, बुद्धरक्खिताचरियो, उपतिस्सा चरियो, अञ्‍ञतरा वीसताचरिया, सद्धम्मसिराचरियो, देवाचरियो, चुल्‍लबुद्धघोसाचरियो, सारिपुत्ताचरियो, रट्ठपालाचरियोति इमे द्वे पञ्‍ञासाचरिया लङ्कादीपिकाचरिया नाम। सुभूतचन्दाचरियो, अग्गवंसाचरियो, नवो वजिरबुद्धाचरियो, गुणसागराचरियो, अभयाचरियो, ञाणसागराचरियो, अञ्‍ञतरा द्वाचरिया, उत्तमाचरियो, अञ्‍ञतरो आचरियो, अञ्‍ञतरो महामच्‍चो, धम्मसेनापताचरियो, अञ्‍ञतरा तयो आचरिया, सद्धम्मगुरु आचरियो, सारिपुत्ताचरियो, अञ्‍ञतरो एका आचरियो, मेधङ्कराचरियो, अग्गपण्डिताचरियो, चीवराचरियो, सद्धम्मजोतिपालाचरियो, विमलबुद्धाचरियोति इमे तेवीसति आचरिया जम्बुदीपिका हेट्ठा वुत्तप्पकारे गन्थे पुक्‍काम सङ्खाते अरिमद्दन नगरे अकंसु।  
नवोविमलबुद्धाचरियो जम्बुदीपिको हेट्ठा वुत्तप्पकारे गन्थे पंयनगरे अकासि। अञ्‍ञतराचरियो अरियवंसाचरियोति इमे द्वाचरिया जम्बुदीपिका हेट्ठा वुत्तप्पकारे गन्थे अति [नवि] पुरे अकंसु, अञ्‍ञतरा वीसताचरिया जम्बुदीपिका हेट्ठा वुत्तप्पकारे गन्थे किञ्‍चि पुरादिघरे अकंसु।  
[इति चुल्‍लगन्थवंसे आचरियानं सञ्‍जातट्ठान दीपको नाम ततियो परिच्छेदो।]  