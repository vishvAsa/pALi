---
title: एकादसम परिच्छेद

---
एकादसम परिच्छेद  


## देवानंपियतिस्साभिसेको

१.  
तस्सच्‍चये तस्स सुतो, मुटसिवो’ति विस्सुतो।  
सुवण्णपालिया पुत्तो, पत्तो रज्‍जमनाकुलं॥  
२.  
महामेघवनुय्यानं, नामनुगगुणोदितं।  
फलपुप्फतरुपेतं, सो राजा कारयि सुभं॥  
३.  
उय्यानठानग्गहणे, महामेघो अकालजो।  
पावस्सितेन उय्यानं, महामेघवनं अहु॥  
४.  
सट्ठिवस्सानि मुटसिवो, राजा राज्‍जमकारयि।  
अनुराधे पुरवरे, लंका भुवदने सुभे॥  
५.  
तस्स पुत्ता दसा’हेसुं, अञ्‍ञमञ्‍ञहितेसिनो।  
दुवे धीता चा’नुकुला, कुलानुच्छविका अहू॥  
६.  
देवानं पियतिस्सोति, विस्सुतो दुतियो सुतो।  
तेसु भातूसु सब्बेसु, पुञ्‍ञापञ्‍ञाधिको अहु॥  
७.  
देवानं पियतिस्सो सो, राजा’सि पितुअच्‍चये।  
तस्सा’भिसेकेन समं, बहून’च्छरियान’हुं॥  
८.  
लंकादीपम्हि सकले, निधयो रतनानि च।  
अन्तोठितानि उग्गन्त्वा, पथवीतलमारुहुं॥  
९.  
लंकादीपसमीपम्हि, भिन्‍ननावागतानि च।  
तत्रजातानि च थलं, रतनानि समारुहुं॥  
१०.  
छातपब्बतपादम्हि, तिस्सो च वेळुयट्ठियो।  
जातारथपतोदेन, समाना परिमाणतो॥  
११.  
तासु एकालतायट्ठि, रजता’भा तहिं लता।  
सुवण्णावण्णारुचिरा, दिस्सन्तेता मनोरमा॥  
१२.  
एका कुसुमा यट्ठीतु, कुसुमानि तहिं पन।  
नानानि नानावण्णानि, दिस्सन्ते’ति फुटानि च॥  
१३.  
एकासकुणयट्ठितु , तहिं पक्खिमिगा बहू।  
नाना च नानावण्णा च, सजीवा विय दिस्सरे॥  
१४.  
भयगजरथामलका, वलयङ्गुलिवेठका।  
ककुधफलापाकतिका, इच्‍चेता अट्ठजातियो॥  
१५.  
मुत्तासमुदा उग्गन्त्वा, तीरे वट्टि विय ठिता।  
देवानं पियतिस्सस्स, सब्बं पुञ्‍ञविजम्भितं॥  
१६.  
इन्दनीलं वेळुरियं, लोहितङ्कमणिधि’मे।  
रजतानि पने’तानि, मुत्ता ता तावयट्ठियो॥  
१७.  
सत्तहब्भन्तरेयेव, रञ्‍ञो सन्तिकमाहरुं।  
तानि दिस्वा पतीतो सो, राजा इति विचिन्तयि॥  
१८.  
रतनानि अनग्घानि, धम्मासोको इमानिमे।  
सहायो’रहतेना’ञ्‍ञो, तस्स दस्सं इमान’तो॥  
१९.  
देवानं पियतिस्सो च, धम्मासोको च ते इमे।  
द्वे अदिट्ठसहायाहि, चिरप्पभुति भूपति॥  
२०.  
भागिनेय्यं महारिट्ठं, अमच्‍चं पमुखं ततो।  
दिजं अमच्‍चं गणतं, राजा ते चतुरो जने॥  
२१.  
दूतो कत्वान पाहेसि, बलोघपरिवारिते।  
गाहा पेत्वा अनग्घानि, रतनानि इमानि सो॥  
२२.  
मणिजाती च तिस्सो ता, तिस्सो च रथयट्ठियो।  
सङ्खञ्‍च दक्खिणावत्तं, मुत्ता जाती च अट्ठ ता॥  
२३.  
आरुय्ह जम्बुकोलम्हि, नावं सत्तदिनेन ते।  
सुखेन तित्थं लद्धान, सत्ताहेन ततो पुन॥  
२४.  
पाटलिपुत्तं गन्त्वान, धम्मासोकस्स राजिनो।  
अदंसु पण्णाकारेते, दिस्वा तानि पसीदि सो॥  
२५.  
रतनानि’दिसानेत्थ, नत्थि मे इति चिन्तिय।  
अदा सेनापतिट्ठानं, तुट्ठो’रिट्ठस्स भूपति॥  
२६.  
पोरोहिच्‍चब्राह्मणस्स, दण्डनायतं पन।  
अदासि तस्सा’मच्‍चस्स, सेट्ठित्तं गणकस्स तु॥  
२७.  
तेसं अनप्पके भोगे, दत्वा वासघरानि च।  
महामच्‍चेहि मन्तेन्तो, पस्सित्वा पटिपाभतं॥  
२८.  
वालबीजनी मुण्हिसं, खग्गं छत्तञ्‍च पादुकं।  
मोळिं वतं सपामङ्गं, भिङ्कारं हरिचन्दनं॥  
२९.  
अधोविमं वत्थकोटिं, महग्घं हत्थपुञ्छनिं।  
नागा’हटं अञ्‍जनञ्‍च, अरुणाभञ्‍च मत्तिकं॥  
३०.  
अनोतत्तोदकञ्‍चेव, गङ्गासलिलमेव च।  
सङ्खञ्‍च नन्दियावट्टं, वड्ढमानं कुमारिकं॥  
३१.  
हेमभोजनकण्डञ्‍च, सिविकञ्‍च महारहं।  
हरीटकं आमलकं, महग्घं अमतोसधं॥  
३२.  
सुकाहटानं सालीनं, सट्ठिवाहसतानि च।  
अभिसेको पकरणं, परिवारविसेसितं॥  
३३.  
दत्वा काले भहायस्स, पण्णाकारे नरिस्सरो।  
दूते पाहेसिसद्धम्म-पण्णाकारमिमम्पिच॥  
३४.  
अहं बुद्धञ्‍च धम्मञ्‍च, सङ्घञ्‍च सरणं गतो।  
उपासकत्तं देसेसिं, सक्यपुत्तस्स सासने॥  
३५.  
त्वम्पिमानि रतनानि, उत्तमानि नरुत्तम।  
चित्तं पसादयित्वान, सद्धाय सरणं वज॥  
३६.  
‘‘करोथ मे सहायस्स, अभिसेकं पुनो’’ इति।  
वत्वा सहया’मच्‍चेते, सक्‍करित्वा च पेसयि॥  
३७.  
पञ्‍चमासे वसित्वान, ते मच्‍चा’तिवसक्‍कता।  
वेसाखसुक्खपक्खादि-दिने दूता विनिग्गता॥  
३८.  
तामलित्तियमारुय्ह, नावं तेजम्बुकोलके।  
ओरुय्ह कूपं पस्सिंसु, पत्वा द्वादसियं इध॥  
३९.  
अदंसु पण्णाकारे ते, दूता लंकादीपस्सते।  
तेसं महन्तं सक्‍कारं, लंकापति अकारयि॥  
४०.  
ते मग्गसिरमासस्स, आदिचन्दोदयेजिने।  
अभिसित्तञ्‍च लंकिन्दं, अमच्‍चा सामिभत्तिनो॥  
४१.  
धम्मासोकस्स वचनं, वत्वा सामि हितेरता।  
पुनोपि अभिसिञ्‍चिंसु, लंकाहितसुखेरतं॥  
४२.  
वेसाखे नरपति पुण्णमायमेवं।  
देवानं पियवचनो पगूळनामो।  
लंकायं पवीततपीति उस्सवायं।  
अत्तानं जनसुखदो’भिसेचयी सोति॥  
सुजनप्पसादसंवेगत्थाय कते महावंसे  
देवानंपियतिस्साभिसेकोनाम  
एकादसमो परिच्छेदो।  