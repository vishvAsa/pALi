---
title: ०३. मातुगामसंयुत्तं

---
३. मातुगामसंयुत्तं  
१. पठमपेय्यालवग्गो  


## १-२. मातुगामसुत्तादिवण्णना

२८०-२८१. अगुणङ्गेहीति अगुणकोट्ठासेहि। रूपयतीति रूपं, सरीररूपं। सरीररूपं पासंसं एतस्स अत्थीति रूपवा, तप्पटिक्खेपेन न च रूपवा, सम्पन्‍नरूपो न होतीति अत्थो। ञातिकुलतो अञ्‍ञतो वा आगताय भोगसम्पदाय अभावेन न भोगसम्पन्‍नो। दुस्सीलोति निस्सीलो। निस्सीलताय एव चस्सा पुब्बुट्ठायितादिआचाराभावो वुत्तो। आलसियोति आलसियताय युत्तो। पजञ्‍चस्स न लभतीति पजाभावसीसेन तस्सा परिवारहानि वुत्ता। परिवत्तेतब्बन्ति पुरिसवसेन परिवत्तेतब्बं।  
मातुगामसुत्तादिवण्णना निट्ठिता।  


## ३. आवेणिकदुक्खसुत्तवण्णना

२८२. आवेणितब्बतो मरियादाय विसुं असाधारणतो पस्सितब्बतो आवेणिकानि। पटिपच्‍चेके पुग्गले नियुत्तानीति पाटिपुग्गलिकानि। परिचारिकभावन्ति उपट्ठायिकभावं।  
आवेणिकदुक्खसुत्तवण्णना निट्ठिता।  


## ४. तीहिधम्मेहिसुत्तादिवण्णना

२८३-३०३. मच्छेरमलपरियुट्ठितेनाति मच्छरियमलेन अभिभूतेन। तेनाति कस्सचि किञ्‍चि अदानेन च। एतं ‘‘मच्छेरमलपरियुट्ठितेना’’तिआदि वुत्तं। विलोकेन्तो विचरति इस्सापकतचित्तताय। पञ्‍चमादीनि याव एकादसमा उत्तानत्थानेव।  
तीहिधम्मेहिसुत्तादिवण्णना निट्ठिता।  
३. बलवग्गो  


## १. विसारदसुत्तवण्णना

३०४. रूपसम्पत्ति रूपबलं तंसमङ्गिनो उपत्थम्भकभावतो। एस नयो सेसेसुपि। बलानि हि सत्तानं वुड्ढिया उपत्थम्भकपच्‍चयो होति, यथा तं आहारो। तेनाह – ‘‘इमानी’’तिआदि।  
विसारदसुत्तवण्णना निट्ठिता।  


## २-१०. पसय्हसुत्तादिवण्णना

३०५-३१३. अभिभवित्वा सब्बं अन्तोजनं सामिकञ्‍च। नासेन्तीति नासनं अदस्सनं नेन्ति नीहरन्तीति अत्थो।  
पसय्हसुत्तादिवण्णना निट्ठिता।  
मातुगामसंयुत्तवण्णना निट्ठिता।  