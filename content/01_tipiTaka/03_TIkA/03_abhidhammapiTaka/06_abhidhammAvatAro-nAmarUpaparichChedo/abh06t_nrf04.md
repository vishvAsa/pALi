---
title: ०४. चतुत्थो परिच्छेदो

---
४. चतुत्थो परिच्छेदो  


## एकविधादिनिद्देसो

१२७.  
इतो परं पवक्खामि, नयमेकविधादिकं।  
आभिधम्मिकभिक्खूनं, बुद्धिया पन वुद्धिया॥  
१२८.  
सब्बमेकविधं चित्तं, विजाननसभावतो।  
दुविधञ्च भवे चित्तं, अहेतुकसहेतुतो॥  
१२९.  
पुञ्ञापुञ्ञविपाका हि, कामे दस च पञ्च च।  
क्रिया तिस्सोति सब्बेपि, अट्ठारस अहेतुका॥  
१३०.  
एकसत्तति सेसानि, चित्तुप्पादा महेसिना।  
सहेतुकाति निद्दिट्ठा, तादिना हेतुवादिना॥  
१३१.  
सवत्थुकावत्थुकतो , तथोभयवसेन च।  
सब्बं वुत्तपकारं तु, तिविधं होति मानसं॥  
१३२.  
सब्बो कामविपाको च, रूपे पञ्चदसापि च।  
आदिमग्गो सितुप्पादो, मनोधातु क्रियापि च॥  
१३३.  
दोमनस्सद्वयञ्चापि, तेचत्तालीस मानसा।  
नुप्पज्जन्ति विना वत्थुं, एकन्तेन सवत्थुका॥  
१३४.  
अरूपावचरपाका च, एकन्तेन अवत्थुका।  
द्वाचत्तालीस सेसानि, चित्तानुभयथा सियुं॥  
१३५.  
एकेकारम्मणं चित्तं, पञ्चारम्मणमेव च।  
छळारम्मणकञ्चेति, एवम्पि तिविधं सिया॥  
१३६.  
विञ्ञाणानि च द्वेपञ्च, अट्ठ लोकुत्तरानि च।  
सब्बं महग्गतञ्चेव, ठपेत्वाभिञ्ञमानसं॥  
१३७.  
तेचत्तालीस विञ्ञेय्या, एकेकारम्मणा पन।  
मनोधातुत्तयं तत्थ, पञ्चारम्मणमीरितं॥  
१३८.  
तेचत्तालीस सेसानि, छळारम्मणिका मता।  
तथा च तिविधं चित्तं, कुसलाकुसलादितो॥  
१३९.  
अहेतुं एकहेतुञ्च, द्विहेतुञ्च तिहेतुकं।  
एवं चतुब्बिधं चित्तं, विञ्ञातब्बं विभाविना॥  
१४०.  
हेट्ठा मयापि निद्दिट्ठा, अट्ठारस अहेतुका।  
विचिकिच्छुद्धच्चसंयुत्तं, एकहेतुमुदीरितं॥  
१४१.  
कामे द्वादसधा पुञ्ञ-विपाकक्रियतो पन।  
दसधाकुसला चाति, बावीसति दुहेतुका॥  
१४२.  
कामे द्वादसधा पुञ्ञ-विपाकक्रियतो पन।  
सब्बं महग्गतञ्चेव, अप्पमाणं तिहेतुकं॥  
१४३.  
रूपीरियापथविञ्ञत्ति-जनकाजनकादितो।  
एवञ्चापि हि तं चित्तं, होति सब्बं चतुब्बिधं॥  
१४४.  
द्वादसाकुसला तत्थ, कुसला कामधातुया।  
तथा दस क्रिया कामे, अभिञ्ञामानसं द्वयं॥  
१४५.  
समुट्ठापेन्ति रूपानि, कप्पेन्ति इरियापथं।  
जनयन्ति च विञ्ञत्तिं, इमे द्वत्तिंस मानसा॥  
१४६.  
कुसला च क्रिया चेव, ते महग्गतमानसा।  
अट्ठानासवचित्तानि, छब्बीसति च मानसा॥  
१४७.  
समुट्ठापेन्ति रूपानि, कप्पेन्ति इरियापथं।  
चोपनं न च पापेन्ति, द्विकिच्चा नियता इमे॥  
१४८.  
ठपेत्वा दस विञ्ञाणे, विपाका द्वीसु भूमिसु।  
क्रिया चेव मनोधातु, इमानेकूनवीसति॥  
१४९.  
समुट्ठापेन्ति रूपानि, न करोन्तितरद्वयं।  
पुन द्वेपञ्चविञ्ञाणा, विपाका च अरूपिसु॥  
१५०.  
सब्बेसं सन्धिचित्तञ्च, चुतिचित्तञ्चारहतो।  
न करोन्ति तिकिच्चानि, इमे सोळस मानसा॥  
१५१.  
एकद्वितिचतुट्ठान-पञ्चट्ठानपभेदतो।  
पञ्चधा चित्तमक्खासि, पञ्चनिम्मललोचनो॥  
१५२.  
कुसलाकुसला सब्बे, चित्तुप्पादा महाक्रिया।  
महग्गता क्रिया चेव, चत्तारो फलमानसा॥  
१५३.  
सब्बेव पञ्चपञ्ञास, निप्पपञ्चेन सत्थुना।  
जवनट्ठानतोयेव, एकट्ठाने नियामिता॥  
१५४.  
पुन द्वेपञ्चविञ्ञाणा, दस्सने सवने तथा।  
घायने सायने ठाने, फुसने पटिपाटिया॥  
१५५.  
मनोधातुत्तिकं ठाने, आवज्जने पटिच्छने।  
अट्ठसट्ठि भवन्तेते, एकट्ठानिकतं गता॥  
१५६.  
पुन द्विट्ठानिकं नाम, चित्तद्वयमुदीरितं।  
सोमनस्सयुतं पञ्च-द्वारे सन्तीरणं सिया॥  
१५७.  
तदारम्मणं छद्वारे, बलवारम्मणे सति।  
तथा वोट्ठब्बनं होति, पञ्चद्वारेसु वोट्ठबो॥  
१५८.  
मनोद्वारेसु सब्बेसं, होति आवज्जनं पन।  
इदं द्विट्ठानिकं नाम, होति चित्तद्वयं पन॥  
१५९.  
पटिसन्धिभवङ्गस्स, चुतिया ठानतो पन।  
महग्गतविपाका ते, नव तिट्ठानिका मता॥  
१६०.  
अट्ठ कामा महापाका, पटिसन्धिभवङ्गतो।  
तदारम्मणतो चेव, चुतिट्ठानवसेन च॥  
१६१.  
चतुट्ठानिकचित्तानि , अट्ठ होन्तीति निद्दिसे।  
कुसलाकुसलपाकं तु-पेक्खासहगतद्वयं॥  
१६२.  
सन्तीरणं भवे पञ्च-द्वारे छद्वारिकेसु च।  
तदारम्मणतं याति, बलवारम्मणे सति॥  
१६३.  
पटिसन्धिभवङ्गानं, चुतिट्ठानवसेन च।  
पञ्चट्ठानिकचित्तन्ति, इदं द्वयमुदीरितं॥  
१६४.  
पञ्चकिच्चं द्वयं चित्तं, चतुकिच्चं पनट्ठकं।  
तिकिच्चं नवकं द्वे तु, द्विकिच्चा सेसमेककं॥  
१६५.  
भवङ्गावज्जनञ्चेव, दस्सनं सम्पटिच्छनं।  
सन्तीरणं वोट्ठब्बनं, जवनं भवति सत्तमं॥  
१६६.  
छब्बिधं होति तं छन्नं, विञ्ञाणानं पभेदतो।  
सत्तधा सत्तविञ्ञाण-धातूनं तु पभेदतो॥  
१६७.  
एकेकारम्मणं छक्कं, पञ्चारम्मणभेदतो।  
छळारम्मणतो चेव, होति अट्ठविधं मनो॥  
१६८.  
तत्थ द्वेपञ्चविञ्ञाणा, होन्ति एकेकगोचरा।  
रूपारम्मणिका द्वे तु, द्वे द्वे सद्दादिगोचरा॥  
१६९.  
सब्बं महग्गतं चित्तं, पञ्चाभिञ्ञाविवज्जितं।  
सब्बं लोकुत्तरञ्चेति, एकेकारम्मणं भवे॥  
१७०.  
एकेकारम्मणं छक्क-मिदं ञेय्यं विभाविना।  
पञ्चारम्मणिकं नाम, मनोधातुत्तयं भवे॥  
१७१.  
कामावचरचित्तानि, चत्तालीसं तथेककं।  
अभिञ्ञानि च सब्बानि, छळारम्मणिकानिति॥  
१७२.  
चित्तं नवविधं होति, सत्तविञ्ञाणधातुसु।  
पच्छिमञ्च तिधा कत्वा, कुसलाकुसलादितो॥  
१७३.  
पुञ्ञापुञ्ञवसेनेव , विपाकक्रियभेदतो।  
छसत्ततिविधो भेदो, मनोविञ्ञाणधातुया॥  
१७४.  
मनोधातुं द्विधा कत्वा, विपाकक्रियभेदतो।  
नवधा पुब्बवुत्तेहि, दसधा होति मानसं॥  
१७५.  
धातुद्वयं तिधा कत्वा, पच्छिमं पुन पण्डितो।  
एकादसविधं चित्तं, होतीति परिदीपये॥  
१७६.  
मनोविञ्ञाणधातुम्पि, कुसलाकुसलादितो।  
चतुधा विभजित्वान, वदे द्वादसधा ठितं॥  
१७७.  
भवे चुद्दसधा चित्तं, चुद्दसट्ठानभेदतो।  
पटिसन्धिभवङ्गस्स, चुतियावज्जनस्स च॥  
१७८.  
पञ्चन्नं दस्सनादीनं, सम्पटिच्छनचेतसो।  
सन्तीरणस्स वोट्ठब्ब-जवनानं वसेन च॥  
१७९.  
तदारम्मणचित्तस्स, तथेव ठानभेदतो।  
एवं चुद्दसधा चित्तं, होतीति परिदीपये॥  
१८०.  
भूमिपुग्गलनानात्त-वसेन च पवत्तितो।  
बहुधा पनिदं चित्तं, होतीति च विभावये॥  
१८१.  
एकविधादिनये पनिमस्मिं,  
यो कुसलो मतिमा इध भिक्खु।  
तस्सभिधम्मगता पन अत्था,  
हत्थगतामलका विय होन्ति॥  
इति अभिधम्मावतारे एकविधादिनिद्देसो नाम  
चतुत्थो परिच्छेदो।  