---
title: ०७. सत्तमो परिच्छेदो

---
७. सत्तमो परिच्छेदो  


## विपाकचित्तप्पवत्तिनिद्देसो

३७६.  
अनन्तञाणेन निरङ्गणेन,  
गुणेसिना कारुणिकेन तेन।  
वुत्ते विपाके मतिपाटवत्थं,  
विपाकचित्तप्पभवं सुणाथ॥  
३७७.  
एकूनतिंस कम्मानि, पाका द्वत्तिंस दस्सिता।  
तीसु द्वारेसु कम्मानि, विपाका छसु दिस्सरे॥  
३७८.  
कुसलं कामलोकस्मिं, पवत्ते पटिसन्धियं।  
तं तं पच्‍चयमागम्म, ददाति विविधं फलं॥  
३७९.  
एकाय चेतनायेका, पटिसन्धि पकासिता।  
नानाकम्मेहि नाना च, भवन्ति पटिसन्धियो॥  
३८०.  
तिहेतुकं तु यं कम्मं, कामावचरसञ्‍ञितं।  
तिहेतुकं दुहेतुञ्‍च, विपाकं देत्यहेतुकं॥  
३८१.  
दुहेतुकं तु यं कम्मं, तं न देति तिहेतुकं।  
दुहेतुकमहेतुञ्‍च, विपाकं देति अत्तनो॥  
३८२.  
तिहेतुकेन कम्मेन,  
पटिसन्धि तिहेतुका।  
दुहेतुकापि होतेव,  
न च होति अहेतुका॥  
३८३.  
दुहेतुकेन कम्मेन,  
पटिसन्धि दुहेतुका।  
अहेतुकापि होतेव,  
न च होति तिहेतुका॥  
३८४.  
असङ्खारमसङ्खारं , ससङ्खारम्पि देति हि।  
ससङ्खारमसङ्खारं, ससङ्खारं फलं तथा॥  
३८५.  
एकाय चेतनायेत्थ, कुसलस्स च सोळस।  
विधा विपाकचित्तानि, भवन्तीति पकासये॥  
३८६.  
आरम्मणेन होतेव, वेदनापरिवत्तनं।  
तदारम्मणचित्तम्पि, जवनेन नियामितं॥  
३८७.  
कामावचरचित्तेन, कुसलेनादिना पन।  
तुल्येन पाकचित्तेन, गहिता पटिसन्धि चे॥  
३८८.  
बलवारम्मणे इट्ठे, चक्खुस्सापाथमागते।  
मनोधातु भवङ्गस्मिं, ताय आवट्टिते पन॥  
३८९.  
वीथिचित्तेसु जातेसु, चक्खुविञ्‍ञाणकादिसु।  
जायते जवनं हुत्वा, पठमं काममानसं॥  
३९०.  
सत्तक्खत्तुं जवित्वान, पठमे कुसले गते।  
तदेवारम्मणं कत्वा, तेनेव सदिसं पुन॥  
३९१.  
विपाकं जायते चित्तं, तदारम्मणसञ्‍ञितं।  
सन्धिया तुल्यतो मूल-भवङ्गन्ति पवुच्‍चते॥  
३९२.  
तञ्‍च सन्तीरणं एत्थ, दस्सनं सम्पटिच्छनं।  
गणनूपगचित्तानि, चत्तारेव भवन्ति हि॥  
३९३.  
यदा हि दुतियं चित्तं, कुसलं जवनं तदा।  
तेन तुल्यविपाकम्पि, तदारम्मणकं सिया॥  
३९४.  
सन्धिया असमानत्ता, द्वे नामानिस्स लब्भरे।  
‘‘आगन्तुकभवङ्ग’’न्ति, ‘‘तदारम्मणक’’न्ति च॥  
३९५.  
यदा हि ततियं पुञ्‍ञं, जवनं होति तेन च।  
सदिसं ततियं पाकं, तदारम्मणकं सिया॥  
३९६.  
‘‘आगन्तुकभवङ्ग’’न्ति, इदम्पि च पवुच्‍चति।  
इमिना पन सद्धिं छ, पुरिमानि च पञ्‍चपि॥  
३९७.  
यदा चतुत्थं कुसलं, जवनं होति तेन च।  
तुल्यं चतुत्थं पाकं तु, तदारम्मणतं वजे॥  
३९८.  
आगन्तुकभवङ्गं तु, तदारम्मणनामकं।  
पुरिमानि छ पाकानि, इमिना होन्ति सत्त तु॥  
३९९.  
तस्मिं द्वारे यदा इट्ठ-मज्झत्तारम्मणं पन।  
आगच्छति तदापाथं, तदा वुत्तनयेनिध॥  
४००.  
आरम्मणवसेनेव, वेदना परिवत्तति।  
उपेक्खासहितं तस्मा, होति सन्तीरणं मनो॥  
४०१.  
उपेक्खासहितेस्वेव, जवनेसु चतूसुपि।  
तेहि तुल्यानि चत्तारि, पाकचित्तानि जायरे॥  
४०२.  
वेदनायासमानत्ता, अच्‍चन्तं पुरिमेहि तु।  
होन्ति पिट्ठिभवङ्गानि, चत्तारीति च नामतो॥  
४०३.  
पञ्‍चिमानि विपाकानि, पुरिमेहि च सत्तहि।  
सद्धिं द्वादस पाकानि, भवन्तीति विनिद्दिसे॥  
४०४.  
चक्खुद्वारे तथा एवं, सोतादीस्वपि निद्दिसे।  
द्वादस द्वादस पाका, समसट्ठि भवन्तिमे॥  
४०५.  
एकाय चेतनायेव, कम्मे आयूहिते पन।  
समसट्ठि विपाकानि, उप्पज्‍जन्ति न संसयो॥  
४०६.  
गहितागहणेनेत्थ , चक्खुद्वारेसु द्वादस।  
सोतविञ्‍ञाणकादीनि, चत्तारीति च सोळस॥  
४०७.  
एवमेव ससङ्खार-तिहेतुकुसलेनपि।  
असङ्खारससङ्खारु-पेक्खासहगतेहिपि॥  
४०८.  
कम्मे आयूहिते तेसं, विपाकेहि च तीहिपि।  
एसेव च नयो तेहि, दिन्‍नाय पटिसन्धिया॥  
४०९.  
पठमं इट्ठमज्झत्त-गोचरस्स वसेनिध।  
पवत्तिं पन दस्सेत्वा, उपेक्खासहितद्वये॥  
४१०.  
दस्सेतब्बा तप्पच्छा तु, इट्ठस्मिं गोचरे इध।  
एकेकस्मिं पन द्वारे, द्वादस द्वादसेव तु॥  
४११.  
गहितागहणेनेत्थ, पाकचित्तानि सोळस।  
पुब्बे वुत्तनयेनेव, ञेय्यं सब्बमसेसतो॥  
४१२.  
तिहेतुकेन कम्मेन, पटिसन्धि तिहेतुका।  
भवतीति अयं वारो, वुत्तो एत्तावता मया॥  
४१३.  
सन्धिमेकं तु कम्मेकं, जनेति न ततो परं।  
अनेकानि विपाकानि, सञ्‍जनेति पवत्तियं॥  
४१४.  
एकस्मा हि यथा बीजा, जायते एकमङ्कुरं।  
सुबहूनि फलानिस्स, होन्ति हेतुपवत्तितो॥  
४१५.  
दुहेतुकेन कम्मेन, पटिसन्धि दुहेतुका।  
होतीति हि अयं वारो, अनुपुब्बेन आगतो॥  
४१६.  
दुहेतुकेन कम्मेन, सोमनस्सयुतेनिध।  
असङ्खारिकचित्तेन, कम्मे आयूहिते पन॥  
४१७.  
तेन तुल्येन पाकेन, गहिता पटिसन्धि चे।  
इट्ठे आरम्मणे चक्खु-द्वारे आपाथमागते॥  
४१८.  
सोमनस्सयुते ञाण-हीने कुसलमानसे।  
सत्तक्खत्तुं जवित्वान, गते तस्मिं दुहेतुके॥  
४१९.  
तदेवारम्मणं कत्वा, जायते तदनन्तरं।  
तंसरिक्खकमेकं तु, असङ्खारिकमानसं॥  
४२०.  
तं हि मूलभवङ्गन्ति, तदारम्मणमिच्‍चपि।  
उभयम्पि च तस्सेव, नामन्ति परिदीपितं॥  
४२१.  
दुहेतुकससङ्खारे, जवितेपि च तंसमं।  
होतागन्तुकसङ्खातं, तदारम्मणमानसं॥  
४२२.  
तथेव च दुहेतूनं, इट्ठमज्झत्तगोचरे।  
द्विन्‍नं उपेक्खायुत्तानं, जवनानमनन्तरं॥  
४२३.  
द्वे तादिसानि जायन्ते, तदारम्मणमानसा।  
तेसं ‘‘पिट्ठिभवङ्ग’’न्ति, नामं ‘‘आगन्तुक’’न्ति च॥  
४२४.  
सन्तीरणद्वयञ्‍चेव, दस्सनं सम्पटिच्छनं।  
इमानि च भवङ्गानि, चक्खुद्वारे पनट्ठ हि॥  
४२५.  
एवमट्ठट्ठ कत्वान, द्वारेसुपि च पञ्‍चसु।  
चत्तालीस विपाकानि, भवन्तीति पवत्तियं॥  
४२६.  
गहितागहणेनेत्थ, चक्खुद्वारे पनट्ठ च।  
सोतघानादिना सद्धिं, द्वादसेव भवन्ति हि॥  
४२७.  
एकाय चेतनायेवं, कम्मे आयूहिते पन।  
द्वादसेव विपाकानि, भवन्तीति पकासितं॥  
४२८.  
दुहेतुकत्तयेनापि , सेसेन सदिसेन तु।  
पाकेनादिन्‍नसन्धिया, अयमेव नयो मतो॥  
४२९.  
दुहेतुकेन कम्मेन, पटिसन्धि दुहेतुका।  
होतीतिपि अयं वारो, वुत्तो एत्तावता मया॥  
४३०.  
दुहेतुकेन कम्मेन, पटिसन्धि अहेतुका।  
होतीति च अयं वारो, अनुपुब्बेन आगतो॥  
४३१.  
दुहेतुकेसु चित्तेसु, कुसलेसु चतूसुपि।  
तेसु अञ्‍ञतरेनेव, कम्मे आयूहिते पन॥  
४३२.  
तस्सेव पाकभूताय, आदिन्‍नपटिसन्धिनो।  
उपेक्खासहिताहेतु, मनोविञ्‍ञाणधातुया॥  
४३३.  
पटिसन्धि न वत्तब्बा, सा कम्मसदिसाति हि।  
कम्मं दुहेतुकं होति, पटिसन्धि अहेतुका॥  
४३४.  
तस्स बुद्धिमुपेतस्स, इट्ठमज्झत्तगोचरे।  
आपाथमागते चक्खु-द्वारे पुन च देहिनो॥  
४३५.  
दुहेतूनं चतुन्‍नम्पि, पुञ्‍ञानं यस्स कस्सचि।  
जवनस्सावसानस्मिं, अहेतुकमिदं मनो॥  
४३६.  
तदारम्मणभावेन, जायते नत्थि संसयो।  
तं तु मूलभवङ्गञ्‍च, तदारम्मणमेव च॥  
४३७.  
वीथिचित्तेसु जातेसु, चक्खुविञ्‍ञाणकादिसु।  
उपेक्खासहितंयेव, होति सन्तीरणम्पि च॥  
४३८.  
तेसु एकं ठपेत्वान, गहितागहणेनिध।  
गणनूपगचित्तानि, तीणियेव भवन्ति हि॥  
४३९.  
इट्ठे आरम्मणे चक्खु-द्वारे आपाथमागते।  
तदा सन्तीरणञ्‍चेव, तदारम्मणमानसं॥  
४४०.  
सोमनस्सयुतंयेव, गहेत्वा तेसु एककं।  
पुरिमानि च तीणीति, चत्तारोव भवन्ति हि॥  
४४१.  
एवं चत्तारि चित्तानि, द्वारेसुपि च पञ्‍चसु।  
होन्ति वीसति चित्तानि, विपाकानि पवत्तियं॥  
४४२.  
चक्खुद्वारे तु चत्तारि, गहितागहणेनिध।  
सोतघानादिना सद्धिं, होतेवाहेतुकट्ठकं॥  
४४३.  
अहेतुपटिसन्धिस्स , न तदारम्मणं भवे।  
दुहेतुकं तिहेतुं वा, दुहेतुपटिसन्धिनो॥  
४४४.  
जाता सुगतियं येन, पाकेन पटिसन्धि तु।  
तेन तुल्यम्पि हीनं वा, तदारम्मणकं भवे॥  
४४५.  
मनुस्सलोकं सन्धाय, वुत्तञ्‍चाहेतुकट्ठकं।  
चतूसुपि अपायेसु, पवत्ते पन लब्भति॥  
४४६.  
थेरो नेरयिकानं तु, धम्मं देसेति वस्सति।  
गन्धं वायुञ्‍च मापेति, यदा तेसं तदा पन॥  
४४७.  
थेरं दिस्वा च सुत्वा च, धम्मं गन्धञ्‍च घायतं।  
पिवतञ्‍च जलं वायुं, फुसतं मुदुमेव च॥  
४४८.  
चक्खुविञ्‍ञाणकादीनि, पुञ्‍ञजानेव पञ्‍चपि।  
सन्तीरणद्वयं एका, मनोधातूति अट्ठकं॥  
४४९.  
अयं ताव कथा इट्ठ-इट्ठमज्झत्तगोचरे।  
कामावचरपुञ्‍ञानं, जवनानं वसेनिध॥  
४५०.  
नियमत्थं तु यं वुत्तं, तदारम्मणचेतसो।  
कुसलं पन सन्धाय, तं वुत्तन्ति हि दीपितं॥  
४५१.  
इधाकुसलचित्तेसु, सोमनस्सयुतेसुपि।  
इट्ठे आरम्मणे तेसु, जवितेसु चतूसुपि॥  
४५२.  
सोमनस्सयुताहेतु-मनोविञ्‍ञाणधातु हि।  
तदारम्मणभावेन, जायते तदनन्तरं॥  
४५३.  
छस्वाकुसलचित्तेसु, उपेक्खाय युतेसु हि।  
गोचरे इट्ठमज्झत्ते, जवितेसु अनन्तरं॥  
४५४.  
उपेक्खासहिताहेतु-मनोविञ्‍ञाणधातु हि।  
तदारम्मणभावेन, जायते पन पुञ्‍ञजा॥  
४५५.  
इट्ठारम्मणयोगस्मिं , कङ्खतो उद्धतस्स वा।  
सोमनस्सयुतं होति, तदारम्मणमानसं॥  
४५६.  
सोमनस्सयुते चित्ते, जवने जविते पन।  
गवेसितब्बा पञ्‍चेव, तदारम्मणमानसा॥  
४५७.  
उपेक्खासहिते चित्ते, जवने जविते पन।  
छळेव गवेसितब्बा, तदारम्मणमानसा॥  
४५८.  
तिहेतुसोमनस्सेन, आदिन्‍नपटिसन्धिनो।  
झानतो परिहीनस्स, तं झानं पच्‍चवेक्खतो॥  
४५९.  
दोमनस्सयुतं चित्तं, होति विप्पटिसारिनो।  
तस्स किं जायते ब्रूहि, तदारम्मणमानसं॥  
४६०.  
पट्ठाने पटिसिद्धा हि, दोमनस्सअनन्तरं।  
सोमनस्सस्स उप्पत्ति, दोमनस्सस्स चस्स वा॥  
४६१.  
महग्गतं पनारब्भ, जवने जवितेपि च।  
तत्थेव पटिसिद्धं तु, तदारम्मणमानसं॥  
४६२.  
तस्मा भवङ्गपातोव, तदारम्मणमेव वा।  
न होति किं नु कातब्बं, वद त्वं आभिधम्मिक॥  
४६३.  
उपेक्खासहिताहेतु-मनोविञ्‍ञाणधातु तु।  
पुञ्‍ञापुञ्‍ञविपाका हि, तदारम्मणिका सिया॥  
४६४.  
आवज्‍जनं किमस्साति, नत्थि तं जायते कथं।  
भवङ्गावज्‍जनानं किं, मग्गस्सानन्तरस्स च॥  
४६५.  
फलस्सपि निरोधा च, वुट्ठहन्तस्स भिक्खुनो।  
फलचित्तस्स वा एवं, नत्थि आवज्‍जनं किर॥  
४६६.  
विना आवज्‍जनेनापि, होति जायतु मानसं।  
किमस्सारम्मणं ब्रूहि, यदि जानासि पण्डित॥  
४६७.  
विना आरम्मणेनेव, न हि जायति मानसं।  
रूपादीसु परित्तेसु, यं किञ्‍चारब्भ जायते॥  
४६८.  
उतुबीजनियामो च, कम्मधम्मनियामता।  
चित्तस्स च नियामोति, ञेय्या पञ्‍च नियामता॥  
४६९.  
तत्थ एकप्पहारेन, फलपुप्फादिधारणं।  
रुक्खानं पन सब्बेसं, अयं उतुनियामता॥  
४७०.  
तेसं तेसं तु बीजानं, तंतंतुल्यफलुब्भवो।  
मत्थके नाळिकेरस्स, छिद्दत्तं बीजजो अयं॥  
४७१.  
तिहेतुकं तिहेतुञ्‍च, दुहेतुञ्‍च अहेतुकं।  
विपाकं तु यतो देति, अयं कम्मनियामता॥  
४७२.  
जातियं बोधिसत्तस्स, मेदनीकम्पनादिकं।  
विसेसत्तमनेकम्पि, अयं धम्मनियामता॥  
४७३.  
गोचरेन पसादस्मिं, घट्टिते पन तेनिध।  
उप्पत्तावज्‍जनादीनं, अयं चित्तनियामता॥  
४७४.  
अन्धज्‍जनानं हदयन्धकारं,  
विद्धंसनं दीपमिमं जलन्तं।  
सिक्खेथ धीरो सततं पयुत्तो,  
मोहन्धकारापगमं यदिच्छेति॥  
इति अभिधम्मावतारे विपाकचित्तप्पवत्तिनिद्देसो नाम  
सत्तमो परिच्छेदो।  