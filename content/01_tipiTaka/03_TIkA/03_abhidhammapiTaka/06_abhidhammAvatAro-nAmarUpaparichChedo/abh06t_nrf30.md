---
title: ०४. चतुत्थो परिच्छेदो

---
४. चतुत्थो परिच्छेदो  


## पकिण्णकविभागो

२११.  
इतो परं किच्चतो च, द्वारालम्बणवत्थुतो।  
भूमिपुग्गलतो ठाना, जनका च यथारहं॥  
२१२.  
सङ्गहो च पवत्ति च, पटिसन्धिपवत्तिसु।  
चित्तुप्पादवसेनेव, संखिपित्वान निय्यते॥  
२१३.  
रूपारूपमहापाका, मुपेक्खातीरणद्वयं।  
चुतिसन्धिभवङ्गानि, चित्तानेकूनवीसति॥  
२१४.  
आवज्जनं तु युगळं, दस्सनं सवनं तथा।  
घायनं सायनञ्चेव, फुसनं सम्पटिच्छनं॥  
२१५.  
तीणि तीरणचित्तानि, एकं वोट्ठब्बनं मतं।  
पञ्चद्वारे मनोद्वारे, तदावज्जननामकं॥  
२१६.  
पञ्चपञ्ञास जवनकिच्चानीति विनिद्दिसे।  
क्रिया चावज्जनं हित्वा, कुसलाकुसलप्फलं॥  
२१७.  
तदालम्बणचित्तानि, भवन्तेकादसेव हि।  
महाविपाकचित्तानि, अट्ठ सन्तीरणत्तयं॥  
२१८.  
पञ्चकिच्चन्ति भासन्ति, उपेक्खातीरणद्वयं।  
चतुकिच्चा महापाका, तिककिच्चा महग्गता॥  
२१९.  
दुकिच्चमिति वोट्ठब्बं, सुखतीरणमीरितं।  
पञ्चविञ्ञाणजवनमनोधातुत्तिकं पन॥  
२२०.  
एककिच्चाति भासन्ति, अट्ठसट्ठि विभाविनो।  
इच्चेवं किच्चभेदेन, चित्तुप्पादा ववत्थिता॥  
२२१.  
चक्खुसोतघानजिव्हा-कायधातु यथाक्कमं।  
पञ्चद्वारा भवङ्गं तु, मनोद्वारं पवुच्चति॥  
२२२.  
घानादयो तयो रूपे, पञ्च चक्खादयो तथा।  
अरूपे नत्थुभयत्थ, तदालम्बणमानसं॥  
२२३.  
छ द्वारा वीथिचित्तानि, सत्त कामीसु रूपिसु।  
द्वारत्तयं छ चित्तानि, मनोद्वारमरूपिसु॥  
२२४.  
पटिसन्धादिभूता हि, अवसाने चुतिट्ठिता।  
मज्झे भवङ्गं छेत्वान, पच्चेकं वीथि जायति॥  
२२५.  
रूपादारम्मणे चक्खु-पसादादिम्हि घट्टिते।  
आवज्जनादयो होन्ति, भवङ्गद्विचला परं॥  
२२६.  
परिणामे भवङ्गस्स, आलम्बे गहणारहे।  
तथा वीथि मनोद्वारे, यथासम्भवतो भवे॥  
२२७.  
आवज्जा पञ्चविञ्ञाणं, सम्पटिच्छनतीरणं।  
वोट्ठब्बकामजवनं, तदालम्बणमानसं॥  
२२८.  
सत्तेवं वीथिचित्तानि, चित्तुप्पादा चतुद्दस।  
चतुपञ्ञास वित्थारा, पञ्चद्वारे यथारहं॥  
२२९.  
उप्पादट्ठितिभङ्गानं, वसा चित्तक्खणं तयं।  
रूपानं ठिति एकून-पञ्‍ञासञ्‍च दुके दुकं॥  
२३०.  
परित्तेतिपरित्ते च, महन्तेतिमहन्तके।  
वोट्ठब्बमोघजवनं, तदालम्बन्ति तं कमा॥  
२३१.  
आवज्‍जनञ्‍च जवनं, मनोद्वारे तु गोचरे।  
विभूते तु तदालम्बं, वित्थारा सत्तसट्ठि ते॥  
२३२.  
कामे जवनसत्ताल-म्बणानं नियमे सति।  
विभूतेतिमहन्ते च, तदालम्बणमीरितं॥  
२३३.  
पञ्‍चद्वारे मनोधातु, पच्‍चेकम्हि यथाक्‍कमं।  
पञ्‍चविञ्‍ञाणयुगळं, पच्‍चेकं तु पकासितं॥  
२३४.  
मनोद्वारे तु जवनं, महग्गतमनुत्तरं।  
सुखतीरणवोट्ठब्बं, परित्तजवनं छसु॥  
२३५.  
महाविपाकचित्तानि , उपेक्खातीरणद्वयं।  
छसु द्वारेसु जायन्ति, वीथिमुत्तानि चेकदा॥  
२३६.  
सत्तति वीथिचित्तानि, विपाका तु महग्गता।  
नव वीथिविमुत्ता च, दुविधापि दसीरिता॥  
२३७.  
इच्‍चेवं द्वारभेदेन, विभावेत्वा ततो परं।  
ञेय्या गोचरभेदेन, चित्तुप्पादा यथारहं॥  
२३८.  
रूपसद्दगन्धरसफोट्ठब्बा पञ्‍च गोचरा।  
सेसञ्‍च रूपपञ्‍ञत्तिनामञ्‍च धम्मगोचरं॥  
२३९.  
पञ्‍चद्वारे वत्तमानं, पञ्‍चालम्बं यथाक्‍कमं।  
छालम्बणं मनोद्वारे, अतीतानागतम्पि च॥  
२४०.  
पञ्‍ञत्तातीतवत्तन्तं , छद्वारग्गहितं पन।  
छळारम्मणसङ्खातं, येभुय्येन भवन्तरे॥  
२४१.  
निमित्तगतिकम्मानं, कम्ममेवाथ गोचरं।  
पटिसन्धिभवङ्गानं, चुतियाव यथारहं॥  
२४२.  
पञ्‍चालम्बे मनोधातु, पच्‍चेकम्हि यथाक्‍कमं।  
पञ्‍चविञ्‍ञाणयुगळं, पच्‍चेकं तु पकासितं॥  
२४३.  
कामपाकानि सेसानि, हसनञ्‍च परित्तके।  
ञाणहीनानिपुञ्‍ञानि, जवनानि अनिम्मले॥  
२४४.  
तिहेतुकामपुञ्‍ञानि, पुञ्‍ञाभिञ्‍ञा च लोकिया।  
सब्बालम्बे पवत्तन्ति, अग्गमग्गफलं विना॥  
२४५.  
क्रियाभिञ्‍ञा च वोट्ठब्बं, क्रिया कामे तिहेतुका।  
सब्बालम्बे पवत्तन्ति, निब्बाने निम्मला सियुं॥  
२४६.  
दुतियञ्‍च चतुत्थञ्‍च, आरुप्पेसु महग्गते।  
महग्गतञ्‍ञे वोहारे, अयमालम्बणे नयो॥  
२४७.  
चक्खुसोतघानजिव्हा-कायहदयवत्थुना।  
कामलोके छवत्थूनि, निस्सिता सत्त धातुयो॥  
२४८.  
पञ्‍चविञ्‍ञाणधातू च, तासं पुब्बापरत्तयं।  
मनोधातु ततो सेसा, मनोविञ्‍ञाणधातु च॥  
२४९.  
चतस्सो धातुयो रूपे, तीणि वत्थूनि निस्सिता।  
अरूपे तु अनिस्साय, धात्वेकाव पवत्तति॥  
२५०.  
पञ्‍चप्पसादे निस्साय, पच्‍चेकं तु यथाक्‍कमं।  
पञ्‍चविञ्‍ञाणयुगळं, भवतीति पकासितं॥  
२५१.  
कामपाकानि सेसानि, मग्गावज्‍जनमादितो।  
हसनं पटिघारूपा-वचरं वत्थुनिस्सितं॥  
२५२.  
द्वेचत्तालीस निस्साय, अनिस्साय च जायरे।  
अनिस्साय विपाकानि, आरुप्पेति समीरितं॥  
२५३.  
इच्‍चेवं वत्थुभेदेन, चित्तुप्पादा पकासिता।  
ततो परं विभावेय्य, भूमिभेदेन पण्डितो॥  
२५४.  
निरये पेतलोके च, तिरच्छानासुरे तथा।  
पापकम्मोपपज्‍जन्ति, पापपाकाय सन्धिया॥  
२५५.  
भूमिस्सितेसु देवेसु, मनुस्सेसुपि हीनका।  
अहेतुकाय जायन्ति, पुञ्‍ञपाकाय सन्धिया॥  
२५६.  
चातुमहाराजिका च, तावतिंसा च यामका।  
तुसिता चेव निम्मानरतिनो वसवत्तिनो॥  
२५७.  
इच्‍चेवं छसु देवेसु, मनुस्सेसु च जायरे।  
महाविपाकसन्धीहि, कामपुञ्‍ञकता जना॥  
२५८.  
ब्रह्मानं पारिसज्‍जा च, तथा ब्रह्मपुरोहिता।  
महाब्रह्मा च जायन्ति, पठमज्झानसन्धिया॥  
२५९.  
परित्ता अप्पमाणाभा, जायन्ताभस्सरा तथा।  
दुतियज्झानपाकाय, ततियाय च सन्धिया॥  
२६०.  
परित्तसुभप्पमाणसुभा च सुभकिण्हका।  
चतुत्थाय तु जायन्ति, ततियज्झानभूमिका॥  
२६१.  
वेहप्फला असञ्‍ञी च, सुद्धावासाति सत्तसु।  
पञ्‍चमाय च जायन्ति, असञ्‍ञीचित्तवज्‍जिता॥  
२६२.  
अविहा च अतप्पा च, सुदस्सा च सुदस्सिनो।  
अकनिट्ठाति पञ्‍चेते, सुद्धावासा पकासिता॥  
२६३.  
आकासानञ्‍चायतनपाकादीहि यथाक्‍कमं।  
आकासानञ्‍चायतनभूमिकादीसु जायरे॥  
२६४.  
चुतिसन्धिभवङ्गानं , वसा पाका महग्गता।  
कामे सहेतुका पाका, तदालम्बणतोपि च॥  
२६५.  
यथावुत्तनियामेन, भूमीस्वेकाव जायरे।  
चित्तुप्पादेसु सब्बत्थ, न त्वेवासञ्‍ञिनो मता॥  
२६६.  
घानजिव्हाकायधातु-निस्सितं मानसं तथा।  
पटिघद्वयमिच्‍चेवमट्ठ होन्तेव कामिसु॥  
२६७.  
चक्खुसोतञ्‍च विञ्‍ञाणं, मनोधातु च तीरणं।  
कामरूपेसु जायन्ति, यथासम्भवतो दस॥  
२६८.  
वोट्ठब्बकामपुञ्‍ञानि, विप्पयुत्तानि दिट्ठिया।  
उद्धच्‍चसहितञ्‍चेति, सब्बत्थेतानि चुद्दस॥  
२६९.  
कङ्खितं दिट्ठियुत्तानि, सुद्धावासविवज्‍जिते।  
सितञ्‍च रूपजवन-मारुप्पापायवज्‍जिते॥  
२७०.  
कामक्रिया सहेतू च, उद्धं लोकुत्तरत्तयं।  
चतुत्थारुप्पजवनं, सब्बत्थापायवज्‍जिते॥  
२७१.  
सेसमारुप्पजवनं, हित्वापायं यथाक्‍कमं।  
उद्धमारुप्पभूमिञ्‍च, जायतीति विभावये॥  
२७२.  
सोतापत्तिफलादीनि, चत्तारानुत्तरानि तु।  
सुद्धावासमपायञ्‍च, हित्वा सब्बत्थ जायरे॥  
२७३.  
सुद्धावासमपायञ्‍च, हित्वारूपञ्‍च सब्बथा।  
पठमानुत्तरो मग्गो, सेसट्ठानेसु जायति॥  
२७४.  
सत्ततिंस अपायेसु, कामेसीति पकासिता।  
पञ्‍चपञ्‍ञास सुद्धेसु, रूपेस्वेकूनसत्तति॥  
२७५.  
छचत्तालीस आरुप्पे, उप्पज्‍जन्ति यथारहं।  
इच्‍चेवं भूमिभेदेन, चित्तुप्पादा पकासिता॥  
२७६.  
तिहेतुसत्ते सब्बानि, द्विहेतुकाहेतुके पन।  
परित्तानि विवज्‍जेत्वा, ञाणपाकक्रियाजवे॥  
२७७.  
पुथुज्‍जनानं सम्भोन्ति, दिट्ठियुत्तञ्‍च कङ्खितं।  
सोतापन्‍नादितिण्णम्पि, फलं होति यथासकं॥  
२७८.  
वीतरागस्स जवनं, क्रिया चन्तिमनुत्तरं।  
पुथुज्‍जनादितिण्णम्पि, पटिघं समुदीरितं॥  
२७९.  
जवा पुथुज्‍जनादीनं, चतुन्‍नं सेस सासवा।  
सासवावज्‍जपाकानि, पञ्‍चन्‍नमपि दीपये॥  
२८०.  
पुथुज्‍जनेसु तेसट्ठि, सोतापन्‍नादिकद्वये।  
एकूनसट्ठि चित्तानि, अनागामिकपुग्गले॥  
२८१.  
सत्तपञ्‍ञास जायन्ति, तेपञ्‍ञास अनासवे।  
मग्गट्ठेसु सको मग्गो, पुग्गलेसु अयं नयो॥  
२८२.  
तिहेतुकामचुतिया, सब्बापि पटिसन्धियो।  
द्विहेताहेतुचुतिया, कामावचरसन्धियो॥  
२८३.  
रूपावचरचुतिया, सहेतुपटिसन्धियो।  
आरुप्पारुप्पचुतिया, हेट्ठिमारुप्पवज्‍जिता॥  
२८४.  
पटिसन्धि तथा कामे, तिहेतुपटिसन्धियो।  
भवन्तीति च मेधावी, चुतिसन्धिनयं नये॥  
२८५.  
चुतियानन्तरं होति, पटिसन्धि ततो परं।  
भवङ्गं तं पन छेत्वा, होति आवज्‍जनं ततो॥  
२८६.  
अनिट्ठे पापपाकाव, चक्खुविञ्‍ञाणकादयो।  
इट्ठे तु पुञ्‍ञपाकाव, यथासम्भवतो सियुं॥  
२८७.  
पुब्बे वुत्तनयेनेव, वीथिचित्तानि योजये।  
पञ्‍चद्वारे यथायोगं, मनोद्वारे च पण्डितो॥  
२८८.  
सन्तीरणतदालम्ब-मिट्ठालम्बे पवत्तति।  
सुखितं इट्ठमज्झत्ते, अनिट्ठे च उपेक्खितं॥  
२८९.  
सुखोपेतं तदालम्बं, उपेक्खाक्रियतो परं।  
न होति दोमनस्सम्हा, सोमनस्सं तु सब्बदा॥  
२९०.  
तथोपेक्खातदालम्बं, सुखितक्रियतो परं।  
अञ्‍ञत्थ नियमो नत्थि, तदालम्बपवत्तिया॥  
२९१.  
सोमनस्सभवङ्गस्स, जवने दोमनस्सिते।  
तदालम्बे असम्भोन्ते, उपेक्खातीरणं भवे॥  
२९२.  
परिकम्मोपचारानु-लोमगोत्रभुतो परं।  
पञ्‍चमं वा चतुत्थं वा, जवनं होति अप्पना॥  
२९३.  
चतुझानं सुखोपेतं, ञाणयुत्ताननन्तरं।  
उपेक्खाञाणयुत्तानं, पञ्‍चमं जायते परं॥  
२९४.  
पुथुज्‍जनान सेक्खानं, कामपुञ्‍ञतिहेतुतो।  
तिहेतुकामक्रियतो, वीतरागानमप्पना॥  
२९५.  
आवज्‍जपञ्‍चविञ्‍ञाण-सम्पटिच्छनतीरणं।  
पटिसन्धिचुति सब्बा, रूपारूपादिकप्पना॥  
२९६.  
निरोधा वुट्ठहन्तस्स, उपरिट्ठफलं द्वयं।  
पञ्‍चाभिञ्‍ञा तथा मग्गा, एकचित्तक्खणा मता॥  
२९७.  
द्विक्खत्तुं हि निरोधस्स, समापत्तिक्खणे पन।  
चतुत्थारुप्पजवनं, तदालम्बञ्‍च सब्बथा॥  
२९८.  
द्विक्खत्तुं वाथ तिक्खत्तुं, मग्गस्सानन्तरं फलं।  
भवङ्गादि च वोट्ठब्बं, जवनादि सकिं पन॥  
२९९.  
तिहेतुकामजवनं, अप्पनाघटितं पन।  
तिक्खत्तुं वा चतुक्खत्तुं, मनोद्वारे पवत्तति॥  
३००.  
छद्वारेसु पनञ्‍ञत्थ, जवनं कामधातुजं।  
पञ्‍च वारे छ वा सत्त, समुप्पज्‍जति सम्भवा॥  
३०१.  
समापत्तिभवङ्गेसु, नियमो न समीरितो।  
वीथिचित्तावसाने तु, भवङ्गं चुति वा भवे॥  
३०२.  
इच्‍चानन्तरभेदेन, चित्तुप्पादट्ठितिं चुतिं।  
ञत्वा गणेय्य सङ्गय्ह, लब्भमानवसा कथं?  
  
३०३.  
पञ्‍चद्वारावज्‍जनतो, दस चित्तानि दीपये।  
सेसावज्‍जनतो पञ्‍च-चत्तालीसन्ति भासितं॥  
३०४.  
पञ्‍चविञ्‍ञाणतो पापविपाका सम्पटिच्छना।  
परमेकं दुवे पुञ्‍ञ-विपाका सम्पटिच्छना॥  
३०५.  
सन्तीरणद्विहेतुम्हा, पाका द्वादस जायरे।  
तिहेतुकामपाकम्हा, एकवीसति भासितं॥  
३०६.  
रूपावचरपाकम्हा, परमेकूनवीसति।  
नवट्ठारुप्पपाकम्हा, सत्त छ वा यथाक्‍कमं॥  
३०७.  
पटिघम्हा तु सत्तेव, सितम्हा तेरसब्रवुं।  
द्विहेतुपुञ्‍ञापुञ्‍ञम्हा, एकवीसति भावये॥  
३०८.  
द्विहेतुकामक्रियतो, अट्ठारस उपेक्खका।  
सुखितम्हा सत्तरस, विभावेन्ति विचक्खणा॥  
३०९.  
कामपुञ्‍ञा तिहेतुम्हा, तेत्तिंसेव उपेक्खका।  
सुखितम्हा तिपञ्‍ञास, भवन्तीति पकासितं॥  
३१०.  
तिहेतुकामक्रियतो, चतुवीसतिपेक्खका।  
सुखितम्हा तु दीपेय्य, पञ्‍चवीसति पण्डितो॥  
३११.  
दस रूपजवम्हेकादस द्वादस तेरस।  
यथाक्‍कमं पञ्‍चदस, आरुप्पा परिदीपये॥  
३१२.  
फलम्हा चुद्दसेवाहु, मग्गम्हा तु सकं फलं।  
परं सङ्गहमिच्‍चेवं, विगणेय्य विसारदो॥  
३१३.  
पञ्‍चदसम्हाद्यावज्‍ज-मेकवीसतितोपरं ।  
एकम्हा पञ्‍चविञ्‍ञाणं, पञ्‍चम्हा सम्पटिच्छनं॥  
३१४.  
सुखसन्तीरणं होति, पञ्‍चवीसतितो परं।  
सम्भोन्ति सत्ततिंसम्हा, उपेक्खातीरणद्वयं॥  
३१५.  
भवन्ति चत्तालीसम्हा, सुखपाका द्विहेतुका।  
तथेकचत्तालीसम्हा, सुखपाका द्विहेतुका।  
तथेकचत्तालीसम्हा, उपेक्खाय समायुता॥  
३१६.  
होन्ति सत्ततितो कामे,  
सुखपाका तिहेतुका।  
द्विसत्ततिम्हा जायन्ति,  
उपेक्खासहिता पुन॥  
३१७.  
एकूनसट्ठितो रूपा, पाका पाका अरूपिनो।  
कमाट्ठचत्तालीसम्हा, तथेकद्वितिहीनतो॥  
३१८.  
फलद्वयं चतुक्‍कम्हा, पञ्‍चम्हान्तफलद्वयं।  
तिका महग्गता जवा, मग्गा कामजवा द्वया॥  
३१९.  
चित्तुप्पादानमिच्‍चेवं, गणितो पुब्बसङ्गहो।  
ञेय्योयं ठानभेदोति, पुब्बापरनियामितो॥  
३२०.  
रूपपाकमहापाका, मनोधातु च तीरणं।  
रूपमेव जनेन्तीति, वुत्ता एकूनवीसति॥  
३२१.  
अप्पनाजवनं सब्बं, महग्गतमनुत्तरं।  
इरियापथरूपानि, जनेतीति समीरितं॥  
३२२.  
वोट्ठब्बं कामजवनमभिञ्‍ञा च यथारहं।  
इरियापथविञ्‍ञत्तिरूपानं जनका सियुं॥  
३२३.  
पञ्‍चविञ्‍ञाणमारुप्पा, विपाका च न किञ्‍चिपि।  
सब्बेसं पटिसन्धी च, चुति चारहतो तथा॥  
३२४.  
रूपादित्तयमिच्‍चेवं , समुट्ठापेति मानसं।  
उप्पज्‍जमानमेवेति, ञेय्यो जनकसङ्गहो॥  
३२५.  
इति किच्‍चादिभेदेसु, पच्‍चेकस्मिं पकासितं।  
नयं वुत्तानुसारेन, समासेत्वा वियोजये॥  
३२६.  
पनुण्णसम्मोहमलस्स सासने,  
विकिण्णवत्थूहि सुगन्थितं नयं।  
पकिण्णमोगय्ह परत्थनिन्‍नये,  
वितिण्णकङ्खाव भवन्ति पण्डिता॥  
३२७.  
बहुनयविनिबन्धं कुल्‍लमेतं गहेत्वा,  
जिनवचनसमुद्दं काममोगय्ह धीरा।  
हितसकलसमत्थं वत्थुसारं हरित्वा,  
हदय रतनगब्भं साधु सम्पूरयन्ति॥  
इति नामरूपपरिच्छेदे पकिण्णकविभागो नाम  
चतुत्थो परिच्छेदो।  