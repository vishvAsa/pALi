---
title: ०५. पञ्‍चमो परिच्छेदो

---
५. पञ्‍चमो परिच्छेदो  


## भूमिपुग्गलचित्तुप्पत्तिनिद्देसो

१८२.  
इतो परं पवक्खामि, बुद्धिवुद्धिकरं नयं।  
चित्तानं भूमीसुप्पत्तिं, पुग्गलानं वसेन च॥  
१८३.  
देवाचेव मनुस्सा च, तिस्सो वापायभूमियो।  
गतियो पञ्‍च निद्दिट्ठा, सत्थुना तु तयो भवा॥  
१८४.  
भूमियो तत्थ तिंसेव, तासु तिंसेव पुग्गला।  
भूमीस्वेतासु उप्पन्‍ना, सब्बे च पन पुग्गला॥  
१८५.  
पटिसन्धिकचित्तानं, वसेनेकूनवीसति।  
पटिसन्धि च नामेसा, दुविधा समुदीरिता॥  
१८६.  
अचित्तका सचित्ता च, असञ्‍ञीनमचित्तका।  
सेसा सचित्तका ञेय्या, सा पनेकूनवीसति॥  
१८७.  
पटिसन्धिवसेनेव, होन्ति वीसति पुग्गला।  
इध चित्ताधिकारत्ता, अचित्ता न च उद्धटा॥  
१८८.  
अहेतुद्वितिहेतूति, पुग्गला तिविधा सियुं।  
अरिया पन अट्ठाति, सब्बे एकादसेरिता॥  
१८९.  
एतेसं पन सब्बेसं, पुग्गलानं पभेदतो।  
चित्तानं भूमीसुप्पत्तिं, भणतो मे निबोधथ॥  
१९०.  
तिंसभूमीसु चित्तानि, कति जायन्ति मे वद।  
चुद्दसेव तु चित्तानि, होन्ति सब्बासु भूमिसु॥  
१९१.  
सदा वीसति चित्तानि, कामेयेव भवे सियुं।  
पञ्‍च रूपभवेयेव, चत्तारेव अरूपिसु॥  
१९२.  
कामरूपभवेस्वेव , अट्ठारस भवन्ति हि।  
द्वेचत्तालीस चित्तानि, होन्ति तीसु भवेसुपि॥  
१९३.  
ठपेत्वा पन सब्बासं, चतस्सोपायभूमियो।  
तेरसेव च चित्तानि, होन्ति छब्बीसभूमिसु॥  
१९४.  
अपरानि चतस्सोपि, ठपेत्वारुप्पभूमियो।  
चित्तानि पन जायन्ति, छ च छब्बीसभूमिसु॥  
१९५.  
सुद्धावासिकदेवानं , ठपेत्वा पञ्‍च भूमियो।  
पञ्‍च चित्तानि जायन्ते, पञ्‍चवीसतिभूमिसु॥  
१९६.  
अपरानि दुवे होन्ति, पञ्‍चवीसतिभूमिसु।  
ठपेत्वा नेवसञ्‍ञञ्‍च, चतस्सोपायभूमियो॥  
१९७.  
द्वेपि चित्तानि जायन्ति, चतुवीसतिभूमिसु।  
आकिञ्‍चञ्‍ञं नेवसञ्‍ञञ्‍च, ठपेत्वापायभूमियो॥  
१९८.  
अपायभूमियो हित्वा, तिस्सो आरुप्पभूमियो।  
द्वेयेव पन चित्तानि, होन्ति तेवीसभूमिसु॥  
१९९.  
अरूपे च अपाये च, ठपेत्वा अट्ठ भूमियो।  
एकादसविधं चित्तं, होन्ति द्वावीसभूमिसु॥  
२००.  
सुद्धावासे अपाये च, ठपेत्वा नव भूमियो।  
एकवीसासु निच्‍चम्पि, चत्तारोव भवन्ति हि॥  
२०१.  
एकं सत्तरसस्वेव, चित्तं जायति भूमिसु।  
सुद्धावासे ठपेत्वा तु, अपायारुप्पभूमियो॥  
२०२.  
द्वादसेव तु जायन्ते, एकादससु भूमिसु।  
ठपेत्वा पन सब्बापि, भूमियो हि महग्गता॥  
२०३.  
कामावचरदेवानं, मनुस्सानं वसेन तु।  
अट्ठ चित्तानि जायन्ते, सदा सत्तसु भूमिसु॥  
२०४.  
पञ्‍चमज्झानपाकेको , जायते छसु भूमिसु।  
चत्तारि पन चित्तानि, तीसु तीस्वेव भूमिसु॥  
२०५.  
चत्तारि पन चित्तानि, होन्ति एकेकभूमिसु।  
अरूपावचरपाकानं, वसेन परिदीपये॥  
२०६.  
कुसलाकुसला कामे,  
तेसं पाका अहेतुका।  
आवज्‍जनद्वयञ्‍चाति,  
सत्ततिंसेव मानसा॥  
२०७.  
नरकादीस्वपायेसु, चतूसुपि च जायरे।  
द्वेपञ्‍ञासावसेसानि, नुप्पज्‍जन्ति कदाचिपि॥  
२०८.  
कामे देवमनुस्सानं, नव पाका महग्गता।  
नेव जायन्ति जायन्ति, असीति हदया सदा॥  
२०९.  
कामे अट्ठ महापाका, दोमनस्सद्वयम्पि च।  
तथा घानादिविञ्‍ञाण-त्तयं पाका अपुञ्‍ञजा॥  
२१०.  
नत्थि आरुप्पपाका च, रूपावचरभूमियं।  
इमेहि सह चित्तेहि, तयो मग्गा फलद्वयं॥  
२११.  
चत्तारो दिट्ठिसंयुत्ता, विचिकिच्छायुतम्पि च।  
चत्तारो हेट्ठिमा पाका, सुद्धावासे न लब्भरे॥  
२१२.  
सेसानि एकपञ्‍ञास, चित्तानि पन लब्भरे।  
रूपावचरिका सब्बे, विपाका कामधातुया॥  
२१३.  
दोमनस्सादिमग्गो च, क्रिया च द्वे अहेतुका।  
तेचत्तालीस चित्तानि, नत्थि आरुप्पभूमियं॥  
२१४.  
एवं भूमिवसेनेव, चित्तुप्पत्तिं विभावये।  
तथा एकादसन्‍नम्पि, पुग्गलानं वसेन च॥  
२१५.  
कुसलाकुसला कामे,  
तेसं पाका अहेतुका।  
आवज्‍जनद्वयञ्‍चाति,  
सत्ततिंसेव मानसा॥  
२१६.  
अहेतुकस्स सत्तस्स, जायन्ते पञ्‍चभूमिसु।  
द्वेपञ्‍ञासावसेसानि, न जायन्ति कदाचिपि॥  
२१७.  
अहेतुकस्स वुत्तेहि, कामपाका दुहेतुका।  
दुहेतुकस्स जायन्ते, चत्तालीसं तथेककं॥  
२१८.  
सब्बे महग्गता चेव, सब्बेपि च अनासवा।  
तिहेतुका विपाका च, कामे नव क्रियापि च॥  
२१९.  
दुहेतुनो न जायन्ति, चत्तालीसं तथाट्ठ च।  
कामावचरसत्तस्स, तिहेतुपटिसन्धिनो॥  
२२०.  
पुथुज्‍जनस्स जायन्ते, चतुपञ्‍ञास मानसा।  
द्विहेतुकस्स वुत्तानि, चत्तालीसं तथेककं॥  
२२१.  
चत्तारो ञाणसंयुत्ता, विपाका कामधातुया।  
रूपारूपेसु पुञ्‍ञानि, चतुपञ्‍ञास मानसा॥  
२२२.  
पुथुज्‍जनस्स जायन्ते, पञ्‍चतिंस न जायरे।  
छदेवेसु मनुस्सेसु, सोतापन्‍नस्स देहिनो॥  
२२३.  
पञ्‍ञासेवस्स चित्तानि, जायन्तीति विनिद्दिसे।  
नवतिंसेव चित्तानि, नुप्पज्‍जन्तीति दीपये॥  
२२४.  
सोतापन्‍नस्स वुत्तानि, ठपेत्वा पठमं फलं।  
अत्तनोव फलेनस्स, सकदागामिनो सियुं॥  
२२५.  
सोतापन्‍नस्स वुत्तानि, ठपेत्वा पटिघद्वयं।  
दुतियं च फलं हित्वा, यानि चित्तानि तानिति।  
अनागामिस्स सत्तस्स, जायन्तीति विनिद्दिसे॥  
२२६.  
कति चित्तानि जायन्ते, कामे अरहतो पन।  
चत्तारीसञ्‍च चत्तारि, कामे अरहतो सियुं॥  
२२७.  
मग्गट्ठानं चतुन्‍नम्पि, पुग्गलानं सकं सकं।  
मग्गचित्तं सिया तेसं, एकचित्तक्खणा हि ते॥  
२२८.  
पुथुज्‍जनस्स तीस्वेव, पठमज्झानभूमिसु।  
पञ्‍चतिंसेव चित्तानि, जायन्तेति विनिद्दिसे॥  
२२९.  
घानादीसु च विञ्‍ञाण-त्तयं सत्त अपुञ्‍ञजा।  
महापाका तथा पाका, उपरिज्झानभूमिका॥  
२३०.  
विपाकापि च आरुप्पा, दोमनस्सद्वयम्पि च।  
अट्ठारस क्रिया चेव, अट्ठ लोकुत्तरानि च॥  
२३१.  
पठमज्झाननिब्बत्त-पुथुज्‍जनसरीरिनो।  
एतानि चतुपञ्‍ञास, चित्तानि न च लब्भरे॥  
२३२.  
सोतापन्‍नस्स चित्तानि, तत्थेकतिंस जायरे।  
पुथुज्‍जनस्स वुत्तेसु, हित्वा चापुञ्‍ञपञ्‍चकं॥  
२३३.  
सकदागामिनो तत्थ, ठपेत्वा पठमं फलं।  
एकतिंसेव जायन्ते, पक्खिपित्वा सकं फलं॥  
२३४.  
अनागामिस्स तत्थेव, ठपेत्वा दुतियं फलं।  
एकतिंसेव जायन्ते, फलचित्तेन अत्तनो॥  
२३५.  
विञ्‍ञाणं चक्खुसोतानं, पुञ्‍ञजं सम्पटिच्छनं।  
सन्तीरणद्वयञ्‍चेव, क्रियचित्तानि वीसति॥  
२३६.  
अरहत्तफलं पाको, पठमज्झानसम्भवो।  
सत्तवीसति चित्तानि, अरहन्तस्स जायरे॥  
२३७.  
पुथुज्‍जनस्स तीस्वेव, दुतियज्झानभूमिसु।  
छत्तिंस दुतियज्झान-ततियज्झानपाकतो॥  
२३८.  
पुथुज्‍जनस्स वुत्तेसु, हित्वा वापुञ्‍ञपञ्‍चकं।  
सोतापन्‍नस्स बात्तिंस, फलेन सह अत्तनो॥  
२३९.  
सोतापन्‍नस्स वुत्तेसु, ठपेत्वा पठमं फलं।  
बात्तिंस फलचित्तेन, सकदागामिस्स अत्तनो॥  
२४०.  
सकदागामीसु वुत्तेसु, ठपेत्वा दुतियं फलं।  
अनागामिफलेनस्स, बात्तिंसेव भवन्ति हि॥  
२४१.  
अरहन्तस्स तीस्वेव, अट्ठवीसति अत्तनो।  
फलेन दुतियज्झान-ततियज्झानपाकतो॥  
२४२.  
परित्तकसुभादीनं, देवानं तीसु भूमिसु।  
पञ्‍चतिंसेव जायन्ते, चतुत्थज्झानपाकतो॥  
२४३.  
सोतापन्‍नस्स तत्थेक-तिंस चित्तानि जायरे।  
सकदागामिनो एवं, तथानागामिनोपि च॥  
२४४.  
खीणासवस्स तत्थेव, सत्तवीसति मानसा।  
तथा वेहप्फले चापि, सब्बेसं होन्ति मानसा॥  
२४५.  
एकतिंसेव चित्तानि, सुद्धावासिकभूमिसु।  
अनागामिकसत्तस्स, होन्तीति परिदीपये॥  
२४६.  
अरहतो पन तत्थेव, मानसा सत्तवीसति।  
एवं रूपीसु चित्तानि, विञ्‍ञेय्यानि विभाविना॥  
२४७.  
चतुवीसति चित्तानि, पठमारुप्पभूमियं।  
पुथुज्‍जनस्स सत्तस्स, जायन्तीति विनिद्दिसे॥  
२४८.  
सोतापन्‍नस्स तत्थेव, ठपेत्वापुञ्‍ञपञ्‍चकं।  
समवीसति चित्तानि, फलेन सह अत्तनो॥  
२४९.  
सकदागामिनो तत्थ, तथानागामिनोपि च।  
जायन्ति वीस चित्तानि, पुब्बपुब्बफलं विना॥  
२५०.  
खीणासवस्स तत्थेव, दसपञ्‍च च मानसा।  
पुथुज्‍जनस्स सत्तस्स, दुतियारुप्पभूमियं॥  
२५१.  
होन्ति तेवीस चित्तानि, इति वत्वा विभावये।  
तिण्णन्‍नम्पेत्थ सेखानं, चित्तानेकूनवीसति॥  
२५२.  
चुद्दसेव तु चित्तानि, दुतियारुप्पभूमियं।  
क्रियाद्वादस पाकेको, फलं खीणासवस्स तु॥  
२५३.  
पुथुज्‍जनस्स सत्तस्स, ततियारुप्पभूमियं।  
बावीसति च चित्तानि, भवन्तीति पकासये॥  
२५४.  
अट्ठारसेव चित्तानि, सोतापन्‍नस्स जायरे।  
सकदागामिनो तानि, ठपेत्वा पठमं फलं॥  
२५५.  
सकदागामिवुत्तेसु, ठपेत्वा दुतियं फलं।  
अट्ठारसेव चित्तानि, अनागामिस्स जायरे॥  
२५६.  
तेरसेव च चित्तानि, ततियारुप्पभूमियं।  
खीणासवस्स सत्तस्स, भवन्तीति विनिद्दिसे॥  
२५७.  
एकवीसति चित्तानि, चतुत्थारुप्पभूमियं।  
पुथुज्‍जनस्स सत्तस्स, जायन्तीति विनिद्दिसे॥  
२५८.  
सोतापन्‍नस्स सत्तस्स, सत्तरस पकासये।  
सकदागामिनो तानि, ठपेत्वा पठमं फलं॥  
२५९.  
सकदागामिवुत्तेसु, ठपेत्वा दुतियं फलं।  
होन्ति सत्तरसेवस्स, अनागामिस्स मानसा॥  
२६०.  
द्वादसेव तु चित्तानि, चतुत्थारुप्पभूमियं।  
जायन्ति अरहन्तस्स, इति वत्वा विभावये॥  
२६१.  
हेट्ठिमानं अरूपीनं, ब्रह्मानं उपरूपरि।  
अरूपकुसला चेव, उप्पज्‍जन्ति क्रियापि च॥  
२६२.  
उद्धमुद्धमरूपीनं, हेट्ठिमा हेट्ठिमा पन।  
आरुप्पानेव जायन्ते, दिट्ठादीनवतो किर॥  
२६३.  
ठपेत्वा पठमं मग्गं, कुसलानुत्तरा तयो।  
कामावचरपुञ्‍ञानि, अपुञ्‍ञानि तथा दस॥  
२६४.  
चत्तारारुप्पपुञ्‍ञानि, सब्बे पाका अनुत्तरा।  
पठमारुप्पपाको च, नव कामक्रियापि च॥  
२६५.  
आरुप्पापि क्रिया सब्बा, तेचत्तालीस मानसा।  
उप्पज्‍जन्ति पनेतानि, पठमारुप्पभूमियं॥  
२६६.  
सब्बो कामविपाको च, सब्बो रूपोमहग्गतो।  
चित्तुप्पादो मनोधातु, दोमनस्सद्वयम्पि च॥  
२६७.  
आदिमग्गो तयो पाका, आरुप्पा च तथूपरि।  
छचत्तालीस नत्थेत्थ, पठमारुप्पभूमियं॥  
२६८.  
वुत्तेसु पन चित्तेसु, पठमारुप्पभूमियं।  
ठपेत्वा पठमारुप्प-त्तयं पाको च अत्तनो॥  
२६९.  
तालीसेतानि जायन्ते, दुतियारुप्पभूमियं।  
एवं सेसद्वये ञेय्या, हित्वा हेट्ठिमहेट्ठिमं॥  
२७०.  
अत्तनो अत्तनो पाका, चत्तारो च अनासवा।  
विपाका होन्ति सब्बेव, चतूस्वारुप्पभूमिसु॥  
२७१.  
वोट्ठब्बनेन चित्तेन, कामे अट्ठ महाक्रिया।  
चतस्सोपि च आरुप्पा, तेरसेव क्रिया सियुं॥  
२७२.  
खीणासवस्स जायन्ते, पठमारुप्पभूमियं।  
द्वादसेव क्रिया होन्ति, दुतियारुप्पभूमियं॥  
२७३.  
एकादस क्रिया होन्ति, ततियारुप्पभूमियं।  
दसेव च क्रिया ञेय्या, चतुत्थारुप्पभूमियं॥  
२७४.  
अरहतो पन चित्तानि, होन्ति एकूनवीसति।  
अरहत्तं क्रिया सब्बा, ठपेत्वावज्‍जनद्वयं॥  
२७५.  
चतुन्‍नञ्‍च फलट्ठानं, तिहेतुकपुथुज्‍जने।  
तेरसेव च चित्तानि, भवन्तीति पकासये॥  
२७६.  
चत्तारो ञाणसंयुत्ता, महापाका तथा नव।  
रूपारूपविपाका च, तेरसेव भवन्तिमे॥  
२७७.  
चतुन्‍नञ्‍च फलट्ठानं, दुहेतुकपुथुज्‍जने।  
ञाणहीनानि चत्तारि, विपाका एव जायरे॥  
२७८.  
पुथुज्‍जनानं तिण्णम्पि, चतुन्‍नं अरियदेहिनं।  
सत्तरसेव चित्तानि, सत्तन्‍नम्पि भवन्ति हि॥  
२७९.  
विञ्‍ञाणानि दुवे पञ्‍च, मनोधातुत्तयम्पि च।  
सन्तीरणानि वोट्ठब्बं, होन्ति सत्तरसेविमे॥  
२८०.  
हेट्ठा तिण्णं फलट्ठानं, तिहेतुकपुथुज्‍जने।  
नवेव कुसला होन्ति, चतुन्‍नम्पि महग्गता॥  
२८१.  
तिण्णं पुथुज्‍जनानञ्‍च, तिण्णमरियानमादितो।  
तेरसेव तु चित्तानि, उप्पज्‍जन्तीति निद्दिसे॥  
२८२.  
अट्ठेव कामपुञ्‍ञानि, दिट्ठिहीना अपुञ्‍ञतो।  
चत्तारोपि च उद्धच्‍च-संयुत्तञ्‍चाति तेरस॥  
२८३.  
हेट्ठा द्विन्‍नं फलट्ठानं, तथा सब्बपुथुज्‍जने।  
दोमनस्सयुत्तं चित्तं, द्वयमेव तु जायते॥  
२८४.  
तिण्णं पुथुज्‍जनानं तु, पञ्‍चेव पन जायरे।  
चत्तारि दिट्ठियुत्तानि, विचिकिच्छायुतम्पि च॥  
२८५.  
मग्गट्ठानं चतुन्‍नम्पि, मग्गचित्तं सकं सकं।  
एकमेव भवे तेसं, इति वत्वा विभावये॥  
२८६.  
मया भवेसु चित्तानं, पुग्गलानं वसेन च।  
भिक्खूनं पाटवत्थाय, चित्तुप्पत्ति पकासिता॥  
२८७.  
एवं सब्बमिदं चित्तं, भूमिपुग्गलभेदतो।  
बहुधापि च होतीति, विञ्‍ञातब्बं विभाविना॥  
२८८.  
सक्‍का वुत्तानुसारेन, भेदो ञातुं विभाविना।  
गन्थवित्थारभीतेन, संखित्तं पनिदं मया॥  
२८९.  
पुब्बापरं विलोकेत्वा, चिन्तेत्वा च पुनप्पुनं।  
अत्थं उपपरिक्खित्वा, गहेतब्बं विभाविना॥  
२९०.  
इमञ्‍चाभिधम्मावतारं सुसारं,  
वरं सत्तमोहन्धकारप्पदीपं।  
सदा साधु चिन्तेति वाचेति यो तं,  
नरं रागदोसा चिरं नोपयन्ति॥  
इति अभिधम्मावतारे भूमिपुग्गलवसेन चित्तुप्पत्तिनिद्देसो नाम  
पञ्‍चमो परिच्छेदो।  