---
title: ०३. ततियो परिच्छेदो

---
३. ततियो परिच्छेदो  


## चेतसिकविभागनिद्देसो

८९.  
सब्बे चेतसिका वुत्ता, बुद्धेनादिच्‍चबन्धुना।  
नामसामञ्‍ञतोयेव, द्वेपञ्‍ञास भवन्ति ते॥  
सेय्यथिदं – फस्सो वेदना सञ्‍ञा चेतना वितक्‍को विचारो पीति चित्तेकग्गता वीरियं जीवितं छन्दो अधिमोक्खो मनसिकारो तत्रमज्झत्तता सद्धा सति हिरी ओत्तप्पं अलोभो अदोसो अमोहो कायप्पस्सद्धिआदीनि छ युगानि, तिस्सो विरतियो, करुणा मुदिता लोभो दोसो मोहो उद्धच्‍चं मानो दिट्ठि इस्सा मच्छरियं कुक्‍कुच्‍चं थिनं मिद्धं विचिकिच्छा अहिरिकं अनोत्तप्पञ्‍चाति।  
९०.  
चतुपञ्‍ञासधा कामे, रूपे पञ्‍चदसेरिता।  
ते होन्ति द्वादसारूपे, चत्तालीसमनासवा॥  
९१.  
एकवीससतं सब्बे, चित्तुप्पादा समासतो।  
एतेसु तेसमुप्पत्तिं, उद्धरित्वा पनेककं॥  
९२.  
फस्सादीनं तु धम्मानं, पवक्खामि इतो परं।  
पाटवत्थाय भिक्खूनं, चित्तचेतसिकेस्वहं॥  
९३.  
एकग्गता मनक्‍कारो, जीवितं फस्सपञ्‍चकं।  
अट्ठेते अविनिब्भोगा, एकुप्पादा सहक्खया॥  
९४.  
फस्सो च वेदना सञ्‍ञा, चेतना जीवितिन्द्रियं।  
एकग्गता मनक्‍कारो, सब्बसाधारणा इमे॥  
९५.  
वितक्‍को पञ्‍चपञ्‍ञास-चित्तेसु समुदीरितो।  
चारो छसट्ठिचित्तेसु, जायते नत्थि संसयो॥  
९६.  
एकपञ्‍ञासचित्तेसु , पीति तेसट्ठिया सुखं।  
उपेक्खा पञ्‍चपञ्‍ञास-चित्ते दुक्खं तु तीसु हि॥  
९७.  
होति द्वासट्ठिचित्तेसु, सोमनस्सिन्द्रियं पन।  
दुक्खिन्द्रियं पनेकस्मिं, तथेकम्हि सुखिन्द्रियं॥  
९८.  
पञ्‍चुत्तरसते चित्ते, वीरियं आह नायको।  
चतुत्तरसते चित्ते, समाधिन्द्रियमब्रवि॥  
९९.  
सब्बाहेतुकचित्तानि, ठपेत्वा चेकहेतुके।  
एकुत्तरसते चित्ते, छन्दस्सुप्पत्तिमुद्दिसे॥  
१००.  
ठपेत्वा दस विञ्‍ञाणे, विचिकिच्छायुतम्पि च।  
दसुत्तरसते चित्ते, अधिमोक्खो उदीरितो॥  
१०१.  
सद्धा सति हिरोत्तप्पं, अलोभादोसमज्झता।  
छळेव युगळा चाति, धम्मा एकूनवीसति॥  
१०२.  
एकनवुतिया चित्ते, जायन्ति नियता इमे।  
अहेतुकेसु चित्तेसु, अपुञ्‍ञेसु न जायरे॥  
१०३.  
एकूनासीतिया चित्ते, पञ्‍ञा जायति सब्बदा।  
अट्ठवीसतिया चित्ते, करुणामुदिता सियुं॥  
१०४.  
कामावचरपुञ्‍ञेसु, सब्बलोकुत्तरेसु च।  
चत्तालीसविधे चित्ते, साट्ठके विरतित्तयं॥  
१०५.  
सद्धा सति हिरोत्तप्पं, अलोभादित्तयम्पि च।  
युगळानि छ मज्झत्तं, करुणामुदितापि च॥  
१०६.  
तथा विरतियो तिस्सो, सब्बे ते पञ्‍चवीसति।  
कुसलाब्याकता चापि, कुसलेन पकासिता॥  
१०७.  
अहिरीकमनोत्तप्पं, मोहो उद्धच्‍चमेव च।  
द्वादसापुञ्‍ञचित्तेसु, नियतायेव जायरे॥  
१०८.  
लोभो दोसो च मोहो च, मानो दिट्ठि च संसयो।  
मिद्धमुद्धच्‍चकुक्‍कुच्‍चं, थिनं मच्छरियम्पि च॥  
१०९.  
अहिरीकमनोत्तप्पं, इस्सा च दोमनस्सकं।  
एते अकुसला वुत्ता, एकन्तेन महेसिना॥  
११०.  
लोभो अट्ठसु निद्दिट्ठो, वुत्ता चतूसु दिट्ठितु।  
मानो दिट्ठिवियुत्तेसु, दोसोद्वीस्वेव जायते॥  
१११.  
इस्सामच्छेरकुक्‍कुच्‍चा, द्वीसु जायन्ति नो सह।  
विचिकिच्छा पनेकस्मिं, थिनमिद्धं तु पञ्‍चसु॥  
११२.  
फस्सो च वेदना सञ्‍ञा, चेतना जीवितं मनो।  
वितक्‍को च विचारो च, पीति वीरियसमाधि च॥  
११३.  
छन्दो चेवाधिमोक्खो च, मनसिकारो च चुद्दस।  
कुसलाकुसला चेव, होन्ति अब्याकतापि च॥  
११४.  
एकूनतिंसचित्तेसु, झानं पञ्‍चङ्गिकं मतं।  
चतुझानङ्गयुत्तानि, सत्ततिंसाति निद्दिसे॥  
११५.  
एकादसविधं चित्तं, तिवङ्गिकमुदीरितं।  
चतुतिंसविधं चित्तं, दुवङ्गिकमुदीरितं॥  
११६.  
सभावेनावितक्‍केसु , झानङ्गानि न उद्धरे।  
सब्बाहेतुकचित्तेसु, मग्गङ्गानि न उद्धरे॥  
११७.  
तीणि सोळसचित्तेसु, इन्द्रियानि वदे बुधो।  
एकस्मिं पन चत्तारि, पञ्‍च तेरससुद्धरे॥  
११८.  
सत्त द्वादसचित्तेसु, इन्द्रियानि जिनोब्रवि।  
एकेनूनेसु अट्ठेव, चत्तालीसमनेसु च॥  
११९.  
चत्तालीसाय चित्तेसु, नवकं नायकोब्रवि।  
एवं इन्द्रिययोगोपि, वेदितब्बो विभाविना॥  
१२०.  
अमग्गङ्गानि नामेत्थ, अट्ठारस अहेतुका।  
झानङ्गानि न विज्‍जन्ति, विञ्‍ञाणेसु द्विपञ्‍चसु॥  
१२१.  
एकं चित्तं दुमग्गङ्गं, तिमग्गङ्गानि सत्तसु।  
चत्तालीसाय चित्तेसु, मग्गो सो चतुरङ्गिको॥  
१२२.  
पञ्‍चद्दससु चित्तेसु, मग्गो पञ्‍चङ्गिको मतो।  
वुत्तो द्वत्तिंसचित्तेसु, मग्गो सत्तङ्गिकोपि च॥  
१२३.  
मग्गो अट्ठसु चित्तेसु, मतो अट्ठङ्गिकोति हि।  
एवं तु सब्बचित्तेसु, मग्गङ्गानि समुद्धरे॥  
१२४.  
बलानि द्वे द्विचित्तेसु, एकस्मिं तीणि दीपये।  
एकादससु चत्तारि, छ द्वादससु निद्दिसे॥  
१२५.  
एकूनासीतिया सत्त, सोळसेवाबलानि तु।  
चित्तमेवं तु विञ्‍ञेय्यं, सबलं अबलम्पि च॥  
१२६.  
झानङ्गमग्गङ्गबलिन्द्रियानि,  
चित्तेसु जायन्ति हि येसु यानि।  
मया समासेन समुद्धरित्वा,  
वुत्तानि सब्बानिपि तानि तेसु॥  
इति अभिधम्मावतारे चेतसिकविभागनिद्देसो नाम  
ततियो परिच्छेदो।  