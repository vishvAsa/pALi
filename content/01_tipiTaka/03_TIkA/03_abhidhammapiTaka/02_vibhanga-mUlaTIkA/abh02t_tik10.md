---
title: ११. मग्गङ्गविभङ्गो

---
११. मग्गङ्गविभङ्गो  
२. अभिधम्मभाजनीयवण्णना  
४९०. अभिधम्मे लोकुत्तरचित्तभाजनीयेपि ‘‘तस्मिं खो पन समये चत्तारो खन्धा होन्ति…पे॰… अट्ठङ्गिको मग्गो होती’’ति (ध॰ स॰ ३३७) वुत्तत्ता इधापि अभिधम्मभाजनीये अभिधम्मानुरूपं देसनं करोन्तो ‘‘अट्ठङ्गिको मग्गो’’ति अरियोपपदतं न करोति।  
४९३. तस्मिं समयेति लोकियकालेन एतेसं अतिरेककिच्‍चं दस्सेति। विरतिउप्पादनेन मिच्छावाचादीनि पुग्गलं पजहापेन्तीति सम्मादिट्ठादीनि पञ्‍च ‘‘कारापकङ्गानी’’ति वुत्तानि। सम्मावाचादिकिरिया हि विरति, तञ्‍च एतानि कारापेन्तीति। विरतिवसेनाति विरमणकिरियावसेन, न कारापकभावेन कत्तुभावेन चाति अत्थो। इमं…पे॰… किच्‍चातिरेकतं दस्सेतुन्ति लोकुत्तरक्खणेपि इमानेव पञ्‍च सम्मावाचादित्तयस्स एकक्खणे कारापकानीति दस्सेतुन्ति अत्थो। मिच्छादिट्ठादिका दस, तप्पच्‍चया अकुसला च दसाति वीसति अकुसलपक्खिया, सम्मादिट्ठादिका दस, तप्पच्‍चया च कुसला दसाति वीसति कुसलपक्खिया च महाचत्तारीसकसुत्ते (म॰ नि॰ ३.१३६) वुत्ताति तस्स एतं नामं।  
पुञ्‍ञभागियाति पुञ्‍ञकोट्ठासे भवा, पुञ्‍ञाभिसङ्खारेकदेसभूताति अत्थो। खन्धोपधिं विपच्‍चति, तत्थ वा विपच्‍चतीति उपधिवेपक्‍का।  
पञ्‍चङ्गिकमग्गं उद्दिसित्वा तत्थ एकेकं पुच्छित्वा तस्स तस्सेव समयववत्थानं कत्वा विस्सज्‍जनं ‘‘पाटियेक्‍कं पुच्छित्वा पाटियेक्‍कं विस्सज्‍जन’’न्ति वुत्तं। सह पन पुच्छित्वा पञ्‍चन्‍नम्पि समयववत्थानं कत्वा विस्सज्‍जने ‘‘तत्थ कतमा सम्मादिट्ठिया पञ्‍ञा’’तिआदिको पटिनिद्देसो एकतो विस्सज्‍जनपटिनिद्देसत्ता न पाटियेक्‍कं पुच्छाविस्सज्‍जनं नाम होतीति। तत्थ पञ्‍चङ्गिकवारे एव पाटियेक्‍कं पुच्छाविस्सज्‍जनं सम्मादिट्ठादीसु कारापकङ्गेसु एकेकमुखाय भावनाय मग्गुप्पत्तिं सन्धाय कतन्ति वेदितब्बं। वाचादीनि हि पुब्बसुद्धिया सिज्झन्ति, न मग्गस्स उपचारेनाति।  
अभिधम्मभाजनीयवण्णना निट्ठिता।  
मग्गङ्गविभङ्गवण्णना निट्ठिता।  