---
title: ०१. धम्मसङ्गणीमातिका

---
॥ नमो तस्स भगवतो अरहतो सम्मासम्बुद्धस्स॥  
अभिधम्ममातिकापाळि  
एकं समयं भगवा देवेसु विहरति तावतिंसभवने पारिच्छत्तकमूले पण्डुकम्बलसिलायं। तत्र खो भगवा देवानं तावतिंसानं अभिधम्मकथं कथेसि।  
१. धम्मसङ्गणीमातिका  
तिकमातिका  
कुसला धम्मा (ध॰ स॰ तिकमातिका १-२२), अकुसला धम्मा, अब्याकता धम्मा। सुखाय वेदनाय सम्पयुत्ता धम्मा, दुक्खाय वेदनाय सम्पयुत्ता धम्मा, अदुक्खमसुखाय वेदनाय सम्पयुत्ता धम्मा। विपाका धम्मा, विपाकधम्मधम्मा, नेवविपाकनविपाकधम्मधम्मा। उपादिण्णुपादानिया धम्मा, अनुपादिण्णुपादानिया धम्मा, अनुपादिण्णअनुपादानिया धम्मा। संकिलिट्ठसंकिलेसिका धम्मा, असंकिलिट्ठसंकिलेसिका धम्मा, असंकिलिट्ठअसंकिलेसिका धम्मा। सवितक्‍कसविचारा धम्मा, अवितक्‍कविचारमत्ता धम्मा, अवितक्‍कअविचारा धम्मा। पीतिसहगता धम्मा, सुखसहगता धम्मा, उपेक्खासहगता धम्मा। दस्सनेन पहातब्बा धम्मा, भावनाय पहातब्बा धम्मा, नेव दस्सनेन न भावनाय पहातब्बा धम्मा। दस्सनेन पहातब्बहेतुका धम्मा, भावनाय पहातब्बहेतुका धम्मा, नेव दस्सनेन न भावनाय पहातब्बहेतुका धम्मा । आचयगामिनो धम्मा, अपचयगामिनो धम्मा, नेवाचयगामिनापचयगामिनो धम्मा। सेक्खा धम्मा, असेक्खा धम्मा, नेवसेक्खनासेक्खा धम्मा। परित्ता धम्मा, महग्गता धम्मा, अप्पमाणा धम्मा। परित्तारम्मणा धम्मा, महग्गतारम्मणा धम्मा, अप्पमाणारम्मणा धम्मा। हीना धम्मा, मज्झिमा धम्मा, पणीता धम्मा। मिच्छत्तनियता धम्मा, सम्मत्तनियता धम्मा, अनियता धम्मा। मग्गारम्मणा धम्मा, मग्गहेतुका धम्मा, मग्गाधिपतिनो धम्मा। उप्पन्‍ना धम्मा, अनुप्पन्‍ना धम्मा, उप्पादिनो धम्मा। अतीता धम्मा, अनागता धम्मा, पच्‍चुप्पन्‍ना धम्मा। अतीतारम्मणा धम्मा, अनागतारम्मणा धम्मा, पच्‍चुप्पन्‍नारम्मणा धम्मा। अज्झत्ता धम्मा, बहिद्धा धम्मा, अज्झत्तबहिद्धा धम्मा। अज्झत्तारम्मणा धम्मा, बहिद्धारम्मणा धम्मा, अज्झत्तबहिद्धारम्मणा धम्मा। सनिदस्सनसप्पटिघा धम्मा, अनिदस्सनसप्पटिघा धम्मा, अनिदस्सनअप्पटिघा धम्मा (ध॰ स॰ तिकमातिका १-२२)।  
द्वावीसतितिकं।  
दुकमातिका  


## हेतुगोच्छकं

हेतू धम्मा, न हेतू धम्मा। सहेतुका धम्मा, अहेतुका धम्मा। हेतुसम्पयुत्ता धम्मा, हेतुविप्पयुत्ता धम्मा। हेतू चेव धम्मा सहेतुका च, सहेतुका चेव धम्मा न च हेतू। हेतू चेव धम्मा हेतुसम्पयुत्ता च, हेतुसम्पयुत्ता चेव धम्मा न च हेतू। न हेतू खो पन धम्मा सहेतुकापि, अहेतुकापि। हेतुगोच्छकं।  


## चूळन्तरदुकं

सप्पच्‍चया धम्मा, अप्पच्‍चया धम्मा। सङ्खता धम्मा, असङ्खता धम्मा। सनिदस्सना धम्मा, अनिदस्सना धम्मा। सप्पटिघा धम्मा, अप्पटिघा धम्मा। रूपिनो धम्मा, अरूपिनो धम्मा। लोकिया धम्मा, लोकुत्तरा धम्मा। केनचि विञ्‍ञेय्या धम्मा, केनचि न विञ्‍ञेय्या धम्मा। चूळन्तरदुकं।  


## आसवगोच्छकं

आसवा धम्मा, नो आसवा धम्मा। सासवा धम्मा, अनासवा धम्मा। आसवसम्पयुत्ता धम्मा, आसवविप्पयुत्ता धम्मा। आसवा चेव धम्मा सासवा च, सासवा चेव धम्मा नो च आसवा। आसवा चेव धम्मा आसवसम्पयुत्ता च, आसवसम्पयुत्ता चेव धम्मा नो च आसवा। आसवविप्पयुत्ता खो पन धम्मा सासवापि, अनासवापि। आसवगोच्छकं।  


## सञ्‍ञोजनगोच्छकं

सञ्‍ञोजना धम्मा, नो सञ्‍ञोजना धम्मा। सञ्‍ञोजनिया धम्मा, असञ्‍ञोजनिया धम्मा। सञ्‍ञोजनसम्पयुत्ता धम्मा, सञ्‍ञोजनविप्पयुत्ता धम्मा। सञ्‍ञोजना चेव धम्मा सञ्‍ञोजनिया च, सञ्‍ञोजनिया चेव धम्मा नो च सञ्‍ञोजना। सञ्‍ञोजना चेव धम्मा सञ्‍ञोजनसम्पयुत्ता च, सञ्‍ञोजनसम्पयुत्ता चेव धम्मा नो च सञ्‍ञोजना। सञ्‍ञोजनविप्पयुत्ता खो पन धम्मा सञ्‍ञोजनियापि, असञ्‍ञोजनियापि। सञ्‍ञोजनगोच्छकं।  


## गन्थगोच्छकं

गन्था धम्मा, नो गन्था धम्मा। गन्थनिया धम्मा, अगन्थनिया धम्मा। गन्थसम्पयुत्ता धम्मा, गन्थविप्पयुत्ता धम्मा। गन्था चेव धम्मा गन्थनिया च, गन्थनिया चेव धम्मा नो च गन्था । गन्था चेव धम्मा गन्थसम्पयुत्ता च, गन्थसम्पयुत्ता चेव धम्मा नो च गन्था। गन्थविप्पयुत्ता खो पन धम्मा गन्थनियापि, अगन्थनियापि। गन्थगोच्छकं।  


## ओघगोच्छकं

ओघा धम्मा, नो ओघा धम्मा। ओघनिया धम्मा, अनोघनिया धम्मा। ओघसम्पयुत्ता धम्मा, ओघविप्पयुत्ता धम्मा। ओघा चेव धम्मा ओघनिया च, ओघनिया चेव धम्मा नो च ओघा। ओघा चेव धम्मा ओघसम्पयुत्ता च, ओघसम्पयुत्ता चेव धम्मा नो च ओघा। ओघविप्पयुत्ता खो पन धम्मा ओघनियापि, अनोघनियापि। ओघगोच्छकं।  


## योगगोच्छकं

योगा धम्मा, नो योगा धम्मा। योगनिया धम्मा, अयोगनिया धम्मा। योगसम्पयुत्ता धम्मा, योगविप्पयुत्ता धम्मा। योगा चेव धम्मा योगनिया च, योगनिया चेव धम्मा नो च योगा। योगा चेव धम्मा योगसम्पयुत्ता च, योगसम्पयुत्ता चेव धम्मा नो च योगा। योगविप्पयुत्ता खो पन धम्मा योगनियापि, अयोगनियापि। योगगोच्छकं।  


## नीवरणगोच्छकं

नीवरणा धम्मा, नो नीवरणा धम्मा। नीवरणिया धम्मा, अनीवरणिया धम्मा। नीवरणसम्पयुत्ता धम्मा, नीवरणविप्पयुत्ता धम्मा। नीवरणा चेव धम्मा नीवरणिया च, नीवरणिया चेव धम्मा नो च नीवरणा। नीवरणा चेव धम्मा नीवरणसम्पयुत्ता च, नीवरणसम्पयुत्ता चेव धम्मा नो च नीवरणा। नीवरणविप्पयुत्ता खो पन धम्मा नीवरणियापि, अनीवरणियापि। नीवरणगोच्छकं।  


## परामासगोच्छकं

परामासा धम्मा, नो परामासा धम्मा। परामट्ठा धम्मा, अपरामट्ठा धम्मा। परामाससम्पयुत्ता धम्मा, परामासविप्पयुत्ता धम्मा। परामासा चेव धम्मा परामट्ठा च, परामट्ठाचेव धम्मा नो च परामासा। परामासविप्पयुत्ता खो पन धम्मा परामट्ठापि, अपरामट्ठापि। परामासगोच्छकं।  


## महन्तरदुकं

सारम्मणा धम्मा, अनारम्मणा धम्मा। चित्ता धम्मा, नो चित्ता धम्मा। चेतसिका धम्मा, अचेतसिका धम्मा। चित्तसम्पयुत्ता धम्मा, चित्तविप्पयुत्ता धम्मा। चित्तसंसट्ठा धम्मा, चित्तविसंसट्ठा धम्मा। चित्तसमुट्ठाना धम्मा, नो चित्तसमुट्ठाना धम्मा। चित्तसहभुनो धम्मा, नो चित्तसहभुनो धम्मा। चित्तानुपरिवत्तिनो धम्मा, नो चित्तानुपरिवत्तिनो धम्मा। चित्तसंसट्ठसमुट्ठाना धम्मा, नो चित्तसंसट्ठसमुट्ठाना धम्मा। चित्तसंसट्ठसमुट्ठानसहभुनो धम्मा, नो चित्तसंसट्ठसमुट्ठानसहभुनो धम्मा। चित्तसंसट्ठसमुट्ठानानुपरिवत्तिनो धम्मा, नो चित्तसंसट्ठसमुट्ठानानुपरिवत्तिनो धम्मा। अज्झत्तिका धम्मा, बाहिरा धम्मा। उपादा धम्मा, नो उपादा धम्मा। उपादिण्णा धम्मा, अनुपादिण्णा धम्मा। महन्तरदुकं।  


## उपादानगोच्छकं

उपादाना धम्मा, नो उपादाना धम्मा। उपादानिया धम्मा, अनुपादानिया धम्मा। उपादानसम्पयुत्ता धम्मा, उपादानविप्पयुत्ता धम्मा। उपादाना चेव धम्मा उपादानिया च, उपादानिया चेव धम्मा नो च उपादाना। उपादाना चेव धम्मा उपादानसम्पयुत्ता च, उपादानसम्पयुत्ता चेव धम्मा नो च उपादाना। उपादानविप्पयुत्ता खो पन धम्मा उपादानियापि, अनुपादानियापि। उपादानगोच्छकं।  


## किलेसगोच्छकं

किलेसा धम्मा, नो किलेसा धम्मा। संकिलेसिका धम्मा, असंकिलेसिका धम्मा। संकिलिट्ठा धम्मा, असंकिलिट्ठा धम्मा। किलेससम्पयुत्ता धम्मा, किलेसविप्पयुत्ता धम्मा। किलेसा चेव धम्मा संकिलेसिका च, संकिलेसिका चेव धम्मा नो च किलेसा। किलेसा चेव धम्मा संकिलिट्ठा च, संकिलिट्ठा चेव धम्मा नो च किलेसा। किलेसा चेव धम्मा किलेससम्पयुत्ता च, किलेससम्पयुत्ता चेव धम्मा नो च किलेसा। किलेसविप्पयुत्ता खो पन धम्मा संकिलेसिकापि, असंकिलेसिकापि। किलेसगोच्छकं।  


## पिट्ठिदुकं

दस्सनेन पहातब्बा धम्मा, न दस्सनेन पहातब्बा धम्मा। भावनाय पहातब्बा धम्मा, न भावनाय पहातब्बा धम्मा। दस्सनेन पहातब्बहेतुका धम्मा, न दस्सनेन पहातब्बहेतुका धम्मा। भावनाय पहातब्बहेतुका धम्मा, न भावनाय पहातब्बहेतुका धम्मा। सवितक्‍का धम्मा, अवितक्‍का धम्मा। सविचारा धम्मा, अविचारा धम्मा। सप्पीतिका धम्मा, अप्पीतिका धम्मा। पीतिसहगता धम्मा, न पीतिसहगता धम्मा। सुखसहगता धम्मा, न सुखसहगता धम्मा। उपेक्खासहगता धम्मा, न उपेक्खासहगता धम्मा। कामावचरा धम्मा, न कामावचरा धम्मा। रूपावचरा धम्मा, न रूपावचरा धम्मा। अरूपावचरा धम्मा, न अरूपावचरा धम्मा। परियापन्‍ना धम्मा, अपरियापन्‍ना धम्मा। निय्यानिका धम्मा, अनिय्यानिका धम्मा। नियता धम्मा, अनियता धम्मा। सउत्तरा धम्मा, अनुत्तरा धम्मा। सरणा धम्मा, अरणा धम्मा। पिट्ठिदुकं।  
अभिधम्मदुकमातिका।  


## सुत्तन्तिकदुकमातिका

विज्‍जाभागिनो धम्मा, अविज्‍जाभागिनो धम्मा। विज्‍जूपमा धम्मा, वजिरूपमा धम्मा। बाला धम्मा, पण्डिता धम्मा। कण्हा धम्मा , सुक्‍का धम्मा। तपनीया धम्मा, अतपनीया धम्मा। अधिवचना धम्मा, अधिवचनपथा धम्मा। निरुत्ति धम्मा, निरुत्तिपथा धम्मा। पञ्‍ञत्ति धम्मा, पञ्‍ञत्तिपथा धम्मा। नामञ्‍च, रूपञ्‍च। अविज्‍जा च, भवतण्हा च। भवदिट्ठि च, विभवदिट्ठि च। सस्सतदिट्ठि च, उच्छेददिट्ठि च। अन्तवा दिट्ठि च, अनन्तवा दिट्ठि च। पुब्बन्तानुदिट्ठि च, अपरन्तानुदिट्ठि च। अहिरिकञ्‍च, अनोत्तप्पञ्‍च। हिरी च, ओत्तप्पञ्‍च। दोवचस्सता च, पापमित्तता च। सोवचस्सता च, कल्याणमित्तता च। आपत्तिकुसलता च, आपत्तिवुट्ठानकुसलता च। समापत्तिकुसलता च, समापत्तिवुट्ठानकुसलता च। धातुकुसलता च, मनसिकारकुसलता च। आयतनकुसलता च, पटिच्‍चसमुप्पादकुसलता च। ठानकुसलता च, अट्ठानकुसलता च। अज्‍जवो च, मद्दवो च। खन्ति च, सोरच्‍चञ्‍च। साखल्यञ्‍च, पटिसन्थारो च। इन्द्रियेसु अगुत्तद्वारता च, भोजने अमत्तञ्‍ञुता च। इन्द्रियेसु गुत्तद्वारता च, भोजने मत्तञ्‍ञुता च। मुट्ठस्सच्‍चञ्‍च, असम्पजञ्‍ञञ्‍च। सति च, सम्पजञ्‍ञञ्‍च। पटिसङ्खानबलञ्‍च, भावनाबलञ्‍च। समथो च, विपस्सना च। समथनिमित्तञ्‍च, पग्गाहनिमित्तञ्‍च। पग्गाहो च, अविक्खेपो च। सीलविपत्ति च, दिट्ठिविपत्ति च। सीलसम्पदा च, दिट्ठिसम्पदा च। सीलविसुद्धि च, दिट्ठिविसुद्धि च। दिट्ठिविसुद्धि खो पन, यथादिट्ठिस्स च पधानं। संवेगो च संवेजनियेसु ठानेसु, संविग्गस्स च योनिसो पधानं। असन्तुट्ठिता च कुसलेसु धम्मेसु, अप्पटिवानिता च पधानस्मिं। विज्‍जा च, विमुत्ति च। खये ञाणं, अनुप्पादे ञाणन्ति।  
सुत्तन्तिकदुकमातिका।  
धम्मसङ्गणीमातिका निट्ठिता।  