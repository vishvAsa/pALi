---
title: UNKNOWN_TITLE

---
॥ नमो तस्स भगवतो अरहतो सम्मासम्बुद्धस्स॥  
विनयपिटके  
सारत्थदीपनी-टीका (पठमो भागो)  
गन्थारम्भकथा  
महाकारुणिकं बुद्धं, धम्मञ्च विमलं वरं।  
वन्दे अरियसङ्घञ्च, दक्खिणेय्यं निरङ्गणं॥  
उळारपुञ्ञतेजेन, कत्वा सत्तुविमद्दनं।  
पत्तरज्जाभिसेकेन, सासनुज्जोतनत्थिना॥  
निस्साय सीहळिन्देन, यं परक्कमबाहुना।  
कत्वा निकायसामग्गिं, सासनं सुविसोधितं॥  
कस्सपं तं महाथेरं, सङ्घस्स परिणायकं।  
दीपस्मिं तम्बपण्णिम्हि, सासनोदयकारकं॥  
पटिपत्तिपराधीनं, सदारञ्ञनिवासिनं।  
पाकटं गगने चन्द-मण्डलं विय सासने॥  
सङ्घस्स पितरं वन्दे, विनये सुविसारदं।  
यं निस्साय वसन्तोहं, वुद्धिप्पत्तोस्मि सासने॥  
अनुथेरं महापुञ्ञं, सुमेधं सुतिविस्सुतं।  
अविखण्डितसीलादि-परिसुद्धगुणोदयं॥  
बहुस्सुतं सतिमन्तं, दन्तं सन्तं समाहितं।  
नमामि सिरसा धीरं, गरुं मे गणवाचकं॥  
आगतागमतक्केसु , सद्दसत्थनयञ्ञुसु।  
यस्सन्तेवासिभिक्खूसु, सासनं सुप्पतिट्ठितं॥  
विनयट्ठकथायाहं, लीनसारत्थदीपनिं।  
करिस्सामि सुविञ्ञेय्यं, परिपुण्णमनाकुलं॥  
पोराणेहि कतं यं तु, लीनत्थस्स पकासनं।  
न तं सब्बत्थ भिक्खूनं, अत्थं साधेति सब्बसो॥  
दुविञ्ञेय्यसभावाय, सीहळाय निरुत्तिया।  
गण्ठिपदेस्वनेकेसु, लिखितं किञ्चि कत्थचि॥  
मागधिकाय भासाय, आरभित्वापि केनचि।  
भासन्तरेहि सम्मिस्सं, लिखितं किञ्चिदेव च॥  
असारगन्थभारोपि, तत्थेव बहु दिस्सति।  
आकुलञ्च कतं यत्थ, सुविञ्ञेय्यम्पि अत्थतो॥  
ततो अपरिपुण्णेन, तादिसेनेत्थ सब्बसो।  
कथमत्थं विजानन्ति, नानादेसनिवासिनो॥  
भासन्तरं ततो हित्वा, सारमादाय सब्बसो।  
अनाकुलं करिस्सामि, परिपुण्णविनिच्छयन्ति॥  


## गन्थारम्भकथावण्णना

विनयसंवण्णनारम्भे रतनत्तयं नमस्सितुकामो तस्स विसिट्ठगुणयोगसन्दस्सनत्थं ‘‘यो कप्पकोटीहिपी’’तिआदिमाह। विसिट्ठगुणयोगेन हि वन्दनारहभावो, वन्दनारहे च कता वन्दना यथाधिप्पेतमत्थं साधेति। एत्थ च संवण्णनारम्भे रतनत्तयपणामकरणप्पयोजनं तत्थ तत्थ बहुधा पपञ्चेन्ति आचरिया। तथा हि वण्णयन्ति –  
‘‘संवण्णनारम्भे रतनत्तयवन्दना संवण्णेतब्बस्स धम्मस्स पभवनिस्सयविसुद्धिपटिवेदनत्थं, तं पन धम्मसंवण्णनासु विञ्ञूनं बहुमानुप्पादनत्थं, तं सम्मदेव तेसं उग्गहणधारणादिक्कमलद्धब्बाय सम्मापटिपत्तिया सब्बहितसुखनिप्फादनत्थं। अथ वा मङ्गलभावतो , सब्बकिरियासु पुब्बकिच्चभावतो, पण्डितेहि समाचरितभावतो, आयतिं परेसं दिट्ठानुगतिआपज्जनतो च संवण्णनायं रतनत्तयपणामकिरिया’’ति।  
मयं पन इधाधिप्पेतमेव पयोजनं दस्सयिस्साम। तस्मा संवण्णनारम्भे रतनत्तयपणामकरणं यथापटिञ्ञातसंवण्णनाय अनन्तरायेन परिसमापनत्थन्ति वेदितब्बं। इदमेव हि पयोजनं आचरियेन इधाधिप्पेतं। तथा हि वक्खति –  
‘‘इच्चेवमच्चन्तनमस्सनेय्यं ,  
नमस्समानो रतनत्तयं यं।  
पुञ्ञाभिसन्दं विपुलं अलत्थं,  
तस्सानुभावेन हतन्तरायो’’ति॥  
रतनत्तयपणामकरणेन चेत्थ यथापटिञ्ञातसंवण्णनाय अनन्तरायेन परिसमापनं रतनत्तयपूजाय पञ्ञापाटवभावतो, ताय पञ्ञापाटवञ्च रागादिमलविधमनतो। वुत्तञ्हेतं –  
‘‘यस्मिं, महानाम, समये अरियसावको तथागतं अनुस्सरति, नेवस्स तस्मिं समये रागपरियुट्ठितं चित्तं होति, न दोसपरियुट्ठितं चित्तं होति, न मोहपरियुट्ठितं चित्तं होति, उजुगतमेवस्स तस्मिं समये चित्तं होती’’तिआदि (अ॰ नि॰ ११.११)।  
तस्मा रतनत्तयपूजनेन विक्खालितमलाय पञ्ञाय पाटवसिद्धि।  
अथ वा रतनत्तयपूजनस्स पञ्ञापदट्ठानसमाधिहेतुत्ता पञ्ञापाटवं। वुत्तञ्हि तस्स समाधिहेतुत्तं –  
‘‘एवं उजुगतचित्तो खो, महानाम, अरियसावको लभति अत्थवेदं, लभति धम्मवेदं, लभति धम्मूपसंहितं पामोज्जं, पमुदितस्स पीति जायति, पीतिमनस्स कायो पस्सम्भति, पस्सद्धकायो सुखं वेदियति, सुखिनो चित्तं समाधियती’’ति (अ॰ नि॰ ११.११.)।  
समाधिस्स च पञ्ञाय पदट्ठानभावो वुत्तोयेव ‘‘समाहितो यथाभूतं पजानाती’’ति (सं॰ नि॰ ४.९९; मि॰ प॰ २.१.१४)। ततो एवं पटुभूताय पञ्ञाय पटिञ्ञामहत्तकतं खेदमभिभुय्य अनन्तरायेन संवण्णनं समापयिस्सति। तेन वुत्तं ‘‘अनन्तरायेन परिसमापनत्थ’’न्ति।  
अथ वा रतनत्तयपूजाय आयुवण्णसुखबलवड्ढनतो अनन्तरायेन परिसमापनं वेदितब्बं। रतनत्तयपणामेन हि आयुवण्णसुखबलानि वड्ढन्ति। वुत्तञ्हेतं –  
‘‘अभिवादनसीलिस्स , निच्चं वुड्ढापचायिनो।  
चत्तारो धम्मा वड्ढन्ति, आयु वण्णो सुखं बल’’न्ति॥ (ध॰ प॰ १०९)।  
ततो आयुवण्णसुखबलवुड्ढिया होतेव कारियनिट्ठानमिति वुत्तं ‘‘अनन्तरायेन परिसमापनत्थ’’न्ति।  
अथ वा रतनत्तयगारवस्स पटिभानापरिहानावहत्ता। अपरिहानावहञ्हि तीसुपि रतनेसु गारवं। वुत्तञ्हेतं –  
‘‘सत्तिमे, भिक्खवे, अपरिहानिया धम्मा। कतमे सत्त? सत्थुगारवता धम्मगारवता सङ्घगारवता सिक्खागारवता समाधिगारवता कल्याणमित्तता सोवचस्सता’’ति (अ॰ नि॰ ७.३४)।  
होतेव च ततो पटिभानापरिहानेन यथापटिञ्ञातपरिसमापनं।  
अथ वा पसादवत्थूसु पूजाय पुञ्ञातिसयभावतो। वुत्तञ्हि तस्स पुञ्ञातिसयत्तं –  
‘‘पूजारहे पूजयतो, बुद्धे यदिव सावके।  
पपञ्चसमतिक्कन्ते, तिण्णसोकपरिद्दवे॥  
‘‘ते तादिसे पूजयतो, निब्बुते अकुतोभये।  
न सक्का पुञ्ञं सङ्खातुं, इमेत्तमपि केनची’’ति॥ (ध॰ प॰ १९५-१९६; अप॰ थेर १.१०.१-२)।  
पुञ्ञातिसयो च यथाधिप्पेतपरिसमापनुपायो। यथाह –  
‘‘एस देवमनुस्सानं, सब्बकामददो निधि।  
यं यदेवाभिपत्थेन्ति, सब्बमेतेन लब्भती’’ति॥ (खु॰ पा॰ ८.१०)।  
उपायेसु च पटिपन्नस्स होतेव कारियनिट्ठानं। रतनत्तयपूजा हि निरतिसयपुञ्ञक्खेत्तसंबुद्धिया अपरिमेय्यप्पभवो पुञ्ञातिसयोति बहुविधन्तरायेपि लोकसन्निवासे अन्तरायनिबन्धनसकलसंकिलेसविद्धंसनाय पहोति, भयादिउपद्दवञ्च निवारेति। तस्मा सुवुत्तं ‘‘संवण्णनारम्भे रतनत्तयपणामकरणं यथापटिञ्ञातसंवण्णनाय अनन्तरायेन परिसमापनत्थन्ति वेदितब्ब’’न्ति।  
एवं पन सप्पयोजनं रतनत्तयवन्दनं कत्तुकामो पठमं ताव भगवतो वन्दनं कातुं तम्मूलकत्ता सेसरतनानं ‘‘यो कप्प…पे॰… महाकारुणिकस्स तस्सा’’ति आह। एत्थ पन यस्सा देसनाय संवण्णनं कत्तुकामो, सा यस्मा करुणाप्पधाना, न सुत्तन्तदेसना विय करुणापञ्ञाप्पधाना, नापि अभिधम्मदेसना विय पञ्ञाप्पधाना, तस्मा करुणाप्पधानमेव भगवतो थोमनं आरद्धं। एसा हि आचरियस्स पकति, यदिदं आरम्भानुरूपथोमना। तेनेव सुत्तन्तदेसनाय संवण्णनारम्भे ‘‘करुणासीतलहदयं, पञ्ञापज्जोतविहतमोहतम’’न्ति करुणापञ्ञाप्पधानं, अभिधम्मदेसनाय संवण्णनारम्भे ‘‘करुणा विय सत्तेसु, पञ्ञा यस्स महेसिनो’’ति पञ्ञाप्पधानञ्च थोमनं आरद्धं। करुणापञ्ञाप्पधाना हि सुत्तन्तदेसना तेसं तेसं सत्तानं आसयानुसयाधिमुत्तिचरियादिभेदपरिच्छिन्दनसमत्थाय पञ्ञाय सत्तेसु च महाकरुणाय तत्थ सातिसयप्पवत्तितो। सुत्तन्तदेसनाय हि महाकरुणासमापत्तिबहुलो वेनेय्यसन्तानेसु तदज्झासयानुलोमेन गम्भीरमत्थपदं पतिट्ठापेसि। अभिधम्मदेसना च केवलं पञ्ञाप्पधाना परमत्थधम्मानं यथासभावपटिवेधसमत्थाय पञ्ञाय तत्थ सातिसयप्पवत्तितो।  
विनयदेसना पन आसयादिनिरपेक्खं केवलं करुणाय पाकतिकसत्तेनपि असोतब्बारहं सुणन्तो अपुच्छितब्बारहं पुच्छन्तो अवत्तब्बारहञ्च वदन्तो भगवा सिक्खापदं पञ्ञपेसीति करुणाप्पधाना। तथा हि उक्कंसपरियन्तगतहिरोत्तप्पोपि भगवा लोकियसाधुजनेहिपि परिहरितब्बानि ‘‘सिखरणीसी’’तिआदीनि वचनानि यथापराधञ्च गरहवचनानि विनयपिटकदेसनाय महाकरुणासञ्चोदितमानसो महापरिसमज्झे अभासि, तंतंसिक्खापदपञ्ञत्तिकारणापेक्खाय वेरञ्जादीसु सारीरिकञ्च खेदमनुभोसि। तस्मा किञ्चापि भूमन्तरपच्चयाकारसमयन्तरकथानं विय विनयपञ्ञत्तियापि समुट्ठापिका पञ्ञा अनञ्ञसाधारणताय अतिसयकिच्चवती, करुणाय किच्चं पन ततोपि अधिकन्ति करुणाप्पधाना विनयदेसना। करुणाब्यापाराधिकताय हि देसनाय करुणाप्पधानता। तस्मा आरम्भानुरूपं करुणाप्पधानमेव एत्थ थोमनं कतन्ति वेदितब्बं।  
करुणाग्गहणेन च अपरिमेय्यप्पभावा सब्बेपि बुद्धगुणा सङ्गहिताति दट्ठब्बा तंमूलकत्ता सेसबुद्धगुणानं। महाकरुणाय वा छसु असाधारणञाणेसु अञ्ञतरत्ता तंसहचरितसेसासाधारणञाणानम्पि गहणसब्भावतो सब्बेपि बुद्धगुणा नयतो दस्सिताव होन्ति। एसोयेव हि निरवसेसतो बुद्धगुणानं दस्सनुपायो यदिदं नयग्गाहो। अञ्ञथा को नाम समत्थो भगवतो गुणे अनुपदं निरवसेसतो दस्सेतुं। तेनेवाह –  
‘‘बुद्धोपि बुद्धस्स भणेय्य वण्णं,  
कप्पम्पि चे अञ्ञमभासमानो।  
खीयेथ कप्पो चिरदीघमन्तरे,  
वण्णो न खीयेथ तथागतस्सा’’ति॥ (दी॰ नि॰ अट्ठ॰ १.३०४; ३.१४१; म॰ नि॰ अट्ठ॰ २.४२५)।  
तेनेव च आयस्मता सारिपुत्तत्थेरेनपि बुद्धगुणपरिच्छेदनं पतिअनुयुत्तेन ‘‘नो हेतं, भन्ते’’ति पटिक्खिपित्वा ‘‘अपिच मे, भन्ते, धम्मन्वयो विदितो’’ति (दी॰ नि॰ २.१४६) वुत्तं। तस्मा ‘‘यो कप्पकोटीहिपी’’तिआदिना करुणामुखेन सङ्खेपतो सकलसब्बञ्ञुगुणेहि भगवन्तं अभित्थवीति दट्ठब्बं। अयमेत्थ समुदायत्थो।  
अयं पन अवयवत्थो – योति अनियमवचनं। तस्स ‘‘नाथो’’ति इमिना सम्बन्धो। ‘‘कप्पकोटीहिपी’’तिआदिना पन याय करुणाय सो ‘‘महाकारुणिको’’ति वुच्चति, तस्सा वसेन कप्पकोटिगणनायपि अप्पमेय्यं कालं लोकहितत्थाय अतिदुक्करं करोन्तस्स भगवतो दुक्खानुभवनं दस्सेति। करुणाय बलेनेव हि सो भगवा हत्थगतम्पि निब्बानं पहाय संसारपङ्के निमुग्गं सत्तनिकायं ततो समुद्धरणत्थं चिन्तेतुम्पि असक्कुणेय्यं नयनजीवितपुत्तभरियदानादिकं अतिदुक्करमकासि। कप्पकोटीहिपि अप्पमेय्यं कालन्ति कप्पकोटिगणनायपि ‘‘एत्तका कप्पकोटियो’’ति पमेतुं असक्कुणेय्यं कालं, कप्पकोटिगणनवसेनपि परिच्छिन्दितुमसक्कुणेय्यत्ता अपरिच्छिन्नानि कप्पसतसहस्साधिकानि चत्तारि असङ्ख्येय्यानीति वुत्तं होति। कप्पकोटिवसेनेव हि सो कालो अप्पमेय्यो, असङ्ख्येय्यवसेन पन परिच्छिन्नोयेव। ‘‘कप्पकोटीहिपी’’ति अपिसद्दो कप्पकोटिवसेनपि ताव पमेतुं न सक्का, पगेव वस्सगणनायाति दस्सेति। ‘‘अप्पमेय्यं काल’’न्ति अच्चन्तसंयोगे उपयोगवचनं ‘‘मासमधीते, दिवसं चरती’’तिआदीसु विय। करोन्तो अतिदुक्करानीति पञ्चमहापरिच्चागादीनि अतिदुक्करानि करोन्तो। एवमतिदुक्करानि करोन्तो किं विन्दीति चे? खेदं गतो, कायिकं खेदमुपगतो, परिस्समं पत्तोति अत्थो, दुक्खमनुभवीति वुत्तं होति। दुक्खञ्हि खिज्जति सहितुमसक्कुणेय्यन्ति ‘‘खेदो’’ति वुच्चति। लोकहितायाति ‘‘अनमतग्गे संसारे वट्टदुक्खेन अच्चन्तपीळितं सत्तलोकं तम्हा दुक्खतो मोचेत्वा निब्बानसुखभागियं करिस्सामी’’ति एवं सत्तलोकस्स हितकरणत्थायाति अत्थो। अस्स च ‘‘अतिदुक्करानि करोन्तो’’ति इमिना सम्बन्धो। लोकहिताय खेदं गतोति योजनायपि नत्थि दोसो। महागण्ठिपदेपि हि ‘‘अतिदुक्करानि करोन्तो खेदं गतो, किमत्थन्ति चे? लोकहिताया’’ति वुत्तं।  
यं पन एवं योजनं असम्भावेन्तेन केनचि वुत्तं ‘‘न हि भगवा लोकहिताय संसारदुक्खमनुभवति। न हि कस्सचि दुक्खानुभवनं लोकस्स उपकारं आवहती’’ति, तं तस्स मतिमत्तं। एवं योजनायपि अतिदुक्करानि करोन्तस्स भगवतो दुक्खानुभवनं लोकहितकरणत्थायाति अयमत्थो विञ्ञायति, न तु दुक्खानुभवनेनेव लोकहितसिद्धीति। पठमं वुत्तयोजनायपि हि न दुक्करकरणमत्तेन लोकहितसिद्धि। न हि दुक्करं करोन्तो कञ्चि सत्तं मग्गफलादीसु पतिट्ठापेति, अथ खो तादिसं अतिदुक्करं कत्वा सब्बञ्ञुभावं सच्छिकत्वा निय्यानिकधम्मदेसनाय मग्गफलादीसु सत्ते पतिट्ठापेन्तो लोकस्स हितं साधेति।  
कामञ्चेत्थ सत्तसङ्खारभाजनवसेन तिविधो लोको, हितकरणस्स पन अधिप्पेतत्ता तंविसयस्सेव सत्तलोकस्स वसेन अत्थो गहेतब्बो। सो हि लोकीयन्ति एत्थ पुञ्ञपापानि तंविपाको चाति ‘‘लोको’’ति वुच्चति। कत्थचि पन ‘‘सनरामरलोकगरु’’न्तिआदीसु समूहत्थोपि लोकसद्दो समुदायवसेन लोकीयति पञ्ञापीयतीति। यं पनेत्थ केनचि वुत्तं ‘‘इमिना सत्तलोकञ्च जातिलोकञ्च सङ्गण्हाति, तस्मा तस्स सत्तलोकस्स इधलोकपरलोकहितं, अतिक्कन्तपरलोकानं वा उच्छिन्नलोकसमुदयानं इध जातिलोके ओकासलोके वा दिट्ठधम्मसुखविहारसङ्खातञ्च हितं सम्पिण्डेत्वा लोकस्स, लोकानं, लोके वा हितन्ति सरूपेकसेसं कत्वा लोकहितमिच्चेवाहा’’ति, न तं सारतो पच्चेतब्बं दिट्ठधम्मसुखविहारसङ्खआतहितस्सपि सत्तलोकविसयत्ता, सत्तलोकग्गहणेनेव उच्छिन्नमूलानं खीणासवानम्पि सङ्गहितत्ता।  
सब्बत्थ ‘‘केनची’’ति वुत्ते ‘‘वजिरबुद्धिटीकाकारेना’’ति गहेतब्बं। ‘‘महागण्ठिपदे’’ति वा ‘‘मज्झिमगण्ठिपदे’’ति वा ‘‘चूळगण्ठिपदे’’ति वा वुत्ते ‘‘सीहळगण्ठिपदेसू’’ति गहेतब्बं। केवलं ‘‘गण्ठिपदे’’ति वुत्ते ‘‘मागधभासाय लिखिते गण्ठिपदे’’ति गहेतब्बं।  
नाथोति लोकपटिसरणो, लोकसामी लोकनायकोति वुत्तं होति। तथा हि सब्बानत्थपअहारपुब्बङ्गमाय निरवसेसहितसुखविधानतप्पराय निरतिसयाय पयोगसम्पत्तिया सदेवमनुस्साय पजाय अच्चन्तुपकारिताय अपरिमितनिरुपमप्पभावगुणविसेससमङ्गिताय च सब्बसत्तुत्तमो भगवा अपरिमाणासु लोकधातूसु अपरिमाणानं सत्तानं एकपटिसरणो पतिट्ठा। अथ वा नाथतीति नाथो, वेनेय्यानं हितसुखं मेत्तायनवसेन आसीसति पत्थेतीति अत्थो। अथ वा नाथति वेनेय्यगते किलेसे उपतापेतीति अत्थो, नाथतीति वा याचतीति अत्थो। भगवा हि ‘‘साधु, भिक्खवे, भिक्खु कालेन कालं अत्तसम्पत्तिं पच्चवेक्खेय्या’’तिआदिना (अ॰ नि॰ ८.७) सत्तानं तं तं हितपटिपत्तिं याचित्वापि करुणाय समुस्साहितो ते तत्थ नियोजेति। परमेन वा चित्तिस्सरियेन समन्नागतो सब्बसत्ते ईसति अभिभवतीति परमिस्सरो भगवा ‘‘नाथो’’ति वुच्चति। सब्बोपि चायमत्थो सद्दसत्थानुसारतो वेदितब्बो।  
महाकारुणिकस्साति यो करुणाय कम्पितहदयत्ता लोकहितत्थं अतिदुक्करकिरियाय अनेकप्पकारं तादिसं संसारदुक्खमनुभवित्वा आगतो, तस्स महाकारुणिकस्साति अत्थो। तत्थ किरतीति करुणा, परदुक्खं विक्खिपति अपनेतीति अत्थो। दुक्खितेसु वा किरीयति पसारीयतीति करुणा। अथ वा किणातीति करुणा, परदुक्खे सति कारुणिकं हिंसति विबाधेति, विनासेति वा परस्स दुक्खन्ति अत्थो। परदुक्खे सति साधूनं कम्पनं हदयखेदं करोतीति वा करुणा। अथ वा कमिति सुखं, तं रुन्धतीति करुणा। एसा हि परदुक्खापनयनकामतालक्खणा अत्तसुखनिरपेक्खताय कारुणिकानं सुखं रुन्धति विबाधेतीति। करुणाय नियुत्तोति कारुणिको यथा ‘‘दोवारिको’’ति। यथा हि द्वारट्ठानतो अञ्ञत्थ वत्तमानोपि द्वारपटिबद्धजीविको पुरिसो द्वारानतिवत्तवुत्तिताय द्वारे नियुत्तोति ‘‘दोवारिको’’ति वुच्चति, एवं भगवा मेत्तादिवसेन करुणाविहारतो अञ्ञत्थ वत्तमानोपि करुणानतिवत्तवुत्तिताय करुणाय नियुत्तोति ‘‘कारुणिको’’ति वुच्चति। महाभिनीहारतो पट्ठाय हि याव महापरिनिब्बाना लोकहितत्थमेव लोकनाथा तिट्ठन्ति। महन्तो कारुणिकोति महाकारुणिको। सतिपि भगवतो तदञ्ञगुणानम्पि वसेन महन्तभावे कारुणिकसद्दसन्निधानेन वुत्तत्ता करुणावसेनेत्थ महन्तभावो वेदितब्बो यथा ‘‘महावेय्याकरणो’’ति। एवञ्च कत्वा ‘‘महाकारुणिकस्सा’’ति इमिना पदेन पुग्गलाधिट्ठानेन सत्थु महाकरुणा वुत्ता होति।  
अथ वा करुणा करुणायनं सीलं पकति एतस्साति कारुणिको, पथवीफस्सादयो विय कक्खळफुसनादिसभावा करुणायनसभावो सभावभूतकरुणोति अत्थो। सेसं पुरिमसदिसमेव। अथ वा महाविसयताय महानुभावताय महाबलताय च महती करुणाति महाकरुणा। भगवतो हि करुणा निरवसेसेसु सत्तेसु पवत्तति, पवत्तमाना च अनञ्ञसाधारणा पवत्तति, दिट्ठधम्मिकादिभेदञ्च महन्तमेव सत्तानं हितसुखं एकन्ततो निप्फादेति, महाकरुणाय नियुत्तोति महाकारुणिकोति सब्बं वुत्तनयेनेव वेदितब्बं। अथ वा महती पसत्था करुणा अस्स अत्थीति महाकारुणिको। पूजावचनो हेत्थ महन्तसद्दो ‘‘महापुरिसो’’तिआदीसु विय। पसत्था च भगवतो करुणा महाकरुणासमापत्तिवसेनपि पवत्तितो अनञ्ञसाधारणत्ताति।  
एवं करुणामुखेन सङ्खेपतो सकलसब्बञ्ञुगुणेहि भगवन्तं थोमेत्वा इदानि सद्धम्मं थोमेतुं ‘‘असम्बुध’’न्तिआदिमाह। तत्थ असम्बुधन्ति पुब्बकालकिरियानिद्देसो, तस्स असम्बुज्झन्तो अप्पटिविज्झन्तोति अत्थो, यथासभावं अप्पटिविज्झनतोति वुत्तं होति। हेतुअत्थो हेत्थ अन्तसद्दो ‘‘पठन्तो निसीदती’’तिआदीसु विय। यन्ति पुब्बकालकिरियाय अनियमतो कम्मनिद्देसो। बुद्धनिसेवितन्ति तस्स विसेसनं। तत्थ बुद्धसद्दस्स ताव ‘‘बुज्झिता सच्चानीति बुद्धो, बोधेता पजायाति बुद्धो’’तिआदिना (महानि॰ १९२) निद्देसनयेन अत्थो वेदितब्बो। अथ वा सवासनाय अञ्ञाणनिद्दाय अच्चन्तविगमतो, बुद्धिया वा विकसितभावतो बुद्धवाति बुद्धो जागरणविकसनत्थवसेन। अथ वा कस्सचिपि ञेय्यधम्मस्स अनवबुद्धस्स अभावेन ञेय्यविसेसस्स कम्मभावेन अग्गहणतो कम्मवचनिच्छाय अभावेन अवगमनत्थवसेनेव कत्तुनिद्देसो लब्भतीति बुद्धवाति बुद्धो। अत्थतो पन पारमितापरिभावितो सयम्भूञाणेन सह वासनाय विहतविद्धंसितनिरवसेसकिलेसो महाकरुणासब्बञ्ञुतञ्ञाणादिअपरिमेय्यगुणगणाधारो खन्धसन्तानो बुद्धो। यथाह ‘‘बुद्धोति यो सो भगवा सयम्भू अनाचरियको पुब्बे अननुस्सुतेसु धम्मेसु सामं सच्चानि अभिसम्बुज्झि, तत्थ च सब्बञ्ञुतं पत्तो बलेसु च वसीभाव’’न्ति (महानि॰ १९२; चूळनि॰ पारायनत्थुतिगाथानिद्देस ९७; पटि॰ म॰ १.१६१)। तेन एवं निरुपमप्पभावेन बुद्धेन निसेवितं गोचरासेवनाभावनासेवनाहि यथारहं निसेवितं अनुभूतन्ति अत्थो।  
तत्थ निब्बानं गोचरासेवनावसेनेव निसेवितं, मग्गो पन अत्तना भावितो च भावनासेवनावसेन सेवितो, परेहि उप्पादितानि पन मग्गफलानि चेतोपरियञाणादिना यदा परिजानाति, अत्तना उप्पादितानि वा पच्चवेक्खणञाणेन परिच्छिन्दति, तदा गोचरासेवनावसेनपि सेवितानि होन्तियेव। एत्थ च परियत्तिधम्मस्सपि परियायतो धम्मग्गहणेन गहणे सति सोपि देसनासम्मसनञाणगोचरताय गोचरासेवनाय सेवितोति सक्का गहेतुं। ‘‘अभिधम्मनयसमुद्दं अधिगच्छति, तीणि पिटकानि सम्मसी’’ति च अट्ठकथायं वुत्तत्ता परियत्तिधम्मस्सपि सच्छिकिरियाय सम्मसनपरियायो लब्भतीति यं असम्बुधं असम्बुज्झन्तो असच्छिकरोन्तोति अत्थसम्भवतो सोपि इध वुत्तो एवाति दट्ठब्बं। तम्पि च अप्पटिविज्झन्तो भवाभवं गच्छति, परिञ्ञातधम्मविनयो पन तदत्थपटिपत्तिया सम्मापटिपन्नो न चिरस्सेव दुक्खस्सन्तं करिस्सति। वुत्तञ्हेतं –  
‘‘यो इमस्मिं धम्मविनये, अप्पमत्तो विहस्सति।  
पहाय जातिसंसारं, दुक्खस्सन्तं करिस्सती’’ति॥ (दी॰ नि॰ २.१८५; सं॰ नि॰ १.१८५)।  
एत्थ च किञ्चापि मग्गफलनिब्बानानि पच्चेकबुद्धबुद्धसावकेहिपि गोचरासेवनादिना सेवितानि होन्ति, तथापि उक्कट्ठपरिच्छेदवसेन ‘‘बुद्धनिसेवित’’न्ति वुत्तं। केनचि पन बुद्धसद्दस्स सामञ्ञतो बुद्धानुबुद्धपच्चेकबुद्धानम्पि एत्थेव सङ्गहो वुत्तो।  
भवाभवन्ति अपरकालकिरियाय कम्मनिद्देसो, भवतो भवन्ति अत्थो। अथ वा भवाभवन्ति सुगतिदुग्गतिवसेन हीनपणीतवसेन च खुद्दकं महन्तञ्च भवन्ति अत्थो। वुद्धत्थोपि हि अ-कारो दिस्सति ‘‘असेक्खा धम्मा’’तिआदीसु विय। तस्मा अभवोति महाभवो वुच्चति। अथ वा भवोति वुद्धि, अभवोति हानि। भवोति वा सस्सतदिट्ठि, अभवोति उच्छेददिट्ठि। वुत्तप्पकारो भवो च अभवो च भवाभवो। तं भवाभवं। गच्छतीति अपरकालकिरियानिद्देसो। जीवलोकोति सत्तलोको। जीवग्गहणेन हि सङ्खारभाजनलोकं निवत्तेति तस्स भवाभवगमनासम्भवतो। नमो अत्थूति पाठसेसो दट्ठब्बो।  
अविज्जादिकिलेसजालविद्धंसिनोति धम्मविसेसनं। तत्थ अविन्दियं विन्दतीति अविज्जा। पूरेतुं अयुत्तट्ठेन कायदुच्चरितादि अविन्दियं नाम, अलद्धब्बन्ति अत्थो। तब्बिपरीततो कायसुचरितादि विन्दियं नाम, तं विन्दियं न विन्दतीति वा अविज्जा, खन्धानं रासट्ठं, आयतनानं आयतनट्ठं, धातूनं सुञ्ञतट्ठं, इन्द्रियानं अधिपतियट्ठं, सच्चानं तथट्ठं अविदितं करोतीति वा अविज्जा, दुक्खादीनं पीळनादिवसेन वुत्तं चतुब्बिधं अत्थं अविदितं करोतीतिपि अविज्जा, अन्तविरहिते संसारे सब्बयोनिगतिभवविञ्ञाणट्ठितिसत्तावासेसु सत्ते जवापेतीति वा अविज्जा, परमत्थतो अविज्जमानेसुपि इत्थिपुरिसादीसु जवति, विज्जमानेसुपि खन्धादीसु न जवतीति वा अविज्जा। सा आदि येसं तण्हादीनं ते अविज्जादयो, तेयेव किलिस्सन्ति एतेहि सत्ताति किलेसा, तेयेव च सत्तानं बन्धनट्ठेन जालसदिसाति जालं, तं विद्धंसेति सब्बसो विनासेति सीलेनाति अविज्जादिकिलेसजालविद्धंसी। ननु चेत्थ सपरियत्तिको नवलोकुत्तरधम्मो अधिप्पेतो, तत्थ च मग्गोयेव किलेसे विद्धंसेति, नेतरेति चे? वुच्चते। मग्गस्सपि निब्बानमागम्म किलेसविद्धंसनतो निब्बानम्पि किलेसे विद्धंसेति नाम, मग्गस्स किलेसविद्धंसनकिच्चं फलेन निप्फन्नन्ति फलम्पि ‘‘किलेसविद्धंसी’’ति वुच्चति। परियत्तिधम्मोपि किलेसविद्धंसनस्स पच्चयत्ता ‘‘किलेसविद्धंसी’’ति वत्तुमरहतीति न कोचि दोसो।  
धम्मवरस्स तस्साति पुब्बे अनियमितस्स नियमवचनं। तत्थ यथानुसिट्ठं पटिपज्जमाने चतूसु अपायेसु अपतमाने धारेतीति धम्मो।  
‘‘ये केचि धम्मं सरणं गतासे, न ते गमिस्सन्ति अपायभूमिं।  
पहाय मानुसं देहं, देवकायं परिपूरेस्सन्ती’’ति॥ (दी॰ नि॰ २.३३२; सं॰ नि॰ १.३७) –  
हि वुत्तं। संसारदुक्खे वा अपतमाने कत्वा धारेतीति धम्मो मग्गफलुप्पत्तिया सत्तक्खत्तुपरमतादिवसेन संसारस्स परिच्छिन्नत्ता। अपायादिनिब्बत्तककिलेसविद्धंसनञ्चेत्थ धारणं। एवञ्च कत्वा अरियमग्गो तस्स तदत्थसिद्धिहेतुताय निब्बानञ्चाति उभयमेव निप्परियायतो धारेति, अरियफलं पन तंसमुच्छिन्नकिलेसपटिप्पस्सम्भनेन तदनुगुणताय, परियत्तिधम्मो तदधिगमहेतुतायाति उभयं परियायतो धारेतीति वेदितब्बं। वुत्तप्पकारो धम्मोयेव अत्तनो उत्तरितराभावेन वरो पवरो अनुत्तरोति धम्मवरो, तस्स धम्मवरस्स नमो अत्थूति सम्बन्धो। एत्तावता चेत्थ अम्हेहि सारत्थो पकासितो। यं पनेत्थ केनचि पपञ्चितं, अम्हेहि च इध न दस्सितं, न तं सारतो पच्चेतब्बं। इतो परेसुपि एवमेव दट्ठब्बं। तस्मा इतो पट्ठाय एत्तकम्पि अवत्वा सारत्थमेव दस्सयिस्साम। यत्थ पन केनचि अच्चन्तविरुद्धं लिखितं, तम्पि कत्थचि दस्सयिस्साम। एत्थ च ‘‘अविज्जादिकिलेसजालविद्धंसिनो’’ति एतेन स्वाक्खाततादीहि धम्मं थोमेति, ‘‘धम्मवरस्सा’’ति एतेन अञ्ञस्स विसिट्ठस्स अभावदीपनतो परिपुण्णताय। पठमेन वा पहानसम्पदं धम्मस्स दस्सेति, दुतियेन पभावसम्पदं।  
एवं सङ्खेपेनेव सब्बधम्मगुणेहि सद्धम्मं थोमेत्वा इदानि अरियसङ्घं थोमेतुं ‘‘गुणेही’’तिआदिमाह। ‘‘गुणेही’’ति पदस्स ‘‘युत्तो’’ति इमिना सम्बन्धो। इदानि येहि गुणेहि युत्तो, ते दस्सेन्तो ‘‘सीलसमाधी’’तिआदिमाह। तत्थ चतुपारिसुद्धिसीलादि ‘‘सील’’न्ति वुच्चति। समाधीति पठमज्झानादि। समाधिसीसेन हि पठमज्झानादयो वुत्ता। पञ्ञाति मग्गपञ्ञा। विमुत्ति च विमुत्तिञाणञ्च विमुत्तिविमुत्तिञाणन्ति वत्तब्बे एकदेससरूपेकसेसनयेन ‘‘विमुत्तिञाण’’न्ति वुत्तं। आदिसद्दपरियायेन पभुतिसद्देन वा विमुत्तिग्गहणं वेदितब्बं। तत्थ विमुत्तीति फलं। विमुत्तिञाणन्ति पच्चवेक्खणञाणं। पभुति-सद्देन छळभिञ्ञाचतुपटिसम्भिदादयो गुणा सङ्गहिताति दट्ठब्बं। एत्थ च सीलादयो गुणा लोकिया लोकुत्तरा च यथासम्भवं निद्दिट्ठाति वेदितब्बा। यं पनेत्थ केनचि वुत्तं ‘‘सीलादयो किञ्चापि लोकियलोकुत्तरा यथासम्भवं लब्भन्ति, तथापि अन्ते ‘अरियसङ्घ’न्ति वचनतो सीलादयो चत्तारो धम्मक्खन्धा लोकुत्तरावा’’ति, तं तस्स मतिमत्तं। न हि अरियसङ्घस्स लोकियगुणेहिपि थोमनाय कोचि दोसो दिस्सति, सब्बञ्ञुबुद्धस्सपि ताव लोकियलोकुत्तरगुणेहि थोमना होति, किमङ्गं पन अरियसङ्घस्साति।  
कुसलत्थिकानं जनानं पुञ्ञस्स वुद्धिया खेत्तसदिसत्ता खेत्तन्ति आह ‘‘खेत्तं जनानं कुसलत्थिकान’’न्ति। खित्तं बीजं महप्फलभावकरणेन तायतीति हि खेत्तं, पुब्बण्णापरण्णविरुहनभूमि, तंसदिसत्ता अरियसङ्घोपि ‘‘खेत्त’’न्ति वुच्चति। इमिना अरियसङ्घस्स अनुत्तरपुञ्ञक्खेत्तभावं दीपेति। ‘‘अनुत्तरं पुञ्ञक्खेत्तं लोकस्सा’’ति हि वुत्तं। तन्ति पुब्बे ‘‘यो’’ति अनियमेन वुत्तस्स नियमवचनं। अरियसङ्घन्ति एत्थ आरकत्ता किलेसेहि, अनये न इरियनतो, अये च इरियनतो अरिया निरुत्तिनयेन। अथ वा सदेवकेन लोकेन सरणन्ति अरणीयतो उपगन्तब्बतो उपगतानञ्च तदत्थसिद्धितो अरिया। अरियानं सङ्घो समूहोति अरियसङ्घो। अथ वा अरियो च सो यथावुत्तनयेन सङ्घो च दिट्ठिसीलसामञ्ञेन संहतभावतोति अरियसङ्घो, अट्ठ अरियपुग्गला। तं अरियसङ्घं। भगवतो अपरभागे बुद्धधम्मरतनानम्पि समधिगमो सङ्घरतनाधीनोति अरियसङ्घस्स बहूपकारतं दस्सेतुं इधेव ‘‘सिरसा नमामी’’ति वुत्तन्ति दट्ठब्बं।  
एवं गाथात्तयेन सङ्खेपतो सकलगुणसंकित्तनमुखेन रतनत्तयस्स पणामं कत्वा इदानि तं निपच्चकारं यथाधिप्पेते पयोजने परिणामेन्तो आह ‘‘इच्चेव’’मिच्चादि। इच्चेवं यथावुत्तनयेन अच्चन्तं एकन्तेन नमस्सनेय्यं नमस्सितब्बं रतनत्तयं नमस्समानो कायवाचाचित्तेहि वन्दमानो अहं विपुलं यं पुञ्ञाभिसन्दं अलत्थन्ति सम्बन्धो। तत्थ बुद्धादयो रतिजननट्ठेन रतनं। तेसञ्हि ‘‘इतिपि सो भगवा’’तिआदिना यथाभूतगुणे आवज्जेन्तस्स अमताधिगमहेतुभूतं अनप्पकं पीतिपामोज्जं उप्पज्जति। यथाह –  
‘‘यस्मिं, महानाम, समये अरियसावको तथागतं अनुस्सरति, नेवस्स तस्मिं समये रागपरियुट्ठितं चित्तं होति, न दोसपरियुट्ठितं चित्तं होति, न मोहपरियुट्ठितं चित्तं होति, उजुगतमेवस्स तस्मिं समये चित्तं होति, उजुगतचित्तो खो पन, महानाम, अरियसावको लभति अत्थवेदं, लभति धम्मवेदं, लभति धम्मूपसंहितं पामोज्जं, पमुदितस्स पीति जायती’’तिआदि (अ॰ नि॰ ११.११)।  
चित्तीकतादिभावो वा रतनट्ठो। वुत्तञ्हेतं –  
‘‘चित्तीकतं महग्घञ्च, अतुलं दुल्लभदस्सनं।  
अनोमसत्तपरिभोगं, रतनं तेन वुच्चती’’ति॥ (दी॰ नि॰ अट्ठ॰ २.३३)।  
चित्तीकतभावादयो च अनञ्ञसाधारणा बुद्धादीसुयेव लब्भन्तीति।  
‘‘पुञ्ञाभिसन्दन्ति पुञ्ञरासिं पुञ्ञप्पवत्तं वा’’ति महागण्ठिपदे वुत्तं। मज्झिमगण्ठिपदे पन चूळगण्ठिपदे च ‘‘पुञ्ञाभिसन्दन्ति पुञ्ञाभिनिसंस’’न्तिपि अत्थो वुत्तो। पुञ्ञाभिसन्दन्ति पुञ्ञनदिं, पुञ्ञप्पवाहन्ति एवं पनेत्थ अत्थो वेदितब्बो। अविच्छेदेन पवत्तियमानञ्हि पुञ्ञं अभिसन्दनट्ठेन ‘‘पुञ्ञाभिसन्दो’’ति वुच्चति। तेनेव सारत्थपकासिनिया संयुत्तनिकायट्ठकथाय (सं॰ नि॰ अट्ठ॰ ३.५.१०२७) –  
‘‘चत्तारोमे, भिक्खवे, पुञ्ञाभिसन्दा कुसलाभिसन्दा सुखस्साहारा। कतमे चत्तारो? इध, भिक्खवे, अरियसावको बुद्धे अवेच्चप्पसादेन समन्नागतो होति ‘इतिपि सो भगवा…पे॰… बुद्धो भगवा’ति, अयं पठमो पुञ्ञाभिसन्दो कुसलाभिसन्दो सुखस्साहारो’’ति (सं॰ नि॰ ५.१०२७) –  
एवमादिकाय पाळिया अत्थं दस्सेन्तो ‘‘पुञ्ञाभिसन्दा कुसलाभिसन्दाति पुञ्ञनदियो कुसलनदियो’’ति वुत्तं। यं पन गण्ठिपदे वुत्तं ‘‘पुञ्ञाभिसन्दन्ति पुञ्ञफल’’न्ति, तं न सुन्दरं । न हि रतनत्तयं नमस्समानो तस्मिं खणे पुञ्ञफलं अलत्थ, किन्तु अनप्पकं पुञ्ञरासिं तदा अलभि, तस्स च फलं परलोकभागी, दिट्ठधम्मे तु अन्तरायविघातो तस्स च पुञ्ञस्स आनिसंसमत्तकं, ‘‘तस्सानुभावेन हतन्तरायो’’ति च वुत्तं, न च पुञ्ञफले अनुप्पन्ने तस्सानुभावेन हतन्तरायभावो न सिज्झति, न चेतं तस्मिंयेव खणे दिट्ठधम्मवेदनीयं अहोसि। तस्मा तस्स महतो पुञ्ञप्पवाहस्स आनुभावेन हतन्तरायोति अयमेव अत्थो युज्जति। अथापि पणामकिरियाय जनितत्ता पुञ्ञमेव पुञ्ञफलन्ति तस्साधिप्पायो सिया, एवं सति युज्जेय्य। सो च पुञ्ञप्पवाहो न अप्पमत्तको, अथ खो महन्तोयेवाति दस्सेन्तो आह ‘‘विपुल’’न्ति, महन्तं अनप्पकन्ति वुत्तं होति। अलत्थन्ति अलभिं, पापुणिन्ति अत्थो।  
तस्सानुभावेनाति तस्स यथावुत्तस्स पुञ्ञप्पवाहस्स आनुभावेन बलेन। हतन्तरायोति तंतंसम्पत्तिया विबन्धनवसेन सत्तसन्तानस्स अन्तरे वेमज्झे एति आगच्छतीति अन्तरायो, दिट्ठधम्मिकादिअनत्थो। पणामपयोजने वुत्तविधिना हतो विद्धस्तो अन्तरायो उपद्दवो अस्साति हतन्तरायो। अस्स ‘‘वण्णयिस्सं विनय’’न्ति इमिना सम्बन्धो, हतन्तरायो हुत्वा विनयं वण्णयिस्सन्ति वुत्तं होति। एतेन तस्स पुञ्ञप्पवाहस्स अत्तनो पसादसम्पत्तिया रतनत्तयस्स च खेत्तभावसम्पत्तिया अत्थसंवण्णनाय उपघातकउपद्दवानं हनने समत्थतं दीपेति।  
एवं रतनत्तयस्स निपच्चकारकरणे पयोजनं दस्सेत्वा इदानि यस्स विनयपिटकस्स अत्थं संवण्णेतुकामो, तस्स ताव भगवतो सासनस्स मूलपतिट्ठानभावं दस्सेत्वा तम्पि थोमेन्तो आह ‘‘यस्मिं ठिते’’तिआदि। अट्ठितस्स सुसण्ठितस्स भगवतो सासनं यस्मिं ठिते पतिट्ठितं होतीति योजेतब्बं। तत्थ यस्मिन्ति यस्मिं विनयपिटके। ठितेति पाळितो च अत्थतो च अनूनं हुत्वा लज्जीपुग्गलेसु पवत्तनट्ठेन ठितेति अत्थो। सासनन्ति अधिसीलअधिचित्तअधिपञ्ञासङ्खातसिक्खत्तयसङ्गहितं सासनं। अट्ठितस्साति कामसुखल्लिकत्तकिलमथानुयोगसङ्खाते अन्तद्वये अट्ठितस्साति अत्थो। ‘‘अप्पतिट्ठं ख्वाहं, आवुसो, अनायूहं ओघमतरि’’न्ति (सं॰ नि॰ १.१) हि वुत्तं। अयञ्चत्थो तीसुपि सीहळगण्ठिपदेसु वुत्तोयेव। गण्ठिपदे पन ‘‘अट्ठितस्साति परिनिब्बुतस्सपि भगवतो’’ति वुत्तं।  
पतिट्ठितं होतीति तेसुयेव लज्जीपुग्गलेसु पवत्तनट्ठेन पतिट्ठितं होति। सुसण्ठितस्साति एत्थ ताव तीसुपि गण्ठिपदेसु इदं वुत्तं ‘‘द्वत्तिंसमहापुरिसलक्खणअसीतिअनुब्यञ्जनेहि समन्नागमनवसेन सुसण्ठानस्साति अत्थो। अनेन अस्स रूपकायसम्पत्तिं निदस्सेती’’ति। गण्ठिपदे पन ‘‘यथाठाने पतिट्ठितेहि लक्खणेहि समन्नागतत्ता रूपकायेन सुसण्ठितो, कायवङ्कादिरहितत्ता तादिलक्खणसमन्नागतत्ता च नामकायेनपी’’ति वुत्तं। केनचि पन ‘‘चतुब्रह्मविहारवसेन सत्तेसु सुट्ठु सम्मा च ठितस्साति अत्थवसेन वा सुसण्ठितस्स। सुसण्ठितत्ता हेस केवलं सत्तानं दुक्खं अपनेतुकामो हितं उपसंहरितुकामो सम्पत्तिया च पमुदितो अपक्खपतितो च हुत्वा विनयं देसेति। तस्मा इमस्मिं विनयसंवण्णनाधिकारे सारुप्पाय थुतिया थोमेन्तो आह ‘सुसण्ठितस्सा’’’ति वत्वा ‘‘गण्ठिपदेसु वुत्तत्थो अधिप्पेताधिकारानुरूपो न होती’’ति वुत्तं। अयं पनेत्थ अम्हाकं खन्ति – यथावुत्तकामसुखल्लिकादिअन्तद्वये अट्ठितत्तायेव मज्झिमाय पटिपदाय सम्मा ठितत्ता सुसण्ठितस्साति एवमत्थो गहेतब्बोति। एवञ्हि सति आरम्भानुरूपथोमना कता होति यथावुत्तअन्तद्वयं विवज्जेत्वा मज्झिमाय पटिपदाय विनयपञ्ञत्तियायेव येभुय्येन पकासनतो।  
तन्ति पुब्बे ‘‘यस्मि’’न्ति अनियमेत्वा वुत्तस्स नियमवचनं, तस्स ‘‘विनय’’न्ति इमिना सम्बन्धो। असम्मिस्सन्ति भावनपुंसकनिद्देसो, निकायन्तरलद्धीहि असम्मिस्सं कत्वा अनाकुलं कत्वा वण्णयिस्सन्ति वुत्तं होति। सिक्खापदपञ्ञत्तिया अनुरूपस्स कालमत्तस्सपि धम्मसेनापतिसारिपुत्तत्थेरसदिसेनपि दुविञ्ञेय्यभावतो केवलं बुद्धविसयं विनयपिटकं अत्तनो बलेन वण्णयिस्सामीति वचनमत्तम्पि अञ्ञेहि वत्तुमसक्कुणेय्यत्ता ‘‘निस्साय पुब्बाचरियानुभाव’’न्ति आह। पुब्बाचरियानुभावो नाम अत्थतो पुब्बाचरियेहि संवण्णिता अट्ठकथा, ततोयेव च ‘‘पुब्बाचरियानुभावो अट्ठकथा’’ति सब्बत्थ गण्ठिपदेसु वुत्तं। तस्मा पुब्बाचरियेहि संवण्णितं अट्ठकथं निस्साय वण्णयिस्सं, न अत्तनोयेव बलं निस्सायाति वुत्तं होति।  
अथ ‘‘पोराणट्ठकथासु विज्जमानासु पुन विनयसंवण्णनाय किं पयोजन’’न्ति यो वदेय्य, तस्स पोराणट्ठकथाय अनूनभावं अत्तनो च संवण्णनाय पयोजनं दस्सेन्तो ‘‘कामञ्चा’’तिआदिमाह। कामन्ति एकन्तेन, यथिच्छकं वा, सब्बसोति वुत्तं होति, तस्स ‘‘संवण्णितो’’ति इमिना सम्बन्धो। कामं संवण्णितोयेव, नो न संवण्णितोति अत्थो। केहि पन सो विनयो संवण्णितोति आह ‘‘पुब्बाचरियासभेही’’ति। महाकस्सपत्थेरादयो पुब्बाचरिया एव अकम्पियट्ठेन उत्तमट्ठेन च आसभा, तेहि पुब्बाचरियासभेहीति वुत्तं होति। कीदिसा पनेते पुब्बाचरियाति आह ‘‘ञाणम्बू’’तिआदि। अग्गमग्गञाणसङ्खातेन अम्बुना सलिलेन निद्धोतानि निस्सेसतो आयतिं अनुप्पत्तिधम्मतापादनेन धोतानि विक्खालितानि विसोधितानि रागादीनि तीणि मलानि कामासवादयो च चत्तारो आसवा येहि ते ञाणम्बुनिद्धातमलासवा, तेहीति अत्थो। इमिना च न केवलं एतेसु आचरियभावोयेव, अथ खो रागादिमलरहिता खीणासवा विसुद्धसत्ता एतेति दस्सेति।  
खीणासवभावेपि न एते सुक्खविपस्सका, अथ खो एवरूपेहिपि आनुभावेहि समन्नागताति दस्सेन्तो आह ‘‘विसुद्धविज्जापटिसम्भिदेही’’ति। विसुद्धा अच्चन्तपरिसुद्धा विज्जा चतस्सो च पटिसम्भिदा येसं ते विसुद्धविज्जापटिसम्भिदा, तेहि। एकदेसेन पटिसम्भिदं अप्पत्तानं अरियानमेव अभावतो एतेहि अधिगतपटिसम्भिदा पटुतरलद्धप्पभेदाति दस्सेतुं विसुद्धग्गहणं कतं। विज्जाति तिस्सो विज्जा, अट्ठ विज्जा वा। तत्थ दिब्बचक्खुञाणं पुब्बेनिवासञाणं आसवक्खयञाणञ्चाति इमा तिस्सो विज्जा। अट्ठ विज्जा पन –  
‘‘विपस्सनाञाणमनोमयिद्धि ,  
इद्धिप्पभेदोपि च दिब्बसोतं।  
परस्स चेतोपरियायञाणं,  
पुब्बेनिवासानुगतञ्च ञाणं।  
दिब्बञ्च चक्खासवसङ्खयो च,  
एतानि ञाणानि इधट्ठ विज्जा’’ति॥ –  
एवं विपस्सनाञाणमनोमयिद्धीहि सद्धिं परिग्गहिता छ अभिञ्ञायेव। अत्थपटिसम्भिदा धम्मपटिसम्भिदा निरुत्तिपटिसम्भिदा पटिभानपटिसम्भिदाति चतस्सो पटिसम्भिदा। तत्थ सङ्खेपतो हेतुफले ञाणं अत्थपटिसम्भिदा, हेतुम्हि ञाणं धम्मपटिसम्भिदा, हेतुहेतुफलानुरूपं वोहारेसु ञाणं निरुत्तिपटिसम्भिदा, इदं ञाणं इममत्थं जोतयतीति इमिना आकारेन हेट्ठा वुत्तेसु तीसु ञाणेसु पवत्तञाणं पटिभानपटिसम्भिदा। एतासं पन वित्थारकथा अतिपपञ्चभावतो इध न वुच्चति। पटिसम्भिदाप्पत्तानं सद्धम्मेसु छेकभावतो आह ‘‘सद्धम्मसंवण्णनकोविदेही’’ति। ‘‘पटिसम्भिदाप्पत्तानम्पि धम्मेसु अभियोगवसेन विसेसो होतीति लद्धपटिसम्भिदासु सातिसयतं दस्सेतुं आहा’’तिपि वदन्ति। सद्धम्मसंवण्णनकोविदेहीति पिटकत्तयसङ्खातस्स सद्धम्मस्स संवण्णने सब्बसो अत्थप्पकासने कोविदेहि छेकेहि, कुसलेहीति अत्थो।  
किलेसजालं परिक्खारबाहुल्लं वा संलिखति तनुं करोतीति सल्लेखो। इध पन खीणासवाधिकारत्ता परिक्खारबाहुल्लस्स सल्लिखनवसेनेव अत्थो गहेतब्बो, ततोयेव च गण्ठिपदे ‘‘सल्लेखिये परिमितपरिक्खारवुत्तिया’’ति अत्थो वुत्तो। सल्लेखस्स भावो सल्लेखियं, तस्मिं सल्लेखिये, सल्लेखपटिपत्तियन्ति वुत्तं होति। नोसुलभूपमेहीति असुलभूपमेहि सल्लेखपटिपत्तिया असुकसदिसाति तेसं उपमाय अनुच्छविकपुग्गलानं दुल्लभत्ता नत्थि सुलभा उपमा एतेसन्ति नोसुलभूपमा। महाविहारस्साति चित्तलपब्बतअभयगिरिसेसनिकायद्वयं पटिक्खिपति। धजूपमेहीति रथस्स सञ्जाननहेतुकं रथे बद्धधजं विय अजानन्तानं ‘‘असुकेहि च असुकेहि च थेरेहि निवासितो महाविहारो नामा’’ति एवं महाविहारस्स सञ्जाननहेतुत्ता महाविहारस्स धजूपमेहि। संवण्णितोति सम्मा अनूनं कत्वा वण्णितो। संवण्णितो अयं विनयोति पदच्छेदो कातब्बो। चित्तेहि नयेहीति अनेकप्पभेदनयत्ता विचित्तेहि नयेहि। सम्बुद्धवरन्वयेहीति सब्बञ्ञुबुद्धवरं अनुगतेहि, भगवतो अधिप्पायानुगतेहि नयेहीति वुत्तं होति। अथ वा बुद्धवरं अनुगतेहि पुब्बाचरियासभेहीति सम्बन्धो कातब्बो।  
एवं पोराणट्ठकथाय अनूनभावं दस्सेत्वा इदानि अत्तनो संवण्णनाय पयोजनविसेसं दस्सेतुं ‘‘संवण्णना’’तिआदिमाह। इदं वुत्तं होति – किञ्चापि पुब्बाचरियासभेहि यथावुत्तगुणविसिट्ठेहि अयं विनयो सब्बसो वण्णितो, तथापि तेसं एसा संवण्णना सीहळदीपवासीनं भासाय सङ्खतत्ता रचितत्ता दीपन्तरे भिक्खुजनस्स सीहळदीपतो अञ्ञदीपवासिनो भिक्खुगणस्स किञ्चि अत्थं पयोजनं यस्मा नाभिसम्भुणाति न सम्पादेति न साधेति, तस्मा इमं संवण्णनं पाळिनयानुरूपं कत्वा बुद्धसिरित्थेरेन अज्झिट्ठो इदानि समारभिस्सन्ति। तत्थ संवण्णियति अत्थो एतायाति संवण्णना, अट्ठकथा। सा पन धम्मसङ्गाहकत्थेरेहि पठमं तीणि पिटकानि सङ्गायित्वा तस्स अत्थवण्णनानुरूपेनेव वाचनामग्गं आरोपितत्ता तिस्सो सङ्गीतियो आरुळ्होयेव बुद्धवचनस्स अत्थसंवण्णनाभूतो कथामग्गो। सोयेव च महामहिन्दत्थेरेन तम्बपण्णिदीपं आभतो, पच्छा तम्बपण्णियेहि महाथेरेहि निकायन्तरलद्धीहि सङ्करपरिहरणत्थं सीहळभासाय ठपितो। तेनाह ‘‘सीहळदीपकेना’’तिआदि। सीहस्स लानतो गहणतो सीहळो, सीहकुमारो। तंवंसजातताय तम्बपण्णिदीपे खत्तियानं तेसं निवासताय तम्बपण्णिदीपस्सपि सीहळभावो वेदितब्बो, तस्मिं सीहळदीपे भूतत्ता सीहळदीपकेन वाक्येन वचनेन, सीहळभासायाति वुत्तं होति।  
पाळिनयानुरूपन्ति पाळिनयस्स अनुरूपं कत्वा, मागधभासाय परिवत्तित्वाति वुत्तं होति । अज्झेसनन्ति गरुट्ठानियं पयिरुपासित्वा गरुतरं पयोजनं उद्दिस्स अभिपत्थना अज्झेसना, तं अज्झेसनं, आयाचनन्ति अत्थो। तस्स ‘‘समनुस्सरन्तो’’ति इमिना सम्बन्धो। कस्स अज्झेसनन्ति आह ‘‘बुद्धसिरिव्हयस्स थेरस्सा’’ति। बुद्धसिरीति अव्हयो नामं यस्स सोयं बुद्धसिरिव्हयो, तस्स, इत्थन्नामस्स थेरस्स अज्झेसनं सम्मा आदरेन समनुस्सरन्तो हदये ठपेन्तोति अत्थो।  
इदानि अत्तनो संवण्णनाय करणप्पकारं दस्सेन्तो ‘‘संवण्णनं तञ्चा’’तिआदिमाह। तत्थ तञ्च इदानि वुच्चमानं संवण्णनं समारभन्तो सकलायपि महाअट्ठकथाय इध गहेतब्बतो महाअट्ठकथं तस्सा इदानि वुच्चमानाय संवण्णनाय सरीरं कत्वा महापच्चरियं यो विनिच्छयो वुत्तो, तथेव कुरुन्दीनामादीसु विस्सुतासु अट्ठकथासु यो विनिच्छयो वुत्तो, ततोपि विनिच्छयतो युत्तमत्थं अपरिच्चजन्तो अन्तोगधत्थेरवादं कत्वा संवण्णनं समारभिस्सन्ति पदत्थसम्बन्धो वेदितब्बो। एत्थ च अत्थो कथियति एतायाति अत्थकथा, सायेव अट्ठकथा त्थकारस्स ट्ठकारं कत्वा ‘‘दुक्खस्स पीळनट्ठो’’तिआदीसु (पटि॰ म॰ १.१७; २.८) विय। महापच्चरियन्ति एत्थ पच्चरीति उळुम्पं वुच्चति, तस्मिं निसीदित्वा कतत्ता तमेव नामं जातं। कुरुन्दिवल्लिविहारो नाम अत्थि, तत्थ कतत्ता कुरुन्दीति नामं जातन्ति वदन्ति। आदिसद्देन अन्धकट्ठकथं सङ्खेपट्ठकथञ्च सङ्गण्हाति। विस्सुतासूति सब्बत्थ पत्थटासु, पाकटासूति वुत्तं होति।  
युत्तमत्थन्ति एत्थ ताव मज्झिमगण्ठिपदे चूळगण्ठिपदे च इदं वुत्तं ‘‘युत्तमत्थन्ति संवण्णेतब्बट्ठानस्स युत्तमत्थं, न पन तत्थ अयुत्तम्पि अत्थीति वुत्तं होती’’ति। महागण्ठिपदे पनेत्थ न किञ्चि वुत्तं। केनचि पन ‘‘महाअट्ठकथानयेन विनययुत्तिया वा युत्तमत्थ’’न्ति वुत्तं, तं युत्तं विय दिस्सति महापच्चरिआदीसुपि कत्थचि अयुत्तस्सापि अत्थस्स उपरि विभावनतो। ‘‘अट्ठकथंयेव गहेत्वा संवण्णनं करिस्सामी’’ति वुत्ते अट्ठकथासु वुत्तत्थेरवादानं बाहिरभावो सियाति तेपि अन्तोकत्तुकामो ‘‘अन्तोगधथेरवाद’’न्ति आह, थेरवादेपि अन्तोकत्वाति वुत्तं होति। संवण्णनन्ति अपरकालकिरियाय कम्मनिद्देसो। पुब्बे वुत्तं तु ‘‘संवण्णन’’न्ति वचनं तत्थेव ‘‘समारभन्तो’’ति पुब्बकालकिरियाय कम्मभावेन योजेतब्बं। सम्माति वत्तब्बे गाथाबन्धवसेन रस्सभावो कतोति वेदितब्बो।  
एवं करणप्पकारं दस्सेत्वा इदानि सोतूहि पटिपज्जितब्बविधिं दस्सेन्तो ‘‘तं मे’’तिआदिमाह। इदं वुत्तं होति – इदानि वुच्चमानं तं मम संवण्णनं धम्मपदीपस्स तथागतस्स धम्मं सासनधम्मं पाळिधम्मं वा सक्कच्चं पटिमानयन्ता पूजेन्ता थिरेहि सीलक्खन्धादीहि समन्नागतत्ता थेरा, अचिरपब्बजितत्ता नवा, तेसं मज्झे भवत्ता मज्झिमा च भिक्खू पसन्नचित्ता यथावुत्तनयेन सप्पयोजनत्ता उपरि वक्खमानविधिना पमाणत्ता च सद्दहित्वा पीतिसोमनस्सयुत्तचित्ता इस्सापकता अहुत्वा निसामेन्तु सुणन्तूति। तत्थ धम्मप्पदीपस्साति धम्मोयेव सत्तसन्तानेसु मोहन्धकारविधमनतो पदीपसदिसत्ता पदीपो अस्साति धम्मपदीपो, भगवा। तस्स धम्मपदीपस्स।  
इदानि अत्तनो संवण्णनाय आगमविसुद्धिं दस्सेत्वा पमाणभावं दस्सेन्तो ‘‘बुद्धेना’’तिआदिमाह। यथेव बुद्धेन यो धम्मो च विनयो च वुत्तो, सो तस्स बुद्धस्स येहि पुत्तेहि धम्मसेनापतिआदीहि तथेव ञातो, तेसं बुद्धपुत्तानं मतिमच्चजन्ता सीहळट्ठकथाचरिया यस्मा पुरे अट्ठकथा अकंसूति अयमेत्थ सम्बन्धो। तत्थ धम्मोति सुत्ताभिधम्मे सङ्गण्हाति, विनयोति सकलं विनयपिटकं। एत्तावता च सब्बम्पि बुद्धवचनं निद्दिट्ठं होति। सकलञ्हि बुद्धवचनं धम्मविनयवसेन दुविधं होति। वुत्तोति पाळितो च अत्थतो च बुद्धेन भगवता वुत्तो। न हि भगवता अब्याकतं नाम तन्तिपदं अत्थि, सब्बेसंयेव अत्थो कथितो, तस्मा सम्मासम्बुद्धेनेव तिण्णं पिटकानं अत्थवण्णनाक्कमोपि भासितोति दट्ठब्बं। तत्थ तत्थ भगवता पवत्तिता पकिण्णकदेसनायेव हि अट्ठकथा। तथेव ञातोति यथेव बुद्धेन वुत्तो, तथेव एकपदम्पि एकक्खरम्पि अविनासेत्वा अधिप्पायञ्च अविकोपेत्वा ञातो विदितोति अत्थो। तेसं मतिमच्चजन्ताति तेसं बुद्धपुत्तानं अधिप्पायं अपरिच्चजन्ता। अट्ठकथा अकंसूति अट्ठकथायो अकंसु। कत्थचि ‘‘अट्ठकथामकंसू’’ति पाठो दिस्सति, तत्थापि सोयेवत्थो, म-कारो पन पदसन्धिवसेन आगतोति दट्ठब्बो। ‘‘अट्ठकथा’’ति बहुवचननिद्देसेन महापच्चरियादिकं सङ्गण्हाति।  
तस्माति यस्मा तेसं बुद्धपुत्तानं अधिप्पायं अविकोपेत्वा पुरे अट्ठकथा अकंसु, तस्माति अत्थो। हीति निपातमत्तं हेतुअत्थस्स ‘‘तस्मा’’ति इमिनायेव पकासितत्ता। यदि अट्ठकथासु वुत्तं सब्बम्पि पमाणं, एवं सति तत्थ पमादलेखापि पमाणं सियाति आह ‘‘वज्जयित्वान पमादलेख’’न्ति। तत्थ पमादलेखन्ति अपरभागे पोत्थकारुळ्हकाले पमज्जित्वा लिखनवसेन पवत्तं पमादपाठं। इदं वुत्तं होति – पमादेन सतिं अपच्चुपट्ठपेत्वा अदिन्नादानस्स पुब्बपयोगे ‘‘सच्चेपि अलिकेपि दुक्कट’’न्ति वुत्तवचनसदिसं यं लिखितं, तं वज्जयित्वा अपनेत्वा सब्बं पमाणन्ति। वक्खति हि तत्थ –  
‘‘महाअट्ठकथायं पन सच्चेपि अलिकेपि दुक्कटमेव वुत्तं, तं पमादलिखितन्ति वेदितब्बं। न हि अदिन्नादानस्स पुब्बपयोगे पाचित्तियट्ठाने दुक्कटं नाम अत्थी’’ति (पारा॰ अट्ठ॰ १.९४)।  
केसं पमाणन्ति आह ‘‘सिक्खासु सगारवानं इध पण्डितान’’न्ति। इधाति इमस्मिं सासने। पुन ‘‘यस्मा’’ति वचनस्स को सम्बन्धोति चे? एत्थ ताव महागण्ठिपदे गण्ठिपदे च न किञ्चि वुत्तं, मज्झिमगण्ठिपदे पन चूळगण्ठिपदे च इदं वुत्तं ‘‘यस्मा पमाणं, तस्मा निसामेन्तु पसन्नचित्ता’’ति। एवमस्स सम्बन्धो दट्ठब्बो। यस्मा अट्ठकथासु वुत्तं पमाणं, तस्मा इध वुत्तम्पि पमाणमेवाति पाठसेसं कत्वा वजिरबुद्धित्थेरो वदति। तत्थ इधाति इमिस्सा समन्तपासादिकायाति अत्थो गहेतब्बो।  
तत्थ ‘‘यस्मा’’ति वचनस्स पठमं वुत्तसम्बन्धवसेन अट्ठकथासु वुत्तं सब्बम्पि पमाणन्ति साधितत्ता इदानि वुच्चमानापि संवण्णना केवलं वचनमत्तेनेव भिन्ना, अत्थतो पन अट्ठकथायेवाति दस्सेतुं ‘‘ततो च भासन्तरमेवा’’तिआदिमाह। पच्छा वुत्तसम्बन्धवसेन पन इध वुत्तम्पि कस्मा पमाणन्ति चे? यस्मा वचनमत्तं ठपेत्वा एसापि अट्ठकथायेव, तस्मा पमाणन्ति दस्सेतुं ‘‘ततो च भासन्तरमेवा’’तिआदिमाह। एवमाकुलं दुब्बिञ्ञेय्यसभावञ्च कत्वा गण्ठिपदेसु सम्बन्धो दस्सितो, अनाकुलवचनो च भदन्तबुद्धघोसाचरियो। न हि सो एवमाकुलं कत्वा वत्तुमरहति, तस्मा यथाधिप्पेतमत्थमनाकुलं सुविञ्ञेय्यञ्च कत्वा यथाठितस्स सम्बन्धवसेनेव दस्सयिस्साम। कथं? यस्मा अट्ठकथासु वुत्तं पमाणं, तस्मा सक्कच्चं अनुसिक्खितब्बाति एवमेत्थ सम्बन्धो दट्ठब्बो। यदि नाम अट्ठकथासु वुत्तं पमाणं, अयं पन इदानि वुच्चमाना कस्मा सक्कच्चं अनुसिक्खितब्बाति आह ‘‘ततो च भासन्तरमेव हित्वा’’तिआदि। इदं वुत्तं होति – यस्मा अट्ठकथासु वुत्तं पमाणं, यस्मा च अयं संवण्णनापि भासन्तरपरिच्चागादिमत्तविसिट्ठा, अत्थतो पन अभिन्नाव, ततोयेव च पमाणभूता हेस्सति, तस्मा सक्कच्चं आदरं कत्वा अनुसिक्खितब्बाति। तथा हि पोराणट्ठकथानं पमाणभावो, इमिस्सा च संवण्णनाय भासन्तरपरिच्चागादिमत्तविसिट्ठाय अत्थतो ततो अभिन्नभावोति उभयम्पेतं सक्कच्चं अनुसिक्खितब्बभावहेतूति दट्ठब्बं। न हि केवलं पोराणट्ठकथानं सतिपि पमाणभावे अयं संवण्णना ततो भिन्ना अत्थतो अञ्ञायेव च सक्कच्चं अनुसिक्खितब्बाति वत्तुमरहति, नापि इमिस्सा संवण्णनाय ततोअभिन्नभावेपि पोराणट्ठकथानं असति पमाणभावे अयं संवण्णना सक्कच्चं अनुसिक्खितब्बाति वत्तुं युत्तरूपा होति, तस्मा यथावुत्तनयेन उभयम्पेतं सक्कच्चं अनुसिक्खितब्बभावहेतूति दट्ठब्बं।  
ततोति अट्ठकथातो। भासन्तरमेव हित्वाति कञ्चुकसदिसं सीहळभासं अपनेत्वा। वित्थारमग्गञ्च समासयित्वाति पोराणट्ठकथासु उपरि वुच्चमानम्पि आनेत्वा तत्थ तत्थ पपञ्चितं ‘‘ञत्तिचतुत्थेन कम्मेन अकुप्पेन ठानारहेन उपसम्पन्नोति भिक्खू’’ति (पारा॰ ४५) एत्थ अपलोकनादीनं चतुन्नम्पि कम्मानं वित्थारकथा विय तादिसं वित्थारमग्गं सङ्खिपित्वा वण्णयिस्सामाति अधिप्पायो। तथा हि वक्खति –  
‘‘एत्थ च ञत्तिचतुत्थकम्मं एकमेव आगतं, इमस्मिं पन ठाने ठत्वा चत्तारि सङ्घकम्मानि नीहरित्वा वित्थारतो कथेतब्बानीति सब्बअट्ठकथासु वुत्तं, तानि च ‘अपलोकनकम्मं ञत्तिकम्मं ञत्तिदुतियकम्मं ञत्तिचतुत्थकम्म’न्ति पटिपाटिया ठपेत्वा वित्थारेन खन्धकतो परिवारावसाने कम्मविभङ्गतो च पाळिं आहरित्वा कथितानि। तानि मयं परिवारावसाने कम्मविभङ्गेयेव वण्णयिस्साम। एवञ्हि सति पठमपाराजिकवण्णना च न भारिया भविस्सति, यथाठिताय च पाळिया वण्णना सुविञ्ञेय्या भविस्सति, तानि च ठानानि असुञ्ञानि भविस्सन्ति, तस्मा अनुपदवण्णनमेव करोमा’’ति (पारा॰ अट्ठ॰ १.४५ भिक्खुपदभाजनीयवण्णना)।  
विनिच्छयं सब्बमसेसयित्वाति तंतंअट्ठकथासु वुत्तं सब्बम्पि विनिच्छयं असेसयित्वा सेसं अकत्वा, किञ्चिमत्तम्पि अपरिच्चजित्वाति वुत्तं होति। वण्णितुं युत्तरूपं हुत्वा अनुक्कमेन आगतं पाळिं अपरिच्चजित्वा संवण्णनतो सीहळट्ठकथासु अयुत्तट्ठाने वण्णितं यथाठानेयेव संवण्णनतो च वुत्तं ‘‘तन्तिक्कमं किञ्चि अवोक्कमित्वा’’ति, किञ्चि पाळिक्कमं अनतिक्कमित्वा अनुक्कमेनेव वण्णयिस्सामाति अधिप्पायो।  
सुत्तन्तिकानं वचनानमत्थन्ति सुत्तन्तपाळियं आगतानम्पि वचनानमत्थं। सीहळट्ठकथासु ‘‘सुत्तन्तिकानं भारो’’ति वत्वा अवुत्तानम्पि वेरञ्जकण्डादीसु झानकथाआनापानस्सतिसमआधिआदीनं सुत्तन्तवचनानमत्थं तंतंसुत्तानुरूपं सब्बसो परिदीपयिस्सामीति अधिप्पायो। हेस्सतीति भविस्सति, करियिस्सतीति वा अत्थो। एत्थ च पठमस्मिं अत्थविकप्पे भासन्तरपरिच्चागादिकं चतुब्बिधं किच्चं निप्फादेत्वा सुत्तन्तिकानं वचनानमत्थं परिदीपयन्ती अयं वण्णना भविस्सतीति वण्णनाय वसेन समानकत्तुकता वेदितब्बा। पच्छिमस्मिं अत्थविकप्पे पन हेट्ठावुत्तभासन्तरपरिच्चागादिं कत्वा सुत्तन्तिकानं वचनानमत्थं परिदीपयन्ती अयं वण्णना अम्हेहि करियिस्सतीति एवं आचरियवसेन समानकत्तुकता वेदितब्बा। वण्णनापीति एत्थ अपिसद्दं गहेत्वा ‘‘तस्मापि सक्कच्चं अनुसिक्खितब्बाति योजेतब्ब’’न्ति चूळगण्ठिपदे वुत्तं। तत्थ पुब्बे वुत्तप्पयोजनविसेसं पमाणभावञ्च सम्पिण्डेतीति अधिप्पायो। मज्झिमगण्ठिपदे पन ‘‘तस्मा सक्कच्चं अनुसिक्खितब्बापी’’ति सम्बन्धो वुत्तो। एत्थ पन न केवलं अयं वण्णना हेस्सति, अथ खो अनुसिक्खितब्बापीति इममत्थं सम्पिण्डेतीति अधिप्पायो। एत्थापि यथाठितवसेनेव अपिसद्दस्स अत्थो गहेतब्बोति अम्हाकं खन्ति। इदं वुत्तं होति – यस्मा अट्ठकथासु वुत्तं पमाणं, यस्मा च अयं वण्णनापि ततो अभिन्नत्ता पमाणभूतायेव हेस्सति, तस्मा सक्कच्चं अनुसिक्खितब्बाति।  
गन्थारम्भकथावण्णना निट्ठिता।  
बाहिरनिदानकथा  
इदानि ‘‘तं वण्णयिस्सं विनय’’न्ति पटिञ्ञातत्ता यथापटिञ्ञातविनयसंवण्णनं कत्तुकामो संवरविनयपहानविनयादिवसेन विनयस्स बहुविधत्ता इध संवण्णेतब्बभावेन अधिप्पेतो ताव विनयो ववत्थपेतब्बोति दस्सेन्तो आह ‘‘तत्था’’तिआदि। तत्थ तत्थाति तासु गाथासु। ताव-सद्दो पठमन्ति इमस्मिं अत्थे दट्ठब्बो। तेन पठमं विनयं ववत्थपेत्वा पच्छा तस्स वण्णनं करिस्सामीति दीपेति। ववत्थपेतब्बोति नियमेतब्बो। तेनेतं वुच्चतीति यस्मा ववत्थपेतब्बो, तेन हेतुना एतं ‘‘विनयो नामा’’तिआदिकं नियामकवचनं वुच्चतीति अत्थो। अस्साति विनयस्स। मातिकाति उद्देसो। सो हि निद्देसपदानं जननीठाने ठितत्ता माता वियाति मातिकाति वुच्चति।  
इदानि वण्णेतब्बमत्थं मातिकं ठपेत्वा दस्सेन्तो आह ‘‘वुत्तं येना’’तिआदि। इदं वुत्तं होति – एतं ‘‘तेन समयेन बुद्धो भगवा वेरञ्जायं विहरती’’तिआदिनिदानवचनपटिमण्डितं विनयपिटकं येन पुग्गलेन वुत्तं, यस्मिं काले वुत्तं, यस्मा कारणा वुत्तं, येन धारितं, येन च आभतं, येसु पतिट्ठितं, एतं यथावुत्तविधानं वत्वा ततो ‘‘तेन समयेना’’तिआदिपाठस्स अत्थं अनेकप्पकारतो दस्सयन्तो विनयस्स अत्थवण्णनं करिस्सामीति। एत्थ च ‘‘वुत्तं येन यदा यस्मा’’ति इदं वचनं ‘‘तेन समयेन बुद्धो भगवा’’तिआदिनिदानवचनमत्तं अपेक्खित्वा वत्तुकामोपि विसुं अवत्वा ‘‘निदानेन आदिकल्याणं, ‘इदमवोचा’ति निगमनेन परियोसानकल्याण’’न्ति च वचनतो निदाननिगमनानिपि सत्थुदेसनाय अनुविधानत्ता तदन्तोगधानेवाति निदानस्सपि विनयपाळियंयेव अन्तोगधत्ता ‘‘वुत्तं येन यदा यस्मा’’ति इदम्पि विनयपिटकसम्बन्धंयेव कत्वा मातिकं ठपेसि। मातिकाय हि ‘‘एत’’न्ति वुत्तं विनयपिटकंयेव सामञ्ञतो सब्बत्थ सम्बन्धमुपगच्छति।  
इदानि पन तं विसुं नीहरित्वा दस्सेन्तो ‘‘तत्थ वुत्तं येना’’तिआदिमाह। तत्थ तत्थाति तेसु मातिकापदेसु। अथ कस्मा इदमेव वचनं सन्धाय वुत्तन्ति आह ‘‘इदञ्ही’’तिआदि। इदन्ति ‘‘तेन समयेन बुद्धो भगवा’’तिआदिवचनं । हि-सद्दो यस्माति अत्थे दट्ठब्बो, यस्मा बुद्धस्स भगवतो अत्तपच्चक्खवचनं न होति, तस्माति वुत्तं होति। अत्तपच्चक्खवचनं न होतीति अत्तनो पच्चक्खं कत्वा वुत्तवचनं न होति, भगवता वुत्तवचनं न होतीति अधिप्पायो। ‘‘अत्तपच्चक्खवचनं न होतीति आहच्च भासितं न होतीति अधिप्पायो’’ति केनचि वुत्तं। गण्ठिपदे पन ‘‘अत्तपच्चक्खवचनं न होतीति अत्तनो धरमानकाले वुत्तवचनं न होती’’ति लिखितं। तदुभयम्पि अत्थतो समानमेव। इदानि पञ्हकरणं वत्वा अनुक्कमेन यथावुत्तपञ्हविस्सज्जनं करोन्तो ‘‘आयस्मता’’तिआदिमाह। इमिना पुग्गलं नियमेति, ‘‘तञ्चा’’तिआदिना कालं नियमेति। तञ्च उपालित्थेरेन वुत्तवचनं कालतो पठममहासङ्गीतिकाले वुत्तन्ति अत्थो।  


## पठममहासङ्गीतिकथावण्णना

इदानि तं पठममहासङ्गीतिं दस्सेतुकामो तस्सा तन्तिआरुळ्हाय इध वचने कारणं दस्सेन्तो ‘‘पठममहासङ्गीति नाम चेसा…पे॰… वेदितब्बा’’ति आह। पठममहासङ्गीति नाम चेसाति च-सद्दो ईदिसेसु ठानेसु वत्तब्बसम्पिण्डनत्थो, तञ्च पठममहासङ्गीतिकाले वुत्तं, एसा च पठममहासङ्गीति एवं वेदितब्बाति वुत्तं होति। उपञ्ञासत्थो वा च-सद्दो। उपञ्ञासोति च वाक्यारम्भो वुच्चति। एसा हि गन्थकारानं पकति, यदिदं किञ्चि वत्वा पुन परं वत्तुमारभन्तानं चसद्दप्पयोगो। यं पन केनचि वुत्तं ‘‘पठममहासङ्गीति नाम चाति एत्थ च-सद्दो अतिरेकत्थो, तेन अञ्ञापि अत्थीति दीपेती’’ति। तदेव तस्स गन्थक्कमे अकोविदतं दस्सेति। न हेत्थ चसद्देन अतिरेकत्थो विञ्ञायति। यदि चेत्थ एतदत्थोयेव च-कारो अधिप्पेतो सिया, एवं सति न कत्तब्बोयेव पठमसद्देनेव अञ्ञासं दुतियादिसङ्गीतीनम्पि अत्थिभावस्स दीपितत्ता। दुतियादिं उपादाय हि पठमसद्दप्पयोगो दीघादिं उपादाय रस्सादिसद्दप्पयोगो विय। यथापच्चयं तत्थ तत्थ देसितत्ता पञ्ञत्तत्ता च विप्पकिण्णानं धम्मविनयानं सङ्गहेत्वा गायनं कथनं सङ्गीति। एतेन तंतंसिक्खापदानं सुत्तानञ्च आदिपरियोसानेसु अन्तरन्तरा च सम्बन्धवसेन ठपितं सङ्गीतिकारवचनं सङ्गहितं होति। महाविसयत्ता पूजनीयत्ता च महती सङ्गीति महासङ्गीति, पठमा महासङ्गीति पठममहासङ्गीति। निदानकोसल्लत्थन्ति निददाति देसनं देसकालादिवसेन अविदितं विदितं कत्वा निदस्सेतीति निदानं, तत्थ कोसल्लं निदानकोसल्लं, तदत्थन्ति अत्थो।  
सत्तानं दस्सनानुत्तरियसरणादिपटिलाभहेतुभूतासु विज्जमानासुपि अञ्ञासु भगवतो किरियासु ‘‘बुद्धो बोधेय्य’’न्ति पटिञ्ञाय अनुलोमनतो वेनेय्यानं मग्गफलुप्पत्तिहेतुभूता किरिया निप्परियायेन बुद्धकिच्चन्ति आह ‘‘धम्मचक्कप्पवत्तनञ्हि आदिं कत्वा’’ति। तत्थ सद्धिन्द्रियादिधम्मोयेव पवत्तनट्ठेन चक्कन्ति धम्मचक्कं। अथ वा चक्कन्ति आणा, धम्मतो अनपेतत्ता धम्मञ्च तं चक्कञ्चाति धम्मचक्कं, धम्मेन ञायेन चक्कन्तिपि धम्मचक्कं। यथाह –  
‘‘धम्मञ्च पवत्तेति चक्कञ्चाति धम्मचक्कं, चक्कञ्च पवत्तेति धम्मञ्चाति धम्मचक्कं, धम्मेन पवत्तेतीति धम्मचक्कं, धम्मचरियाय पवत्तेतीति धम्मचक्क’’न्तिआदि (पटि॰ म॰ २.४०)।  
कतबुद्धकिच्चेति कतं परिनिट्ठापितं बुद्धकिच्चं येन, तस्मिं कतबुद्धकिच्चे भगवति लोकनाथेति सम्बन्धो। एतेन बुद्धकत्तब्बस्स कस्सचिपि असेसितभावं दस्सेति। ततोयेव हि सो भगवा परिनिब्बुतोति। ननु च सावकेहि विनीतापि विनेय्या भगवतायेव विनीता होन्ति, तथा हि सावकभासितं सुत्तं बुद्धवचनन्ति वुच्चति, सावकविनेय्या च न ताव विनीताति? नायं दोसो तेसं विनयनूपायस्स सावकेसु ठपितत्ता। तेनेवाह –  
‘‘न तावाहं पापिम परिनिब्बायिस्सामि, याव न भिक्खू वियत्ता विनीता विसारदा बहुस्सुता आगतागमा धम्मधरा विनयधरा मातिकाधरा उप्पन्नं परप्पवादं सहधम्मेन सुनिग्गहितं निग्गहेत्वा सप्पाटिहारियं धम्मं देसेस्सन्ती’’तिआदि (दी॰ नि॰ २.१६८)।  
‘‘कुसिनाराय’’न्तिआदिना भगवतो परिनिब्बुतदेसकालविसेसदस्सनं, ‘‘अपरिनिब्बुतो भगवा’’ति गाहस्स मिच्छाभावदस्सनत्थं लोके जातसंवड्ढभावदस्सनत्थञ्च। तथा हि मनुस्सभावस्स सुपाकटकरणत्थं महाबोधिसत्ता चरिमभवे दारपरिग्गहादीनिपि करोन्तीति। कुसिनारायन्ति एवंनामके नगरे। समीपत्थे चेतं भुम्मवचनं। उपवत्तने मल्लानं सालवनेति तस्स नगरस्स उपवत्तनभूतं मल्लराजूनं सालवनुय्यानं दस्सेति। तत्थ नगरं पविसितुकामा उय्यानतो उपेच्च वत्तन्ति गच्छन्ति एतेनाति उपवत्तनन्ति सालवनं वुच्चति। यथा हि अनुराधपुरस्स थूपारामो दक्खिणपच्छिमदिसायं, एवं तं उय्यानं कुसिनाराय दक्खिणपच्छिमदिसाय होति। यथा च थूपारामतो दक्खिणद्वारेन नगरं पविसनमग्गो पाचीनमुखो गन्त्वा उत्तरेन निवत्तति, एवं उय्यानतो सालपन्ति पाचीनमुखा गन्त्वा उत्तरेन निवत्ता, तस्मा तं ‘‘उपवत्तन’’न्ति वुच्चति। यमकसालानमन्तरेति यमकसालानं वेमज्झे। तत्थ किर भगवतो पञ्ञत्तस्स परिनिब्बानमञ्चस्स एका सालपन्ति सीसभागे होति, एका पादभागे, तत्रापि एको तरुणसालो सीसभागस्स आसन्नो होति, एको पादभागस्स, तस्मा ‘‘यमकसालानमन्तरे’’ति वुत्तं। अपि च ‘‘यमकसाला नाम मूलक्खन्धविटपपत्तेहि अञ्ञमञ्ञं संसिब्बेत्वा ठितसाला’’तिपि महाअट्ठकथायं वुत्तं।  
अनुपादिसेसाय निब्बानधातुयाति उपादीयते कम्मकिलेसेहीति उपादि, विपाकक्खन्धा कटत्ता च रूपं। सो पन उपादि किलेसाभिसङ्खारमारनिम्मथनेन निब्बानप्पत्तियं अनोस्सट्ठो, इध खन्धमच्चुमारनिम्मथनेन ओस्सट्ठो निसेसितोति अयं अनुपादिसेसा निब्बानधातु नत्थि एतिस्सा उपादिसेसोति कत्वा। निब्बानधातूति चेत्थ निब्बुतिमत्तं अधिप्पेतं, इत्थम्भूतलक्खणे चायं करणनिद्देसो। परिनिब्बानेति परिनिब्बानट्ठाने, निमित्तत्थे वा भुम्मवचनं, परिनिब्बानहेतु सन्निपतितानन्ति अत्थो। सङ्घस्स थेरो सङ्घत्थेरो। सो पन सङ्घो किंपरिमाणोति आह ‘‘सत्तन्नं भिक्खुसतसहस्सान’’न्ति। निच्चसापेक्खत्ता हि ईदिसेसु समासो होतियेव यथा ‘‘देवदत्तस्स गरुकुल’’न्ति। सत्तन्नं भिक्खुसतसहस्सानन्ति च सङ्घत्थेरानंयेव सत्तन्नं भिक्खुसतसहस्सानं। तदा हि ‘‘सन्निपतिता भिक्खू एत्तका’’ति पमाणरहिता। तथा हि वेळुवगामे वेदनाविक्खम्भनतो पट्ठाय ‘‘न चिरेन भगवा परिनिब्बायिस्सती’’ति सुत्वा ततो ततो आगतेसु भिक्खूसु एकभिक्खुपि पक्कन्तो नाम नत्थि, तस्मा गणनं वीतिवत्तो सङ्घो अहोसि। आयस्मा महाकस्सपो धम्मविनयसङ्गायनत्थं भिक्खूनं उस्साहं जनेसीति सम्बन्धो।  
तत्थ महाकस्सपोति महन्तेहि सीलक्खन्धादीहि समन्नागतत्ता महन्तो कस्सपोति महाकस्सपो, अपिच कुमारकस्सपत्थेरं उपादाय अयं महाथेरो ‘‘महाकस्सपो’’ति वुच्चति। अथ किमत्थं आयस्मा महाकस्सपो धम्मविनयसङ्गायनत्थं उस्साहं जनेसीति आह ‘‘सत्ताहपरिनिब्बुते’’तिआदि। सत्त अहानि समाहटानि सत्ताहं, सत्ताहं परिनिब्बुतस्स अस्साति सत्ताहपरिनिब्बुतो, भगवा, तस्मिं सत्ताहपरिनिब्बुते भगवति, भगवतो परिनिब्बानदिवसतो पट्ठाय सत्ताहे वीतिवत्तेति वुत्तं होति। सुभद्देन वुड्ढपब्बजितेन वुत्तवचनं समनुस्सरन्तोति सम्बन्धो। तत्थ सुभद्दोति तस्स नामं, वुड्ढकाले पन पब्बजितत्ता वुड्ढपब्बजितोति वुच्चति। ‘‘अलं आवुसो’’तिआदिना तेन वुत्तवचनं निदस्सेति। सो हि सत्ताहपरिनिब्बुते भगवति आयस्मता महाकस्सपत्थेरेन सद्धिं पावाय कुसिनारं अद्धानमग्गप्पटिपन्नेसु पञ्चमत्तेसु भिक्खुसतेसु अवीतरागे भिक्खू अन्तरामग्गे दिट्ठआजीवकस्स सन्तिका भगवतो परिनिब्बानं सुत्वा पत्तचीवरानि छड्डेत्वा बाहा पग्गय्ह नानप्पकारं परिदेवन्ते दिस्वा एवमाह।  
कस्मा पन सो एवमाह? भगवति आघातेन। अयं किर सो खन्धके (महाव॰ ३०३) आगते आतुमावत्थुस्मिं नहापितपुब्बको वुड्ढपब्बजितो भगवति कुसिनारतो निक्खमित्वा अड्ढतेळसेहि भिक्खुसतेहि सद्धिं आतुमं गच्छन्ते ‘‘भगवा आगच्छती’’ति सुत्वा आगतकाले ‘‘यागुदानं करिस्सामी’’ति सामणेरभूमियं ठिते द्वे पुत्ते एतदवोच ‘‘भगवा किर ताता आतुमं आगच्छति महता भिक्खुसङ्घेन सद्धिं अड्ढतेळसेहि भिक्खुसतेहि, गच्छथ तुम्हे ताता खुरभण्डं आदाय नाळियावापकेन अनुघरकं अनुघरकं आहिण्डथ, लोणम्पि तेलम्पि तण्डुलम्पि खादनीयम्पि संहरथ, भगवतो आगतस्स यागुदानं करिस्सामी’’ति। ते तथा अकंसु। अथ भगवति आतुमं आगन्त्वा भुसागारकं पविट्ठे सुभद्दो सायन्हसमयं गामद्वारं गन्त्वा मनुस्से आमन्तेत्वा ‘‘हत्थकम्ममत्तं मे देथा’’ति हत्थकम्मं याचित्वा ‘‘किं भन्ते करोमा’’ति वुत्ते ‘‘इदञ्चिदञ्च गण्हथा’’ति सब्बूपकरणानि गाहापेत्वा विहारे उद्धनानि कारेत्वा एकं काळकं कासावं निवासेत्वा तादिसमेव पारुपित्वा ‘‘इदं करोथ, इदं करोथा’’ति सब्बरत्तिं विचारेन्तो सतसहस्सं विस्सज्जेत्वा भोज्जयागुञ्च मधुगोळकञ्च पटियादापेसि। भोज्जयागु नाम भुञ्जित्वा पातब्बयागु, तत्थ सप्पिमधुफाणितमच्छमंसपुप्फफलरसादि यं किञ्चि खादनीयं नाम अत्थि, तं सब्बं पविसति, कीळितुकामानं सीसमक्खनयोग्गा होति सुगन्धगन्धा।  
अथ भगवा कालस्सेव सरीरपटिजग्गनं कत्वा भिक्खुसङ्घपरिवुतो पिण्डाय चरितुं आतुमाभिमुखो पायासि। मनुस्सा तस्स आरोचेसुं ‘‘भगवा पिण्डाय गामं पविसति, तया कस्स यागु पटियादिता’’ति। सो यथानिवत्थपारुतेहेव तेहि काळककासावेहि एकेन हत्थेन दब्बिञ्च कटच्छुञ्च गहेत्वा ब्रह्मा विय दक्खिणजाणुमण्डलं भूमियं पतिट्ठापेत्वा वन्दित्वा ‘‘पटिग्गण्हतु मे भन्ते भगवा यागु’’न्ति आह। ततो ‘‘जानन्तापि तथागता पुच्छन्ती’’ति खन्धके (महाव॰ ३०३) आगतनयेन भगवा पुच्छित्वा च सुत्वा च तं वुड्ढपब्बजितं विगरहित्वा तस्मिं वत्थुस्मिं अकप्पियसमादापनसिक्खापदं खुरभण्डपरिहरणसिक्खापदञ्चाति द्वे सिक्खापदानि पञ्ञपेत्वा ‘‘भिक्खवे अनेककप्पकोटियो भोजनं परियेसन्तेहेव वीतिनामिता, इदं पन तुम्हाकं अकप्पियं, अधम्मेन उप्पन्नभोजनं इमं परिभुञ्जित्वा अनेकानि अत्तभावसहस्सानि अपायेस्वेव निब्बत्तिस्सन्ति, अपेथ मा गण्हथा’’ति भिक्खाचाराभिमुखो अगमासि, एकभिक्खुनापि न किञ्चि गहितं।  
सुभद्दो अनत्तमनो हुत्वा ‘‘अयं ‘सब्बं जानामी’ति आहिण्डति, सचे न गहेतुकामो पेसेत्वा आरोचेतब्बं अस्स, पक्काहारो नाम सब्बचिरं तिट्ठन्तो सत्ताहमत्तं तिट्ठेय्य, इदञ्च मम यावजीवं परियत्तं अस्स, सब्बं तेन नासितं, अहितकामो अयं मय्ह’’न्ति भगवति आघातं बन्धित्वा दसबले धरमाने किञ्चि वत्तुं नासक्खि। एवं किरस्स अहोसि ‘‘अयं उच्चकुला पब्बजितो महापुरिसो, सचे किञ्चि वक्खामि, ममंयेव सन्तज्जेस्सती’’ति। स्वायं अज्ज महाकस्सपत्थेरेन सद्धिं आगच्छन्तो ‘‘परिनिब्बुतो भगवा’’ति सुत्वा लद्धस्सासो विय हट्ठतुट्ठो एवमाह। थेरो पन तं सुत्वा हदये पहारं विय मत्थके पतितसुक्कासनिं विय मञ्ञि, धम्मसंवेगो चस्स उप्पज्जि ‘‘सत्ताहमत्तपरिनिब्बुतो भगवा, अज्जापिस्स सुवण्णवण्णं सरीरं धरतियेव, दुक्खेन भगवता आराधितसासने नाम एवं लहुं महन्तं पापकसटं कण्टको उप्पन्नो, अलं खो पनेस पापो वड्ढमानो अञ्ञेपि एवरूपे सहाये लभित्वा सासनं ओसक्कापेतु’’न्ति।  
ततो थेरो चिन्तेसि ‘‘सचे खो पनाहं इमं महल्लकं इधेव पिलोतिकं निवासेत्वा छारिकाय ओकिरापेत्वा नीहरापेस्सामि, मनुस्सा ‘समणस्स गोतमस्स सरीरे धरमानेयेव सावका विवदन्ती’ति अम्हाकं दोसं दस्सेस्सन्ति, अधिवासेमि ताव। भगवता हि देसितधम्मो असङ्गहितपुप्फरासिसदिसो, तत्थ यथा वातेन पहटपुप्फानि यतो वा ततो वा गच्छन्ति, एवमेव एवरूपानं वसेन गच्छन्ते गच्छन्ते काले विनये एकं द्वे सिक्खापदानि नस्सिस्सन्ति विनस्सिस्सन्ति, सुत्ते एको द्वे पञ्हवारा नस्सिस्सन्ति, अभिधम्मे एकं द्वे भूमन्तरानि नस्सिस्सन्ति, एवं अनुक्कमेन मूले नट्ठे पिसाचसदिसा भविस्साम, तस्मा धम्मविनयसङ्गहं करिस्सामि, एवं सति दळ्हसुत्तेन सङ्गहितपुप्फानि विय अयं धम्मविनयो निच्चलो भविस्सति। एतदत्थञ्हि भगवा मय्हं तीणि गावुतानि पच्चुग्गमनं अकासि, तीहि ओवादेहि उपसम्पदं अकासि, कायतो चीवरपरिवत्तनं अकासि, आकासे पाणिं चालेत्वा चन्दोपमपटिपदं कथेन्तो मञ्ञेव सक्खिं कत्वा कथेसि, तिक्खत्तुं सकलसासनरतनं पटिच्छापेसि, मादिसे भिक्खुम्हि तिट्ठमाने अयं पापो सासने वड्ढिं मा अलत्थु, याव अधम्मो न दिप्पति, धम्मो न पटिबाहीयति, अविनयो न दिप्पति, विनयो न पटिबाहीयति, अधम्मवादिनो न बलवन्तो होन्ति, धम्मवादिनो न दुब्बला होन्ति, अविनयवादिनो न बलवन्तो होन्ति, विनयवादिनो न दुब्बला होन्ति, ताव धम्मञ्च विनयञ्च सङ्गायिस्सामि, ततो भिक्खू अत्तनो अत्तनो पहोनकं गहेत्वा कप्पियाकप्पिये कथेस्सन्ति, अथायं पापो सयमेव निग्गहं पापुणिस्सति, पुन सीसं उक्खिपितुं न सक्खिस्सति, सासनं इद्धञ्चेव फीतञ्च भविस्सती’’ति। चिन्तेत्वा सो ‘‘एवं नाम मय्हं चित्तं उप्पन्न’’न्ति कस्सचि अनारोचेत्वा भिक्खुसङ्घं समस्सासेत्वा अथ पच्छा धातुभाजनदिवसे धम्मविनयसङ्गायनत्थं भिक्खूनं उस्साहं जनेसि। तेन वुत्तं ‘‘आयस्मा महाकस्सपो सत्ताहपरिनिब्बुते…पे॰… धम्मविनयसङ्गायनत्थं भिक्खूनं उस्साहं जनेसी’’ति।  
तत्थ अलन्ति पटिक्खेपवचनं। आवुसोति परिदेवन्ते भिक्खू आलपति। मा सोचित्थाति चित्ते उप्पन्नबलवसोकेन मा सोचित्थ। मा परिदेवित्थाति वाचाय मा परिदेवित्थ ‘‘परिदेवनं विलापो’’ति वचनतो। इदानि असोचनादीसु कारणं दस्सेन्तो ‘‘सुमुत्ता मय’’न्तिआदिमाह। तेन महासमणेनाति निस्सक्के करणवचनं, ततो महासमणतो सुट्ठु मुत्ता मयन्ति अत्थो, उपद्दुता च होम तदाति अधिप्पायो। होमाति वा अतीतत्थे वत्तमानवचनं, अहुम्हाति अत्थो, अनुस्सरन्तो धम्मसंवेगवसेनाति अधिप्पायो। धम्मसभावचिन्तावसेन पवत्तं सहोत्तप्पञाणं धम्मसंवेगो। वुत्तञ्हेतं –  
‘‘सब्बसङ्खतधम्मेसु, ओत्तप्पाकारसण्ठितं।  
ञाणमोहितभारानं, धम्मसंवेगसञ्ञित’’न्ति॥  
ठानं खो पनेतं विज्जतीति तिट्ठति एत्थ फलं तदायत्तवुत्तितायाति ठानं, हेतु। खोति अवधारणे, एतं कारणं विज्जतेव, नो न विज्जतीति अत्थो। किं तं कारणन्ति आह ‘‘यं पापभिक्खू’’तिआदि। एत्थ यन्ति निपातमत्तं, कारणनिद्देसो वा, येन कारणेन अन्तरधापेय्युं, तदेतं कारणं विज्जतीति अत्थो। पापभिक्खूति पापिकाय लामिकाय इच्छाय समन्नागता भिक्खू। अतीतो अतिक्कन्तो सत्था एत्थ, एतस्साति वा अतीतसत्थुकं, पावचनं। पधानं वचनं पावचनं, धम्मविनयन्ति वुत्तं होति। पक्खं लभित्वाति अलज्जीपक्खं लभित्वा। न चिरस्सेवाति न चिरेनेव। याव च धम्मविनयो तिट्ठतीति यत्तकं कालं धम्मो च विनयो च लज्जीपुग्गलेसु तिट्ठति।  
वुत्तञ्हेतं भगवताति परिनिब्बानमञ्चके निपन्नेन भगवता भिक्खू ओवदन्तेन एतं वुत्तन्ति अत्थो। देसितो पञ्ञत्तोति धम्मोपि देसितो चेव पञ्ञत्तो च। सुत्ताभिधम्मसङ्गहितस्स हि धम्मस्स अभिसज्जनं पबोधनं देसना, तस्सेव पकारतो ञापनं विनेय्यसन्ताने ठपनं पञ्ञापनं, तस्मा धम्मोपि देसितो चेव पञ्ञत्तो चाति वुत्तो। पञ्ञत्तोति च ठपितोति अत्थो। विनयोपि देसितो चेव पञ्ञत्तो च। विनयतन्तिसङ्गहितस्स हि अत्थस्स कायवाचानं विनयनतो विनयोति लद्धाधिवचनस्स अतिसज्जनं पबोधनं देसना, तस्सेव पकारतो ञापनं असङ्करतो ठपनं पञ्ञापनं, तस्मा विनयोपि देसितो चेव पञ्ञत्तो चाति वुच्चति।  
सो वो ममच्चयेनाति सो धम्मविनयो तुम्हाकं ममच्चयेन सत्था। इदं वुत्तं होति – मया वो ठितेनेव ‘‘इदं लहुकं, इदं गरुकं, इदं सतेकिच्छं, इदं अतेकिच्छं, इदं लोकवज्जं, इदं पण्णत्तिवज्जं। अयं आपत्ति पुग्गलस्स सन्तिके वुट्ठाति, अयं गणस्स, अयं सङ्घस्स सन्तिके वुट्ठाती’’ति सत्तन्नं आपत्तिक्खन्धानं अवीतिक्कमनीयतावसेन ओतिण्णवत्थुस्मिं सखन्धकपरिवारो उभतोविभङ्गो महाविनयो नाम देसितो, तं सकलम्पि विनयपिटकं मयि परिनिब्बुते तुम्हाकं सत्थुकिच्चं साधेस्सति ‘‘इदं वो कत्तब्बं, इदं वो न कत्तब्ब’’न्ति कत्तब्बाकत्तब्बस्स विभागेन अनुसासनतो। ठितेनेव च मया ‘‘इमे चत्तारो सतिपट्ठाना, चत्तारो सम्मप्पधाना, चत्तारो इद्धिपादा, पञ्चिन्द्रियानि, पञ्च बलानि, सत्त बोज्झङ्गानि, अरियो अट्ठङ्गिको मग्गो’’ति तेन तेन विनेय्यानं अज्झासयानुरूपेन पकारेन इमे सत्ततिंस बोधिपक्खियधम्मे विभजित्वा सुत्तन्तपिटकं देसितं, तं सकलम्पि सुत्तन्तपिटकं मयि परिनिब्बुते तुम्हाकं सत्थुकिच्चं साधेस्सति तंतंचरियानुरूपं सम्मापटिपत्तिया अनुसासनतो। ठितेनेव च मया ‘‘पञ्चक्खन्धा, द्वादसायतनानि, अट्ठारस धातुयो, चत्तारि सच्चानि, बावीसतिन्द्रियानि, नव हेतू, चत्तारो आहारा, सत्त फस्सा, सत्त वेदना, सत्त सञ्ञा, सत्त चेतना, सत्त चित्तानि, तत्रापि एत्तका धम्मा कामावचरा, एत्तका रूपावचरा, एत्तका अरूपावचरा, एत्तका परियापन्ना, एत्तका अपरियापन्ना, एत्तका लोकिया, एत्तका लोकुत्तरा’’ति इमे धम्मे विभजित्वा अभिधम्मपिटकं देसितं, तं सकलम्पि अभिधम्मपिटकं मयि परिनिब्बुते तुम्हाकं सत्थुकिच्चं साधेस्सति, खन्धादिविभागेन ञायमानं चतुसच्चसम्बोधावहत्ता सत्थारा सम्मासम्बुद्धेन कत्तब्बकिच्चं निप्फादेस्सति। इति सब्बम्पेतं अभिसम्बोधितो याव परिनिब्बाना पञ्चचत्तालीस वस्सानि भासितं लपितं, तीणि पिटकानि, पञ्च निकाया, नवङ्गानि, चतुरासीति धम्मक्खन्धसहस्सानीति एवं महप्पभेदं होति। इति इमानि चतुरासीति धम्मक्खन्धसहस्सानि तिट्ठन्ति, अहं एकोव परिनिब्बायामि, अहञ्च पनिदानि एकोव ओवदामि अनुसासामि, मयि परिनिब्बुते इमानि चतुरासीति बुद्धसहस्सानि तुम्हे ओवदिस्सन्ति अनुसासिस्सन्ति ओवादानुसासनीकिच्चस्स निप्फादनतोति।  
सासनन्ति परियत्तिपटिपत्तिपटिवेधवसेन तिविधं सासनं, निप्परियायतो पन सत्ततिंस बोधिपक्खियधम्मा। अद्धनियन्ति अद्धानमग्गगामीति अद्धनियं, अद्धानक्खमन्ति अत्थो। चिरट्ठितिकन्ति चिरं ठिति एतस्साति चिरट्ठितिकं, सासनं, अस्स भवेय्याति सम्बन्धो। इदं वुत्तं होति – यथा येन पकारेन इदं सासनं दीघमद्धानं पवत्तितुं समत्थं, ततोयेव चिरट्ठितिकं अस्स, तथा तेन पकारेन धम्मञ्च विनयञ्च सङ्गायेय्यन्ति।  
इदानि सम्मासम्बुद्धेन अत्तनो कतं अनुग्गहविसेसं विभावेन्तो आह ‘‘यञ्चाहं भगवता’’तिआदि। तत्थ ‘‘यञ्चाह’’न्ति एतस्स ‘‘अनुग्गहितो’’ति एतेन सम्बन्धो। तत्थ यन्ति यस्मा, येन कारणेनाति वुत्तं होति। किरियापरामसनं वा एतं, तेन ‘‘अनुग्गहितो’’ति एत्थ अनुग्गण्हनं परामसति। धारेस्ससीतिआदिकं पन भगवा अञ्ञतरस्मिं रुक्खमूले महाकस्सपत्थेरेन पञ्ञत्तसङ्घाटियं निसिन्नो तं चीवरं विकसितपदुमपुप्फवण्णेन पाणिना अन्तरे परामसन्तो आह। वुत्तञ्हेतं कस्सपसंयुत्ते (सं॰ नि॰ २.१५४) महाकस्सपत्थेरेनेव आनन्दत्थेरं आमन्तेत्वा कथेन्तेन –  
‘‘अथ खो, आवुसो, भगवा मग्गा ओक्कम्म येन अञ्ञतरं रुक्खमूलं तेनुपसङ्कमि, अथ ख्वाहं, आवुसो, पटपिलोतिकानं सङ्घाटिं चतुग्गुणं पञ्ञापेत्वा भगवन्तं एतदवोचं ‘इध, भन्ते, भगवा निसीदतु, यं ममस्स दीघरत्तं हिताय सुखाया’ति। निसीदि खो, आवुसो, भगवा पञ्ञत्ते आसने, निसज्ज खो मं, आवुसो, भगवा एतदवोच ‘मुदुका खो त्यायं कस्सप पटपिलोतिकानं सङ्घाटी’ति। ‘पटिग्गण्हातु मे, भन्ते, भगवा पटपिलोतिकानं सङ्घाटिं अनुकम्पं उपादाया’ति। ‘धारेस्ससि पन मे त्वं कस्सप साणानि पंसुकूलानि निब्बसनानी’ति। ‘धारेस्सामहं, भन्ते, भगवतो साणानि पंसुकूलानि निब्बसनानी’ति। सो ख्वाहं, आवुसो, पटपिलोतिकानं सङ्घाटिं भगवतो पादासिं, अहं पन भगवतो साणानि पंसुकूलानि निब्बसनानि पटिपज्जि’’न्ति (सं॰ नि॰ २.१५४)।  
तत्थ (सं॰ नि॰ अट्ठ॰ २.२.१५४) मुदुका खो त्यायन्ति मुदुका खो ते अयं। कस्मा भगवा एवमाहाति? थेरेन सह चीवरं परिवत्तेतुकामताय। कस्मा परिवत्तेतुकामो जातोति? थेरं अत्तनो ठाने ठपेतुकामताय। किं सारिपुत्तमोग्गल्लाना नत्थीति? अत्थि, एवं पनस्स अहोसि ‘‘इमे न चिरं ठस्सन्ति, कस्सपो पन वीसवस्ससतायुको, ‘सो मयि परिनिब्बुते सत्तपण्णिगुहायं वसित्वा धम्मविनयसङ्गहं कत्वा मम सासनं पञ्चवस्ससहस्सपरिमाणं कालं पवत्तनकं करिस्सती’ति अत्तनो नं ठाने ठपेमि, एवं भिक्खू कस्सपस्स सुस्सूसितब्बं मञ्ञिस्सन्ती’’ति, तस्मा एवमाह। थेरो पन यस्मा चीवरस्स वा पत्तस्स वा वण्णे कथिते ‘‘इमं तुम्हाकं गण्हथा’’ति चारित्तमेव, तस्मा ‘‘पटिग्गण्हातु मे भन्ते भगवा’’ति आह। धारेस्ससि पन मे त्वं कस्सपाति कस्सप त्वं इमानि परिभोगजिण्णानि पंसुकूलानि पारुपितुं सक्खिस्ससीति वदति। तञ्च खो न कायबलं सन्धाय, पटिपत्तिपूरणं पन सन्धाय एवमाह। अयञ्हेत्थ अधिप्पायो – अहं इमं चीवरं पुण्णं नाम दासिं पारुपित्वा आमकसुसाने छड्डितं तुम्बमत्तेहि पाणकेहि सम्परिकिण्णं ते पाणके विधुनित्वा महाअरियवंसे ठत्वा अग्गहेसिं, तस्स मे इमं चीवरं गहितदिवसे दससहस्सचक्कवाळे महापथवी महारवं विरवमाना कम्पित्थ, आकासं तटतटायि, चक्कवाळदेवता साधुकारं अदंसु ‘‘इमं चीवरं गण्हन्तेन भिक्खुना जातिपंसुकूलिकेन जातिआरञ्ञिकेन जातिएकासनिकेन जातिसपदानचारिकेन भवितुं वट्टति, त्वं इमस्स चीवरस्स अनुच्छविकं कातुं सक्खिस्ससी’’ति। थेरोपि अत्तना पञ्चन्नं हत्थीनं बलं धारेति। सो तं अतक्कयित्वा ‘‘अहमेतं पटिपत्तिं पूरेस्सामी’’ति उस्साहेन सुगतचीवरस्स अनुच्छविकं कातुकामो ‘‘धारेस्सामहं भन्ते’’ति आह। पटिपज्जिन्ति पटिपन्नोसिं। एवं पन चीवरपरिवत्तनं कत्वा थेरेन पारुतचीवरं भगवा पारुपि, सत्थु चीवरं थेरो। तस्मिं समये महापथवी उदकपरियन्तं कत्वा उन्नदन्ती कम्पित्थ।  
साणानि पंसुकूलानीति मतकळेवरं परिवेठेत्वा छड्डितानि तुम्बमत्ते किमी पप्फोटेत्वा गहितानि साणवाकमयानि पंसुकूलचीवरानि। रथिकसुसानसङ्कारकूटादीनं यत्थ कत्थचि पंसूनं उपरि ठितत्ता अब्भुग्गतट्ठेन तेसु पंसुकूलमिवाति पंसुकूलं। अथ वा पंसु विय कुच्छितभावं उलति गच्छतीति पंसुकूलन्ति पंसुकूलसद्दस्स अत्थो दट्ठब्बो। निब्बसनानीति निट्ठितवसनकिच्चानि, परिभोगजिण्णानीति अत्थो। एत्थ ‘‘किञ्चापि एकमेव तं चीवरं, अनेकावयवत्ता पन बहुवचनं कत’’न्ति मज्झिमगण्ठिपदे वुत्तं। चीवरे साधारणपरिभोगेनाति एत्थ अत्तना साधारणपरिभोगेनाति विञ्ञायमानत्ता विञ्ञायमानत्थस्स च-सद्दस्स पयोगे कामाचारत्ता ‘‘अत्तना’’ति न वुत्तं। ‘‘धारेस्ससि पन मे त्वं, कस्सप, साणानि पंसुकूलानी’’ति हि वुत्तत्ता अत्तनाव साधारणपरिभोगो विञ्ञायति, नाञ्ञेन। न हि केवलं सद्दतोयेव सब्बत्थ अत्थनिच्छयो भविस्सति अत्थपकरणादिनापि येभुय्येन अत्थस्स नियमेतब्बत्ता। आचरियधम्मपालत्थेरेन पनेत्थ इदं वुत्तं ‘‘चीवरे साधारणपरिभोगेनाति एत्थ अत्तना समसमट्ठपनेनाति इध अत्तनासद्दं आनेत्वा चीवरे अत्तना साधारणपरिभोगेना’’ति योजेतब्बं।  
‘‘यस्स येन हि सम्बन्धो, दूरट्ठम्पि च तस्स तं।  
अत्थतो ह्यसमानानं, आसन्नत्तमकारण’’न्ति॥  
अथ वा भगवता चीवरे साधारणपरिभोगेन भगवता अनुग्गहितोति योजनीयं एकस्सपि करणनिद्देसस्स सहयोगकत्तुत्थजोतकत्तसम्भवतोति। सब्बत्थ ‘‘आचरियधम्मपालत्थेरेना’’ति वुत्ते सुत्तन्तटीकाकारेनाति गहेतब्बं। समानं धारणमेतस्साति साधारणो, परिभोगो। साधारणपरिभोगेन चेव समसमट्ठपनेन च अनुग्गहितोति सम्बन्धो।  
इदानि (सं॰ नि॰ २.१५२) –  
‘‘अहं, भिक्खवे, यावदे आकङ्खामि विविच्चेव कामेहि विविच्च अकुसलेहि धम्मेहि सवितक्कं सविचारं विवेकजं पीतिसुखं पठमं झानं उपसम्पज्ज विहरामि। कस्सपोपि, भिक्खवे, यावदे आकङ्खति विविच्चेव कामेहि विविच्च अकुसलेहि धम्मेहि सवितक्कं सविचारं विवेकजं पीतिसुखं पठमं झानं उपसम्पज्ज विहरति।  
‘‘अहं, भिक्खवे, यावदे आकङ्खामि वितक्कविचारानं वूपसमा अज्झत्तं सम्पसादनं चेतसो एकोदिभावं अवितक्कं अविचारं समाधिजं पीतिसुखं दुतियं झानं उपसम्पज्ज विहरामि। कस्सपोपि, भिक्खवे, यावदे आकङ्खति वितक्कविचारानं वूपसमा…पे॰… दुतियं झानं उपसम्पज्ज विहरति।  
‘‘अहं, भिक्खवे, यावदे आकङ्खामि पीतिया च विरागा उपेक्खको च विहरामि, सतो च सम्पजानो सुखञ्च कायेन पटिसंवेदेमि, यं तं अरिया आचिक्खन्ति ‘उपेक्खको सतिमा सुखविहारी’ति, ततियं झानं उपसम्पज्ज विहरामि। कस्सपोपि, भिक्खवे, यावदे आकङ्खति पीतिया च विरागा उपेक्खको च विहरति…पे॰… ततियं झानं उपसम्पज्ज विहरति।  
‘‘अहं, भिक्खवे, यावदे आकङ्खामि सुखस्स च पहाना दुक्खस्स च पहाना पुब्बेव सोमनस्सदोमनस्सानं अत्थङ्गमा अदुक्खमसुखं उपेक्खासतिपारिसुद्धिं चतुत्थं झानं उपसम्पज्ज विहरामि। कस्सपोपि, भिक्खवे, यावदे आकङ्खति सुखस्स च पहाना दुक्खस्स च पहाना पुब्बेव…पे॰… चतुत्थं झानं उपसम्पज्ज विहरति।  
‘‘अहं , भिक्खवे, यावदे आकङ्खामि सब्बसो रूपसञ्ञानं समतिक्कमा पटिघसञ्ञानं अत्थङ्गमा नानत्तसञ्ञानं अमनसिकारा ‘अनन्तो आकासो’ति आकासानञ्चायतनं उपसम्पज्ज विहरामि। कस्सपोपि, भिक्खवे, यावदे आकङ्खति सब्बसो रूपसञ्ञानं समतिक्कमा…पे॰… आकासानञ्चायतनं उपसम्पज्ज विहरति।  
‘‘अहं, भिक्खवे, यावदे आकङ्खामि सब्बसो आकासानञ्चायतनं समतिक्कम ‘अनन्तं विञ्ञाण’न्ति विञ्ञाणञ्चायतनं उपसम्पज्ज विहरामि। कस्सपोपि, भिक्खवे, यावदे आकङ्खति सब्बसो आकासानञ्चायतनं समतिक्कम्म…पे॰… विञ्ञाणञ्चायतनं उपसम्पज्ज विहरति।  
‘‘अहं , भिक्खवे, यावदे आकङ्खामि सब्बसो विञ्ञाणञ्चायतनं समतिक्कम्म ‘नत्थि किञ्ची’ति आकिञ्चञ्ञायतनं उपसम्पज्ज विहरामि। कस्सपोपि, भिक्खवे, यावदे आकङ्खति…पे॰… आकिञ्चञ्ञायतनं उपसम्पज्ज विहरति।  
‘‘अहं, भिक्खवे, यावदे आकङ्खामि सब्बसो आकिञ्चञ्ञायतनं समतिक्कम्म नेवसञ्ञानासञ्ञायतनं उपसम्पज्ज विहरामि। कस्सपोपि, भिक्खवे, यावदे आकङ्खति…पे॰… नेवसञ्ञानासञ्ञायतनं उपसम्पज्ज विहरति।  
‘‘अहं, भिक्खवे, यावदे आकङ्खामि सब्बसो नेवसञ्ञानासञ्ञायतनं समतिक्कम्म सञ्ञावेदयितनिरोधं उपसम्पज्ज विहरामि। कस्सपोपि…पे॰… सञ्ञावेदयितनिरोधं उपसम्पज्ज विहरति।  
‘‘अहं, भिक्खवे, यावदे आकङ्खामि अनेकविहितं इद्धिविधं पच्चनुभोमि, एकोपि हुत्वा बहुधा होमि, बहुधापि हुत्वा एको होमि, आविभावं तिरोभावं तिरोकुट्टं तिरोपाकारं तिरोपब्बतं असज्जमानो गच्छामि सेय्यथापि आकासे, पथवियापि उम्मुज्जनिमुज्जं करोमि सेय्यथापि उदके, उदकेपि अभिज्जमाने गच्छामि सेय्यथापि पथवियं, आकासेपि पल्लङ्केन कमामि सेय्यथापि पक्खी सकुणो, इमेपि चन्दिमसूरिये एवंमहिद्धिके एवंमहानुभावे पाणिना परिमसामि परिमज्जामि, याव ब्रह्मलोकापि कायेन वसं वत्तेमि। कस्सपोपि भिक्खवे यावदे आकङ्खति अनेकविहितं इद्धिविधं पच्चनुभोति…पे॰… याव ब्रह्मलोकापि कायेन वसं वत्तेति।  
‘‘अहं , भिक्खवे, यावदे आकङ्खामि दिब्बाय सोतधातुया विसुद्धाय अतिक्कन्तमानुसिकाय उभो सद्दे सुणामि दिब्बे च मानुसे च ये दूरे सन्तिके च। कस्सपोपि, भिक्खवे, यावदे आकङ्खति दिब्बाय सोतधातुया…पे॰… ये दूरे सन्तिके च।  
‘‘अहं , भिक्खवे, यावदे आकङ्खामि परसत्तानं परपुग्गलानं चेतसा चेतो परिच्च पजानामि, सरागं वा चित्तं ‘सरागं चित्त’न्ति पजानामि, वीतरागं वा चित्तं ‘वीतरागं चित्त’न्ति पजानामि, सदोसं वा चित्तं…पे॰… वीतदोसं वा चित्तं…पे॰… समोहं वा चित्तं…पे॰… वीतमोहं वा चित्तं…पे॰… संखित्तं वा चित्तं…पे॰… विक्खित्तं वा चित्तं…पे॰… महग्गतं वा चित्तं…पे॰… अमहग्गतं वा चित्तं…पे॰… सउत्तरं वा चित्तं…पे॰… अनुत्तरं वा चित्तं…पे॰… समाहितं वा चित्तं…पे॰… असमाहितं वा चित्तं…पे॰… विमुत्तं वा चित्तं…पे॰… अविमुत्तं वा चित्तं ‘अविमुत्तं चित्त’न्ति पजानामि। कस्सपोपि, भिक्खवे, यावदे आकङ्खति परसत्तानं परपुग्गलानं चेतसा चेतो परिच्च पजानाति, सरागं वा चित्तं ‘सरागं चित्त’न्ति पजानाति…पे॰… अविमुत्तं वा चित्तं ‘अविमुत्तं चित्त’न्ति पजानाति।  
‘‘अहं, भिक्खवे, यावदे आकङ्खामि अनेकविहितं पुब्बेनिवासं अनुस्सरामि। सेय्यथिदं – एकम्पि जातिं द्वेपि जातियो तिस्सोपि जातियो चतस्सोपि जातियो पञ्चपि जातियो दसपि जातियो वीसम्पि जातियो तिंसम्पि जातियो चत्तालीसम्पि जातियो पञ्ञासम्पि जातियो जातिसतम्पि जातिसहस्सम्पि जातिसतसहस्सम्पि अनेकेपि संवट्टकप्पे अनेकेपि विवट्टकप्पे अनेकेपि संवट्टविवट्टकप्पे ‘अमुत्रासिं एवंनामो एवंगोत्तो एवंवण्णो एवमाहारो एवंसुखदुक्खप्पटिसंवेदी एवमायुपरियन्तो, सो ततो चुतो अमुत्र उदपादिं, तत्रापासिं एवंनामो एवंगोत्तो एवंवण्णो एवमाहारो एवंसुखदुक्खप्पटिसंवेदी एवमायुपरियन्तो, सो ततो चुतो इधूपपन्नो’ति। इति साकारं सउद्देसं अनेकविहितं पुब्बेनिवासं अनुस्सरामि। कस्सपोपि, भिक्खवे, यावदे आकङ्खति अनेकविहितं पुब्बेनिवासं अनुस्सरति। सेय्यथिदं – एकम्पि जातिं…पे॰… इति साकारं सउद्देसं अनेकविहितं पुब्बेनिवासं अनुस्सरति।  
‘‘अहं, भिक्खवे, यावदे आकङ्खामि दिब्बेन चक्खुना विसुद्धेन अतिक्कन्तमानुसकेन सत्ते पस्सामि चवमाने उपपज्जमाने हीने पणीते सुवण्णे दुब्बण्णे सुगते दुग्गते, यथाकम्मूपगे सत्ते पजानामि ‘इमे वत भोन्तो सत्ता कायदुच्चरितेन समन्नागता वचीदुच्चरितेन समन्नागता मनोदुच्चरितेन समन्नागता अरियानं उपवादका मिच्छादिट्ठिका मिच्छादिट्ठिकम्मसमादाना, ते कायस्स भेदा परं मरणा अपायं दुग्गतिं विनिपातं निरयं उपपन्ना। इमे वा पन भोन्तो सत्ता कायसुचरितेन समन्नागता वचीसुचरितेन समन्नागता मनोसुचरितेन समन्नागता अरियानं अनुपवादका सम्मादिट्ठिका सम्मादिट्ठिकम्मसमादाना, ते कायस्स भेदा परं मरणा सुगतिं सग्गं लोकं उपपन्ना’ति। इति दिब्बेन चक्खुना विसुद्धेन अतिक्कन्तमानुसकेन सत्ते पस्सामि चवमाने उपपज्जमाने हीने पणीते सुवण्णे दुब्बण्णे सुगते दुग्गते, यथाकम्मूपगे सत्ते पजानामि। कस्सपोपि, भिक्खवे, यावदे आकङ्खति दिब्बेन चक्खुना विसुद्धेन अतिक्कन्तमानुसकेन सत्ते पस्सति चवमाने उपपज्जमाने हीने पणीते सुवण्णे दुब्बण्णे सुगते दुग्गते, यथाकम्मूपगे सत्ते पजानाति।  
‘‘अहं, भिक्खवे, आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरामि। कस्सपोपि, भिक्खवे, आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरती’’ति (सं॰ नि॰ २.१५२) –  
एवं नवानुपुब्बविहारछळभिञ्ञाप्पभेदे उत्तरिमनुस्सधम्मे अत्तना समसमट्ठपनत्थाय भगवता वुत्तं कस्सपसंयुत्ते आगतं पाळिमिमं पेय्यालमुखेन आदिग्गहणेन च सङ्खिपित्वा दस्सेन्तो आह ‘‘अहं भिक्खवे’’तिआदि।  
तत्थ यावदे आकङ्खामीति यावदेव इच्छामीति अत्थो। ततोयेव हि मज्झिमगण्ठिपदे चूळगण्ठिपदे च ‘‘यावदेति यावदेवाति वुत्तं होती’’ति लिखितं। संयुत्तनिकायट्ठकथायम्पि ‘‘यावदे आकङ्खामीति यावदेव इच्छामी’’ति अत्थो वुत्तो। तथा हि तत्थ लीनत्थपकासनियं आचरियधम्मपालत्थेरेनेव वुत्तं ‘‘यावदेवाति इमिना समानत्थं यावदेति इदं पद’’न्ति। पोत्थकेसु पन कत्थचि ‘‘यावदेवा’’ति अयमेव पाठो दिस्सति। यानि पन इतो परं ‘‘विविच्चेव कामेही’’तिआदिना नयेन चत्तारि रूपावचरकिरियझानानि, ‘‘सब्बसो रूपसञ्ञानं समतिक्कमा’’तिआदिना नयेन चतस्सो अरूपसमापत्तियो, ‘‘सब्बसो नेवसञ्ञानासञ्ञायतनं समतिक्कम्म सञ्ञावेदयितनिरोध’’न्तिआदिना नयेन निरोधसमापत्ति, ‘‘अनेकविहितं इद्धिविध’’न्तिआदिना नयेन अभिञ्ञा च वुत्ता। तत्थ यं वत्तब्बं सिया, तं अनुपदवण्णनाय चेव भावनाविधानेन च सद्धिं विसुद्धिमग्गे (विसुद्धि॰ १.६९-७०) सब्बसो वित्थारितं। इधापि च वेरञ्जकण्डे चत्तारि रूपावचरझानानि तिस्सो च विज्जा आवि भविस्सन्ति, तस्मा तत्थ यं वत्तब्बं, तं तत्थेव वण्णयिस्साम।  
नवानुपुब्बविहारछळभिञ्ञाप्पभेदेति एत्थ नवानुपुब्बविहारा नाम अनुपटिपाटिया समापज्जितब्बभावतो एवंसञ्ञिता निरोधसमापत्तिया सह अट्ठ समापत्तियो। छळभिञ्ञा नाम आसवक्खयञाणेन सद्धिं पञ्चाभिञ्ञायोति एवं लोकियलोकुत्तरभेदा सब्बा अभिञ्ञायो। उत्तरिमनुस्सधम्मेति उत्तरिमनुस्सानं झायीनञ्चेव अरियानञ्च धम्मो उत्तरिमनुस्सधम्मो। अथ वा उत्तरि मनुस्सधम्माति उत्तरिमनुस्सधम्मो, मनुस्सधम्मो नाम दसकुसलकम्मपथधम्मो। सो हि विना भावनामनसिकारेन पकतियाव मनुस्सेहि निब्बत्तेतब्बतो मनुस्सत्तभावावहतो वा ‘‘मनुस्सधम्मो’’ति वुच्चति, ततो उत्तरि पन झानादीनि ‘‘उत्तरिमनुस्सधम्मो’’ति वेदितब्बानि। अत्तना समसमट्ठपनेनाति अहं यत्तकं कालं यत्तके वा समापत्तिविहारे अभिञ्ञायो च वळञ्जेमि, तथा कस्सपोपीति एवं यथावुत्तउत्तरिमनुस्सधम्मे अत्तना समसमं कत्वा ठपनेन। इदञ्च नवानुपुब्बविहारछळभिञ्ञादिभावसामञ्ञेन पसंसामत्तं वुत्तन्ति दट्ठब्बं। न हि आयस्मा महाकस्सपो भगवा विय देवसिकं चतुवीसतिकोटिसतसहस्ससङ्खा समापत्तियो समापज्जति, यमकपाटिहारियादिवसेन वा अभिञ्ञायो वळञ्जेति। एत्थ च ‘‘उत्तरिमनुस्सधम्मे अत्तना समसमट्ठपनेना’’ति इदं निदस्सनमत्तन्ति वेदितब्बं। तथा हि –  
‘‘ओवद कस्सप भिक्खू, करोहि कस्सप भिक्खूनं धम्मिं कथं, अहं वा कस्सप भिक्खू ओवदेय्यं त्वं वा, अहं वा कस्सप भिक्खूनं धम्मिं कथं करेय्यं त्वं वा’’ति (सं॰ नि॰ २.१४९)।  
एवम्पि अत्तना समसमट्ठाने ठपेतियेव, तस्स किमञ्ञं आणण्यं भविस्सति अञ्ञत्र धम्मविनयसङ्गायनाति अधिप्पायो। तत्थ ‘‘तस्साति तस्स अनुग्गहस्सा’’ति मज्झिमगण्ठिपदे वुत्तं। तस्स मेति वा अत्थो गहेतब्बो। पोत्थकेसु हि कत्थचि ‘‘तस्स मे’’ति पाठोयेव दिस्सति, धम्मविनयसङ्गायनं ठपेत्वा अञ्ञं किं नाम तस्स मे आणण्यं अणणभावो भविस्सतीति अत्थो। ‘‘ननु मं भगवा’’तिआदिना वुत्तमेवत्थं उपमावसेन विभावेति। सककवचइस्सरियानुप्पदानेनाति एत्थ चीवरस्स निदस्सनवसेन कवचस्स गहणं कतं, समापत्तिया निदस्सनवसेन इस्सरियं गहितं। कुलवंसप्पतिट्ठापकन्ति कुलवंसस्स कुलप्पवेणिया पतिट्ठापकं। ‘‘मे सद्धम्मवंसप्पतिट्ठापको’’ति निच्चसापेक्खत्ता समासो दट्ठब्बो, मे सद्धम्मवंसस्स पतिट्ठापको पवत्तकोति वुत्तं होति। वुत्तवचनमनुस्सरन्तो अनुग्गहेसीति चिन्तयन्तो धम्मविनयसङ्गायनत्थं भिक्खूनं उस्साहं जनेसीति सम्बन्धो, धातुभाजनदिवसे तत्थ सन्निपतितानं भिक्खूनं उस्साहं जनेसीति अत्थो।  
इदानि यथावुत्तमत्थं पाळिया विभावेन्तो आह ‘‘यथाहा’’तिआदि। तत्थ एकमिदाहन्ति एत्थ इदन्ति निपातमत्तं। एकं समयन्ति च भुम्मत्थे उपयोगवचनं, एकस्मिं समयेति वुत्तं होति। पावायाति पावानगरतो, तत्थ पिण्डाय चरित्वा कुसिनारं गमिस्सामीति अद्धानमग्गप्पटिपन्नोति वुत्तं होति। अद्धानमग्गोति च दीघमग्गो वुच्चति। दीघपरियायो हेत्थ अद्धानसद्दो। महता भिक्खुसङ्घेन सद्धिन्ति गुणमहत्तेनपि सङ्ख्यामहत्तेनपि महता। भिक्खूनं सङ्घेन भिक्खुसङ्घेन, समणगणेन सद्धिं एकतोति अत्थो। ‘‘पञ्चमत्तेही’’तिआदिना सङ्ख्यामहत्तं विभावेति। मत्त-सद्दो चेत्थ पमाणवचनो ‘‘भोजने मत्तञ्ञुता’’तिआदीसु विय। सब्बं सुभद्दकण्डं वित्थारतो वेदितब्बन्ति सब्बं सुभद्दकण्डं इध आनेत्वा वित्थारतो दस्सेतब्बन्ति अधिप्पायो।  
‘‘ततो परन्ति ततो भिक्खूनं उस्साहजननतो पर’’न्ति आचरियधम्मपालत्थेरेन वुत्तं। महागण्ठिपदे पन ‘‘ततो परन्ति सुभद्दकण्डतो पर’’न्ति वुत्तं। इदमेवेत्थ सारतो पच्चेतब्बन्ति नो तक्को। अयमेव हि उस्साहजननप्पकारो, यदिदं ‘‘हन्द मयं, आवुसो, धम्मञ्च विनयञ्च सङ्गायेय्याम, पुरे अधम्मो दिप्पती’’तिआदि, तस्मा उस्साहजननतो परन्ति न वत्तब्बं हेट्ठा उस्साहजननप्पकारस्स पाळियं अवुत्तत्ता। अयञ्हेत्थ पाळिक्कमो –  
‘‘अथ खो आयस्मा महाकस्सपो भिक्खू आमन्तेसि, एकमिदाहं, आवुसो, समयं पावाय कुसिनारं अद्धानमग्गप्पटिपन्नो महता भिक्खुसङ्घेन सद्धिं पञ्चमत्तेहि भिक्खुसतेहि। अथ ख्वाहं, आवुसो, मग्गा ओक्कम्म अञ्ञतरस्मिं रुक्खमूले निसीदिं।  
‘‘तेन खो पन समयेन अञ्ञतरो आजीवको कुसिनाराय मन्दारवपुप्फं गहेत्वा पावं अद्धानमग्गप्पटिपन्नो होति। अद्दसं खो अहं, आवुसो, तं आजीवकं दूरतोव आगच्छन्तं, दिस्वान तं आजीवकं एतदवोचं ‘अपावुसो, अम्हाकं सत्थारं जानासी’ति ? ‘आम, आवुसो, जानामि। अज्ज सत्ताहपरिनिब्बुतो समणो गोतमो, ततो मे इदं मन्दारवपुप्फं गहितन्ति। तत्रावुसो, ये ते भिक्खू अवीतरागा, अप्पेकच्चे बाहा पग्गय्ह कन्दन्ति, छिन्नपातं पपतन्ति आवट्टन्ति विवट्टन्ति, ‘अतिखिप्पं भगवा परिनिब्बुतो, अतिखिप्पं सुगतो परिनिब्बुतो, अतिखिप्पं चक्खुं लोके अन्तरहित’न्ति। ये पन ते भिक्खू वीतरागा, ते सता सम्पजाना अधिवासेन्ति ‘अनिच्चा सङ्खारा, तं कुतेत्थ लब्भा’’’ति।  
‘‘अथ ख्वाहं, आवुसो, ते भिक्खू एतदवोचं – ‘अलं, आवुसो, मा सोचित्थ मा परिदेवित्थ, नन्वेतं, आवुसो, भगवता पटिकच्चेव अक्खातं ‘सब्बेहेव पियेहि मनापेहि नानाभावो विनाभावो अञ्ञथाभावो। तं कुतेत्थ, आवुसो, लब्भा, यं तं जातं भूतं सङ्खतं पलोकधम्मं, तं वत मा पलुज्जी’ति नेतं ठानं विज्जती’’ति।  
‘‘तेन खो पन समयेन, आवुसो, सुभद्दो नाम वुड्ढपब्बजितो तस्सं परिसायं निसिन्नो होति। अथ खो आवुसो सुभद्दो वुड्ढपब्बजितो ते भिक्खू एतदवोच ‘अलं, आवुसो, मा सोचित्थ मा परिदेवित्थ, सुमुत्ता मयं तेन महासमणेन, उपद्दुता च मयं होम’ ‘इदं वो कप्पति, इदं वो न कप्पती’ति, ‘इदानि पन मयं यं इच्छिस्साम, तं करिस्साम, यं न इच्छिस्साम, न तं करिस्सामा’ति। हन्द मयं आवुसो धम्मञ्च विनयञ्च सङ्गायेय्याम, पुरे अधम्मो दिप्पति, धम्मो पटिबाहीयति, अविनयो पुरे दिप्पति, विनयो पटिबाहीयति, पुरे अधम्मवादिनो बलवन्तो होन्ति, धम्मवादिनो दुब्बला होन्ति, पुरे अविनयवादिनो बलवन्तो होन्ति, विनयवादिनो दुब्बला होन्ती’’ति।  
‘‘‘तेन हि, भन्ते, थेरो भिक्खू उच्चिनतू’ति। अथ खो आयस्मा महाकस्सपो एकेनूनपञ्चअरहन्तसतानि उच्चिनि। भिक्खू आयस्मन्तं महाकस्सपं एतदवोचुं ‘अयं, भन्ते, आयस्मा आनन्दो किञ्चापि सेक्खो, अभब्बो छन्दा दोसा मोहा भया अगतिं गन्तुं, बहु चानेन भगवतो सन्तिके धम्मो च विनयो च परियत्तो। तेन हि, भन्ते, थेरो आयस्मन्तम्पि आनन्दं उच्चिनतू’’’तिआदि (चूळव॰ ४३७)।  
तस्मा ततो परन्ति एत्थ सुभद्दकण्डतो परन्ति एवमत्थो दट्ठब्बो। ‘‘सब्बं सुभद्दकण्डं वित्थारतो वेदितब्ब’’न्ति हि इमिना ‘‘यं न इच्छिस्साम, न तं करिस्सामा’’ति एतं परियन्तं सुभद्दकण्डपाळिं दस्सेत्वा इदानि अवसेसं उस्साहजननप्पकारप्पवत्तं पाळिमेव दस्सेन्तो ‘‘हन्द मयं आवुसो’’तिआदिमाह।  
तत्थ पुरे अधम्मो दिप्पतीति एत्थ अधम्मो नाम दसकुसलकम्मपथधम्मपटिपक्खभूतो अधम्मो। पुरे दिप्पतीति अपि नाम दिप्पति। अथ वा याव अधम्मो धम्मं पटिबाहितुं समत्थो होति, ततो पुरेतरमेवाति अत्थो। आसन्ने हि अनागते अयं पुरेसद्दो। दिप्पतीति दिप्पिस्सति। पुरे-सद्दयोगेन हि अनागतत्थे अयं वत्तमानपयोगो यथा ‘‘पुरा वस्सति देवो’’ति। केचि पनेत्थ एवं वण्णयन्ति ‘‘पुरेति पच्छा अनागते यथा अद्धानं गच्छन्तस्स गन्तब्बमग्गो ‘पुरे’ति वुच्चति, तथा इध दट्ठब्ब’’न्ति। अविनयोति पहानविनयसंवरविनयानं पटिपक्खभूतो अविनयो। ‘‘विनयवादिनो दुब्बला होन्ती’’ति एवं इति-सद्दोपि एत्थ दट्ठब्बो, ‘‘ततो परं आहा’’ति इमिना सम्बन्धो। पोत्थकेसु पन कत्थचि इति-सद्दो न दिस्सति, पाळियं पन दीघनिकायट्ठकथायञ्च अत्थेव इति-सद्दो।  
तेन हीति उय्योजनत्थे निपातो। उच्चिनने उय्योजेन्ता हि तं महाकस्सपत्थेरं एवमाहंसु। भिक्खू उच्चिनतूति सङ्गीतिया अनुरूपे भिक्खू उच्चिनित्वा गण्हातूति अत्थो। ‘‘सकलनवङ्ग…पे॰… परिग्गहेसी’’ति एतेन सुक्खविपस्सकखीणासवपरियन्तानं यथावुत्तपुग्गलानं सतिपि आगमाधिगमसब्भावे सह पटिसम्भिदाहि तेविज्जादिगुणयुत्तानं आगमाधिगमसम्पत्तिया उक्कंसगतत्ता सङ्गीतिया बहूपकारतं दस्सेति। तत्थ सकलनवङ्गसत्थुसासनपरियत्तिधरेति सकलं सुत्तगेय्यादि नवङ्गं एत्थ, एतस्स वा अत्थीति सकलनवङ्गं, सत्थुसासनं। अत्थकामेन परियापुणितब्बतो दिट्ठधम्मिकादिपुरिसत्तपरियत्तभावतो च परियत्तीति तीणि पिटकानि वुच्चन्ति, तं सकलनवङ्गसत्थुसासनसङ्खातं परियत्तिं धारेन्तीति सकलनवङ्गसत्थुसासनपरियत्तिधरा, तादिसेति अत्थो। बहूनं नानप्पकारानं किलेसानं सक्कायदिट्ठिया च अविहतत्ता ता जनेन्ति, ताहि वा जनिताति पुथुज्जना। दुविधा पुथुज्जना अन्धपुथुज्जना कल्याणपुथुज्जनाति। तत्थ येसं खन्धधातुआयतनादीसु उग्गहपरिपुच्छासवनधारणपच्चवेक्खणानि नत्थि, ते अन्धपुथुज्जना। येसं तानि अत्थि, ते कल्याणपुथुज्जना। ते इध ‘‘पुथुज्जना’’ति अधिप्पेता। समथभावनासिनेहाभावेन सुक्खा लूखा असिनिद्धा विपस्सना एतेसन्ति सुक्खविपस्सका।  
तिपिटकसब्बपरियत्तिप्पभेदधरेति तिण्णं पिटकानं समाहारो तिपिटकं, तिपिटकसङ्खातं नवङ्गादिवसेन अनेकधा भिन्नं सब्बपरियत्तिप्पभेदं धारेन्तीति तिपिटकसब्बपरियत्तिप्पभेदधरा, तादिसेति अत्थो। अनु अनु तंसमङ्गीनं भावेति वड्ढेतीति अनुभावो, अनुभावो एव आनुभावो, पभावो। महन्तो आनुभावो येसं ते महानुभावा। तेविज्जादिभेदेति तिस्सो विज्जायेव तेविज्जा, ता आदि येसं छळभिञ्ञादीनं ते तेविज्जादयो, ते भेदा अनेकप्पकारा भिन्ना एतेसन्ति तेविज्जादिभेदा, खीणासवा, तादिसेति अत्थो। अथ वा तिस्सो विज्जा एतस्स अत्थीति तेविज्जो, सो आदि येसं छळभिञ्ञादीनं ते तेविज्जादयो, ते भेदा येसं खीणासवानं ते तेविज्जादिभेदा, तादिसेति अत्थो। ये सन्धाय इदं वुत्तन्ति ये भिक्खू सन्धाय इदं ‘‘अथ खो आयस्मा’’तिआदिवचनं सङ्गीतिक्खन्धके (चूळव॰ ४३७) वुत्तन्ति अत्थो।  
किस्स पनाति कस्मा पन। सिक्खतीति सेक्खो, अथ वा सिक्खनं सिक्खा, सायेव तस्स सीलन्ति सेक्खो। सो हि अपरियोसितसिक्खत्ता च तदधिमुत्तत्ता च एकन्तेन सिक्खनसीलो न असेक्खो विय परिनिट्ठितसिक्खो तत्थ पटिपस्सद्धुस्साहो, नापि विस्सट्ठसिक्खो पचुरजनो विय तत्थ अनधिमुत्तो। अथ वा अरियाय जातिया तीसु सिक्खासु जातो, तत्थ वा भवोति सेक्खो। अथ वा इक्खति एतायाति इक्खा, मग्गफलसम्मादिट्ठि। सह इक्खायाति सेक्खो। उपरिमग्गत्तयकिच्चस्स अपरियोसितत्ता सह करणीयेनाति सकरणीयो। अस्साति अनेन। असम्मुखा पटिग्गहितं नाम नत्थीति ननु च –  
‘‘द्वासीति बुद्धतो गण्हिं, द्वे सहस्सानि भिक्खुतो।  
चतुरासीति सहस्सानि, ये मे धम्मा पवत्तिनो’’ति॥ (थेरगा॰ १०२७) –  
वुत्तत्ता कथमेतं युज्जतीति? द्वे सहस्सानि भिक्खुतोति वुत्तम्पि भगवतो सन्तिके पटिग्गहितमेवाति कत्वा वुत्तन्ति नायं विरोधो। बहुकारत्ताति बहुउपकारत्ता। उपकारवचनो हेत्थ कारसद्दो। अस्साति भवेय्य।  
अतिविय विस्सत्थोति अतिविय विस्सासिको। नन्ति आनन्दत्थेरं, ‘‘ओवदती’’ति इमिना सम्बन्धो। आनन्दत्थेरस्स येभुय्येन नवकाय परिसाय विब्भमनेन महाकस्सपत्थेरो एवमाह ‘‘न वायं कुमारको मत्तमञ्ञासी’’ति। तथा हि परिनिब्बुते सत्थरि महाकस्सपत्थेरो सत्थुपरिनिब्बाने सन्निपतितस्स भिक्खुसङ्घस्स मज्झे निसीदित्वा धम्मविनयसङ्गायनत्थं पञ्चसते भिक्खू उच्चिनित्वा ‘‘आवुसो, राजगहे वस्सं वसन्ता धम्मविनयं सङ्गायेय्याम, तुम्हे पुरे वस्सूपनायिकाय अत्तनो अत्तनो पलिबोधं पच्छिन्दित्वा राजगहे सन्निपतथा’’ति वत्वा अत्तना राजगहं गतो। आनन्दत्थेरोपि भगवतो पत्तचीवरमादाय महाजनं सञ्ञापेन्तो सावत्थिं गन्त्वा ततो निक्खम्म राजगहं गच्छन्तो दक्खिणगिरिस्मिं चारिकं चरि। तस्मिं समये आनन्दत्थेरस्स तिंसमत्ता सद्धिविहारिका येभुय्येन कुमारभूता एकवस्सिकदुवस्सिकभिक्खू चेव अनुपसम्पन्ना च विब्भमिंसु। कस्मा पनेते पब्बजिता, कस्मा विब्भमिंसूति? तेसं किर मातापितरो चिन्तेसुं ‘‘आनन्दत्थेरो सत्थुविस्सासिको अट्ठ वरे याचित्वा उपट्ठहति, इच्छितिच्छितट्ठानं सत्थारं गहेत्वा गन्तुं सक्कोति, अम्हाकं दारके एतस्स सन्तिके पब्बाजेस्साम, सो सत्थारं गहेत्वा आगमिस्सति, तस्मिं आगते मयं महासक्कारं कातुं लभिस्सामा’’ति इमिना ताव कारणेन नेसं ञातका ते पब्बाजेसुं। सत्थरि पन परिनिब्बुते तेसं सा पत्थना उपच्छिन्ना, अथ ने एकदिवसेनेव उप्पब्बाजेसुं।  
अथ आनन्दत्थेरं दक्खिणगिरिस्मिं चारिकं चरित्वा राजगहमागतं दिस्वा महाकस्सपत्थेरो एवमाह ‘‘न वायं कुमारको मत्तमञ्ञासी’’ति। वुत्तञ्हेतं कस्सपसंयुत्ते –  
‘‘अथ किञ्चरहि त्वं, आवुसो आनन्द, इमेहि नवेहि भिक्खूहि इन्द्रियेसु अगुत्तद्वारेहि भोजने अमत्तञ्ञूहि जागरियं अननुयुत्तेहि सद्धिं चारिकं चरसि, सस्सघातं मञ्ञे चरसि, कुलूपघातं मञ्ञे चरसि, ओलुज्जति खो ते, आवुसो आनन्द, परिसा, पलुज्जन्ति खो ते आवुसो नवप्पाया, न वायं कुमारको मत्तमञ्ञासीति।  
‘‘अपि मे भन्ते कस्सप सिरस्मिं पलितानि जातानि, अथ च पन मयं अज्जापि आयस्मतो महाकस्सपस्स कुमारकवादा न मुच्चामाति। तथा हि पन त्वं, आवुसो आनन्द, इमेहि नवेहि भिक्खूहि इन्द्रियेसु अगुत्तद्वारेहि भोजने अमत्तञ्ञूहि जागरियं अननुयुत्तेहि सद्धिं चारिकं चरसि, सस्सघातं मञ्ञे चरसि, कुलूपघातं मञ्ञे चरसि, ओलुज्जति खो ते, आवुसो आनन्द, परिसा, पलुज्जन्ति खो ते आवुसो नवप्पाया, न वायं कुमारको मत्तमञ्ञासी’’ति (सं॰ नि॰ २.१५४)।  
तत्थ (सं॰ नि॰ अट्ठ॰ २.२.१५४) सस्सघातं मञ्ञेचरसीति सस्सं घातेन्तो विय आहिण्डसि। कुलूपघातं मञ्ञे चरसीति कुलानि उपघातेन्तो विय हनन्तो विय आहनन्तो विय आहिण्डसि। ओलुज्जतीति पलुज्जति भिज्जति। पलुज्जन्ति खो ते आवुसो नवप्पायाति, आवुसो, एवं एते तुय्हं पायेन येभुय्येन नवका एकवस्सिकदुवस्सिकदहरा चेव सामणेरा च पलुज्जन्ति। न वायं कुमारको मत्तमञ्ञासीति अयं कुमारको अत्तनो पमाणं न वत जानातीति थेरं तज्जेन्तो आह। कुमारकवादा न मुच्चामाति कुमारकवादतो न मुच्चाम। तथा हि पन त्वन्ति इदमस्स एवं वत्तब्बताय कारणदस्सनत्थं वुत्तं। अयञ्हेत्थ अधिप्पायो – यस्मा त्वं इमेहि नवकेहि भिक्खूहि इन्द्रियसंवररहितेहि सद्धिं विचरसि, तस्मा कुमारकेहि सद्धिं चरन्तो ‘‘कुमारको’’ति वत्तब्बतं अरहसीति।  
‘‘न वायं कुमारको मत्तमञ्ञासी’’ति एत्थ वा-सद्दो पदपूरणे। वा-सद्दो हि उपमानसमुच्चयसंसयववस्सग्गपदपूरणविकप्पादीसु बहूसु अत्थेसु दिस्सति। तथा हेस ‘‘पण्डितो वापि तेन सो’’तिआदीसु (ध॰ प॰ ६३) उपमाने दिस्सति, सदिसभावेति अत्थो। ‘‘तं वापि धीरा मुनि वेदयन्ती’’तिआदीसु (सु॰ नि॰ २१३) समुच्चये। ‘‘के वा इमे कस्स वा’’तिआदीसु (पारा॰ २९६) संसये। ‘‘अयं वा इमेसं समणब्राह्मणानं सब्बबालो सब्बमूळ्हो’’तिआदीसु (दी॰ नि॰ १.१८१) ववस्सग्गे। ‘‘ये हि केचि, भिक्खवे, समणा वा ब्राह्मणा वा’’तिआदीसु (म॰ नि॰ १.१७०; सं॰ नि॰ २.१३) विकप्पेति। इध पन पदपूरणे दट्ठब्बो। तेनेव च आचरियधम्मपालत्थेरेन वुत्तं ‘‘वासद्दस्स अत्थुद्धारं करोन्तेन ‘न वायं कुमारको मत्तमञ्ञासी’तिआदीसु (सं॰ नि॰ २.१५४) पदपूरणे’’ति। अट्ठकथायम्पि (सं॰ नि॰ अट्ठ॰ २.२.१५४) एत्तकमेव वुत्तं ‘‘न वायं कुमारको मत्तमञ्ञासीति अयं कुमारको अत्तनो पमाणं न वत जानातीति थेरं तज्जेन्तो आहा’’ति। एत्थापि वताति वचनसिलिट्ठताय वुत्तं। यं पनेत्थ केनचि वुत्तं ‘‘न वायन्ति एत्थ वाति विभासा, अञ्ञासिपि न अञ्ञासिपीति अत्थो’’ति । तं तस्स मतिमत्तन्ति दट्ठब्बं। न हेत्थ अयमत्थो सम्भवति, तस्मा अत्तनो पमाणं नाञ्ञासीति एवमत्थो वेदितब्बो। तत्राति एवं सति। छन्दागमनं वियाति एत्थ छन्दा आगमनं वियाति पदच्छेदो कातब्बो, छन्देन आगमनं पवत्तनं वियाति अत्थो, छन्देन अकत्तब्बकरणं वियाति वुत्तं होति। छन्दं वा आगच्छति सम्पयोगवसेनाति छन्दागमनं, तथा पवत्तो अपायगमनीयो अकुसलचित्तुप्पादो। अथ वा अननुरूपं गमनं अगमनं, छन्देन अगमनं छन्दागमनं, छन्देन सिनेहेन अननुरूपं गमनं पवत्तनं अकत्तब्बकरणं वियाति वुत्तं होति। असेक्खपटिसम्भिदाप्पत्तेति असेक्खभूता पटिसम्भिदा असेक्खपटिसम्भिदा, तं पत्ते, पटिलद्धअसेक्खपटिसम्भिदेति अत्थो। अनुमतियाति अनुञ्ञाय, याचनायाति वुत्तं होति।  
‘‘किञ्चापि सेक्खो’’ति इदं न सेक्खानं अगतिगमनसब्भावेन वुत्तं, असेक्खानंयेव पन उच्चिनितत्ताति दट्ठब्बं। पठममग्गेनेव हि चत्तारि अगतिगमनानि पहीयन्ति, तस्मा किञ्चापि सेक्खो, तथापि थेरो आयस्मन्तम्पि आनन्दं उच्चिनतूति एवमेत्थ सम्बन्धो वेदितब्बो। न पन किञ्चापि सेक्खो, तथापि अभब्बो अगतिं गन्तुन्ति योजेतब्बं। ‘‘अभब्बो’’तिआदिना पन धम्मसङ्गीतिया तस्स अरहभावं दस्सेन्ता विज्जमाने गुणे कथेन्ति। तत्थ छन्दाति छन्देन, सिनेहेनाति अत्थो। अगतिं गन्तुन्ति अगन्तब्बं गन्तुं, अकत्तब्बं कातुन्ति वुत्तं होति। इमानि पन चत्तारि अगतिगमनानि भण्डभाजनीये च विनिच्छयट्ठाने च लब्भन्ति। तत्थ भण्डभाजनीये ताव अत्तनो भारभूतानं भिक्खूनं अमनापे भण्डे सम्पत्ते तं परिवत्तित्वा मनापं देन्तो छन्दागतिं गच्छति नाम। अत्तनो पन अभारभूतानं मनापे भण्डे सम्पत्ते तं परिवत्तित्वा अमनापं देन्तो दोसागतिं गच्छति नाम। भण्डेसु भाजनीयवत्थुञ्च ठितिकञ्च अजानन्तो मोहागतिं गच्छति नाम। मुखरानं वा राजादिनिस्सितानं वा ‘‘इमे मे अमनापे भण्डे दिन्ने अनत्थं करेय्यु’’न्ति भयेन परिवत्तित्वा मनापं देन्तो भयागतिं गच्छति नाम। यो पन एवं न गच्छति, सब्बेसं तुलाभूतो पमाणभूतो मज्झत्तोव हुत्वा यं यस्स पापुणाति, तदेव तस्स देति, अयं चतुब्बिधम्पि अगतिं न गच्छति नाम। विनिच्छयट्ठाने पन अत्तनो भारभूतस्स गरुकापत्तिं लहुकापत्तिं कत्वा कथेन्तो छन्दागतिं गच्छति नाम। इतरस्स लहुकापत्तिं गरुकापत्तिं कत्वा कथेन्तो दोसागतिं गच्छति नाम। आपत्तिवुट्ठानं पन समुच्चयक्खन्धकञ्च अजानन्तो मोहागतिं गच्छति नाम। मुखरस्स वा राजपूजितस्स वा ‘‘अयं मे गरुकं कत्वा आपत्तिं कथेन्तस्स अनत्थम्पि करेय्या’’ति गरुकमेव लहुकापत्तिं कथेन्तो भयागतिं गच्छति नाम। यो पन सब्बेसं यथाभूतमेव कथेसि, अयं चतुब्बिधम्पि अगतिगमनं न गच्छति नाम। थेरोपि तादिसो चतुन्नम्पि अगतिगमनानं पठममग्गेनेव पहीनत्ता, तस्मा सङ्गायनवसेन धम्मविनयविनिच्छये सम्पत्ते छन्दादिवसेन अञ्ञथा अकथेत्वा यथाभूतमेव कथेतीति वुत्तं ‘‘अभब्बो…पे॰… अगतिं गन्तु’’न्ति। परियत्तोति अधीतो, उग्गहितोति अत्थो।  
उच्चिनितेनाति उच्चिनित्वा गहितेन। एतदहोसीति एतं परिवितक्कनं अहोसि। राजगहं खो महागोचरन्ति एत्थ ‘‘राजगहन्ति राजगहसामन्तं गहेत्वा वुत्त’’न्ति चूळगण्ठिपदे मज्झिमगण्ठिपदे च वुत्तं। गावो चरन्ति एत्थाति गोचरो, गोचरो विय गोचरो, भिक्खाचरणट्ठानं। सो महन्तो अस्स, एत्थाति वा महागोचरं, राजगहं। थावरकम्मन्ति चिरट्ठायिकम्मं। विसभागपुग्गलो सुभद्दसदिसो। उक्कोटेय्याति निवारेय्याति अत्थो। ञत्तिदुतियेन कम्मेन सावेसीति –  
‘‘सुणातु मे, आवुसो, सङ्घो, यदि सङ्घस्स पत्तकल्लं, सङ्घो इमानि पञ्च भिक्खुसतानि सम्मन्नेय्य ‘राजगहे वस्सं वसन्तानि धम्मञ्च विनयञ्च सङ्गायितुं, न अञ्ञेहि भिक्खूहि राजगहे वस्सं वसितब्ब’न्ति, एसा ञत्ति।  
‘‘सुणातु मे, आवुसो, सङ्घो, सङ्घो इमानि पञ्च भिक्खुसतानि सम्मन्नति ‘राजगहे वस्सं वसन्तानि धम्मञ्च विनयञ्च सङ्गायितुं, न अञ्ञेहि भिक्खूहि राजगहे वस्सं वसितब्ब’न्ति, यस्सायस्मतो खमति इमेसं पञ्चन्नं भिक्खुसतानं सम्मुति ‘राजगहे वस्सं वसन्तानं धम्मञ्च विनयञ्च सङ्गायितुं, न अञ्ञेहि भिक्खूहि राजगहे वस्सं वसितब्ब’न्ति, सो तुण्हस्स। यस्स नक्खमति, सो भासेय्य।  
‘‘सम्मतानि सङ्घेन इमानि पञ्च भिक्खुसतानि ‘राजगहे वस्सं वसन्तानि धम्मञ्च विनयञ्च सङ्गायितुं, न अञ्ञेहि भिक्खूहि राजगहे वस्सं वसितब्ब’न्ति, खमति सङ्घस्स, तस्मा तुण्ही, एवमेतं धारयामी’’ति (चूळव॰ ४३७) –  
एवं ञत्तिदुतियेन कम्मेन सावेसि। इदं सन्धाय वुत्तं ‘‘तं सङ्गीतिक्खन्धके वुत्तनयेनेव ञातब्ब’’न्ति।  
अयं पन कम्मवाचा तथागतस्स परिनिब्बानतो एकवीसतिमे दिवसे कता। वुत्तञ्हेतं दीघनिकायट्ठकथायं (दी॰ नि॰ अट्ठ॰ १.पठमसङ्गीतिकथा) ‘‘अयं पन कम्मवाचा तथागतस्स परिनिब्बानतो एकवीसतिमे दिवसे कता। भगवा हि विसाखपुण्णमायं पच्चूससमये परिनिब्बुतो, अथस्स सत्ताहं सुवण्णवण्णं सरीरं गन्धमालादीहि पूजयिंसु। एवं सत्ताहं साधुकीळनदिवसा नाम अहेसुं। ततो सत्ताहं चितकाय अग्गिना झायि, सत्ताहं सत्तिपञ्जरं कत्वा सन्थागारसालायं धातुपूजं करिंसूति एकवीसति दिवसा गता। जेट्ठमूलसुक्कपक्खपञ्चमियं पन धातुयो भाजयिंसु। एतस्मिं धातुभाजनदिवसे सन्निपतितस्स महाभिक्खुसङ्घस्स सुभद्देन वुड्ढपब्बजितेन कतं अनाचारं आरोचेत्वा वुत्तनयेनेव भिक्खू उच्चिनित्वा अयं कम्मवाचा कता। इमञ्च पन कम्मवाचं कत्वा थेरो भिक्खू आमन्तेसि ‘आवुसो इदानि तुम्हाकं चत्तालीसदिवसा ओकासो, ततो परं अयं नाम नो पलिबोधो अत्थीति वत्तुं न लब्भा, तस्मा एत्थन्तरे यस्स रोगपलिबोधो वा आचरियुपज्झायपलिबोधो वा मातापितुपलिबोधो वा अत्थि, पत्तं वा पन पचितब्बं चीवरं वा कातब्बं, सो तं पलिबोधं छिन्दित्वा करणीयं करोतू’ति। एवञ्च पन वत्वा थेरो अत्तनो पञ्चसताय परिसाय परिवुतो राजगहं गतो, अञ्ञेपि महाथेरा अत्तनो अत्तनो परिवारं गहेत्वा सोकसल्लसमप्पितं महाजनं अस्सासेतुकामा तं तं दिसं पक्कन्ता। पुण्णत्थेरो पन सत्तसतभिक्खुपरिवारो ‘तथागतस्स परिनिब्बानट्ठानं आगतागतं महाजनं अस्सासेस्सामी’ति कुसिनारायमेव अट्ठासि। आयस्मा आनन्दो यथा पुब्बे अपरिनिब्बुतस्स, एवं परिनिब्बुतस्सपि भगवतो सयमेव पत्तचीवरमादाय पञ्चहि भिक्खुसतेहि सद्धिं येन सावत्थि तेन चारिकं पक्कामि। गच्छतो पनस्स परिवारा भिक्खू गणनपथं वीतिवत्ता’’ति। तस्मा तथागतस्स परिनिब्बानतो तीसु सत्ताहेसु अतिक्कन्तेसु एकवीसतिमे दिवसे इमं कम्मवाचं सावेत्वा थेरो राजगहं पक्कन्तोति वेदितब्बं।  
यदि एवं कस्मा पन इध मङ्गलसुत्तट्ठकथायञ्च (खु॰ पा॰ अट्ठ॰ ५.पठममहासङ्गीतिकथा) ‘‘सत्तसु साधुकीळनदिवसेसु सत्तसु च धातुपूजादिवसेसु वीतिवत्तेसू’’ति वुत्तं? सत्तसु धातुपूजादिवसेसु गहितेसु तदविनाभावतो मज्झे चितकाय झापनसत्ताहम्पि गहितमेवाति कत्वा विसुं न वुत्तं विय दिस्सति। यदि एवं अथ कस्मा ‘‘अड्ढमासो अतिक्कन्तो, दियड्ढमासो सेसो’’ति च वुत्तन्ति? नायं दोसो। अप्पकञ्हि ऊनमधिकं वा गणनूपगं न होति, तस्मा समुदायो अप्पकेन अधिकोपि अनधिको विय होतीति कत्वा अड्ढमासतो अधिकेपि पञ्च दिवसे ‘‘अड्ढमासो अतिक्कन्तो’’ति वुत्तं ‘‘द्वासीतिखन्धकवत्तानं कत्थचि असीतिखन्धकवत्तानी’’ति वचनं विय। तथा अप्पकेन ऊनोपि च समुदायो अनूनो विय होतीति कत्वा ‘‘दियड्ढमासतो ऊनेपि पञ्च दिवसे दियड्ढमासो सेसो’’ति च वुत्तं। सतिपट्ठानविभङ्गट्ठकथायञ्हि (विभ॰ अट्ठ॰ ३५६) छमासतो ऊनेपि अड्ढमासे ‘‘छ मासे सज्झायो कातब्बो’’ति वुत्तवचनं विय। तत्थ हि तचपञ्चकादीसु चतूसु पञ्चकेसु द्वीसु च छक्केसु एकेकस्मिं अनुलोमतो पञ्चाहं, पटिलोमतो पञ्चाहं, अनुलोमपटिलोमतो पञ्चाहं, तथा पुरिमपुरिमेहि पञ्चकछक्केहि सद्धिं अनुलोमतो पञ्चाहं, पटिलोमतो पञ्चाहं, अनुलोमपटिलोमतो पञ्चाहन्ति एवं विसुं तिपञ्चाहं एकतो तिपञ्चाहञ्च सज्झायं कत्वा छमासं सज्झायो कातब्बोति वचनं विय। तत्थ हि वक्कपञ्चकादीसु तीसु पञ्चकेसु द्वीसु च छक्केसु विसुं हेट्ठिमेहि एकतो च सज्झाये पञ्चन्नं पञ्चन्नं पञ्चकानं वसेन पञ्चमासपरिपुण्णा लब्भन्ति, तचपञ्चके पन विसुं तिपञ्चाहमेवाति अड्ढमासोयेवेको लब्भतीति अड्ढमासाधिकपञ्चमासा लब्भन्ति।  
एवं सति यथा तत्थ अड्ढमासे ऊनेपि मासपरिच्छेदेन परिच्छिज्जमाने सज्झाये छ मासा परिच्छेदका होन्तीति परिच्छिज्जमानस्स सज्झायस्स सत्तमासादिमासन्तरगमननिवारणत्थं छमासग्गहणं कतं, न सकलछमासे सज्झायप्पवत्तिदस्सनत्थं, एवमिधापि मासवसेन काले परिच्छिज्जमाने ऊनेपि पञ्चदिवसे दियड्ढमासो परिच्छेदको होतीति परिच्छिज्जमानस्स कालस्स द्विमासादिमासन्तरगमननिवारणत्थं ‘‘दियड्ढमासो सेसो’’ति दियड्ढमासग्गहणं कतन्ति एवमेत्थ अत्थो गहेतब्बो। अञ्ञथा च अट्ठकथावचनानं अञ्ञमञ्ञविरोधो आपज्जति। एकाहमेव वा भगवतो सरीरं चितकाय झायीति खुद्दकभाणकानं अधिप्पायोति गहेतब्बं। एवञ्हि सति परिनिब्बानतो सत्तसु साधुकीळनदिवसेसु वीतिवत्तेसु अट्ठमियं चितकाय भगवतो सरीरं झापेत्वा ततो परं सत्तसु दिवसेसु धातुपूजं अकंसूति अड्ढमासो अतिक्कन्तो, गिम्हानं दियड्ढो च मासो सेसो होति। परिनिब्बानसुत्तन्तपाळियम्पि हि चितकाय झापनसत्ताहं न आगतं, द्वेयेव सत्ताहानि आगतानि, उपपरिक्खित्वा पन यं रुच्चति, तं गहेतब्बं। इतो अञ्ञेन वा पकारेन यथा न विरुज्झति, तथा कारणं परियेसितब्बं। यं पनेत्थ केनचि वुत्तं ‘‘अड्ढमासो अतिक्कन्तोति एत्थ एको दिवसो नट्ठो। सो पाटिपददिवसो कोलाहलदिवसो नाम, तस्मा इध न गहितो’’ति। तं न सुन्दरं परिनिब्बानसुत्तन्तपाळियं पाटिपददिवसतोयेव पट्ठाय सत्ताहस्स वुत्तत्ता अट्ठकथायञ्च परिनिब्बानदिवसेनपि सद्धिं तिण्णं सत्ताहानं गहितत्ता। तथा हि परिनिब्बानदिवसेन सद्धिं तिण्णं सत्ताहानं गहितत्ता जेट्ठमूलसुक्कपञ्चमी एकवीसतिमो दिवसो होति।  
सत्तसु साधुकीळनदिवसेसूति एत्थ साधुकीळनं नाम संवेगवत्थुं कित्तेत्वा कित्तेत्वा अनिच्चतापटिसंयुत्तानि गीतानि गायित्वा पूजावसेन कीळनतो सुन्दरं कीळनन्ति साधुकीळनं। अथ वा सपरहितसाधनट्ठेन साधु, तेसं संवेगवत्थुं कित्तेत्वा कित्तेत्वा कीळनं साधुकीळनं, उळारपुञ्ञपसवनतो सम्परायिकत्थाविरोधिकीळाविहारोति अत्थो। एत्थ च पुरिमस्मिं सत्ताहे साधुकीळाय एकदेसेन कतत्ता साधुकीळनदिवसा नाम ते जाता। विसेसतो पन धातुपूजादिवसेसुयेव साधुकीळनं अकंसु। ततोयेव च महापरिनिब्बानसुत्तन्तपाळियं –  
‘‘अथ खो कोसिनारका मल्ला भगवतो सरीरानि सत्ताहं सन्थागारे सत्तिपञ्जरं करित्वा धनुपाकारं परिक्खिपापेत्वा नच्चेहि गीतेहि वादितेहि मालेहि गन्धेहि सक्करिंसु गरुं करिंसु मानेसुं पूजेसु’’न्ति (दी॰ नि॰ २.२३५)।  
एतस्स अट्ठकथायं (दी॰ नि॰ अट्ठ॰ २.२३५) वुत्तं –  
‘‘कस्मा पनेते एवमकंसूति? इतो पुरिमेसु द्वीसु सत्ताहेसु ते भिक्खुसङ्घस्स ठाननिसज्जोकासं करोन्ता खादनीयभोजनीयादीनि संविदहन्ता साधुकीळिकाय ओकासं न लभिंसु। ततो नेसं अहोसि ‘इमं सत्ताहं साधुकीळितं कीळिस्साम, ठानं खो पनेतं विज्जति, यं अम्हाकं पमत्तभावं ञत्वा कोचिदेव आगन्त्वा धातुयो गण्हेय्य, तस्मा आरक्खं ठपेत्वा कीळिस्सामा’ति, तेन ते एवमकंसू’’ति।  
तस्मा विसेसतो साधुकीळिका धातुपूजादिवसेसुयेवाति दट्ठब्बं। ते पन धातुपूजाय कतत्ता ‘‘धातुपूजादिवसा’’ति पाकटा जाताति आह ‘‘सत्तसु च धातुपूजादिवसेसू’’ति। उपकट्ठाति आसन्ना। वस्सं उपनेन्ति उपगच्छन्ति एत्थाति वस्सूपनायिका। एकं मग्गं गतोति चारिकं चरित्वा महाजनं अस्सासेतुं एकेन मग्गेन गतो। एवं अनुरुद्धत्थेरादयोपि तेसु तेसु जनपदेसु चारिकं चरित्वा महाजनं अस्सासेन्ता गताति दट्ठब्बं। येन सावत्थि, तेन चारिकं पक्कामीति यत्थ सावत्थि, तत्थ चारिकं पक्कामि, येन वा दिसाभागेन सावत्थि पक्कमितब्बा होति, तेन दिसाभागेन चारिकं पक्कामीति अत्थो।  
तत्राति तस्सं सावत्थियं। सुदन्ति निपातमत्तं। अनिच्चतादिपटिसंयुत्तायाति ‘‘सब्बे सङ्खारा अनिच्चा’’तिआदिनयप्पवत्ताय। असमुच्छिन्नतण्हानुसयत्ता अविज्जातण्हाभिसङ्खतेन कम्मुना भवयोनिगतिठितिसत्तावासेसु खन्धपञ्चकसङ्खातं अत्तभावं जनेति अभिनिब्बत्तेतीति जनो, किलेसे जनेति, अजनि, जनिस्सतीति वा जनो, महन्तो जनोति महाजनो, तं महाजनं, बहुजनन्ति अत्थो। सञ्ञापेत्वाति समस्सासेत्वा। गन्धकुटिया द्वारं विवरित्वाति परिभोगचेतियभावतो गन्धकुटिं वन्दित्वा गन्धकुटिया द्वारं विवरीति वेदितब्बं। तेनेव दीघनिकायट्ठकथायं (दी॰ नि॰ अट्ठ॰ १.पठममहासङ्गीतिकथा) ‘‘गन्धकुटिं वन्दित्वा’’ति वुत्तं। मिलातं मालाकचवरं मिलातमालाकचवरं। यथाठाने ठपेत्वाति पठमठितट्ठानं अनतिक्कमित्वा यथाठितट्ठानेयेव ठपेत्वाति अत्थो। भगवतो ठितकाले करणीयं वत्तं सब्बमकासीति सेनासने कत्तब्बवत्तं सन्धाय वुत्तं। करोन्तो च न्हानकोट्ठके सम्मज्जनउदकूपट्ठानादिकालेसु गन्धकुटिं गन्त्वा ‘‘ननु भगवा अयं तुम्हाकं न्हानकालो, अयं धम्मदेसनाकालो, अयं भिक्खूनं ओवाददानकालो, अयं सीहसेय्यं कप्पनकालो, अयं मुखधोवनकालो’’तिआदिना नयेन परिदेवमानोव अकासि। तमेनं अञ्ञतरा देवता ‘‘भन्ते आनन्द, तुम्हे एवं परिदेवमाना कथं अञ्ञे अस्सासयिस्सथा’’ति संवेजेसि। सो तस्सा वचनेन संविग्गहदयो सन्थम्भित्वा तथागतस्स परिनिब्बानतो पभुति ठाननिसज्जबहुलताय उस्सन्नधातुकं कायं समस्सासेतुं खीरविरेचनं पिवि। इदानि तं दस्सेन्तो ‘‘अथ थेरो’’तिआदिमाह।  
उस्सन्नधातुकन्ति उपचितसेम्हादिधातुकं कायं। समस्सासेतुन्ति सन्तप्पेतुं। दुतियदिवसेति देवताय संवेजितदिवसतो। ‘‘जेतवनविहारं पविट्ठदिवसतो वा दुतियदिवसे’’ति वदन्ति। विरिच्चति एतेनाति विरेचनं, ओसधपरिभावितं खीरमेव विरेचनन्ति खीरविरेचनं। यं सन्धायाति यं भेसज्जपानं सन्धाय। अङ्गसुभताय सुभोति एवं लद्धनामत्ता सुभेन माणवेन। पहितं माणवकन्ति ‘‘सत्था परिनिब्बुतो आनन्दत्थेरो किरस्स पत्तचीवरं गहेत्वा आगतो, महाजनो च तं दस्सनाय उपसङ्कमती’’ति सुत्वा ‘‘विहारं खो पन गन्त्वा महाजनमज्झे न सक्का सुखेन पटिसन्थारं वा कातुं धम्मकथं वा सोतुं, गेहं आगतंयेव नं दिस्वा सुखेन पटिसन्थारं करिस्सामि, एका च मे कङ्खा अत्थि, तम्पि नं पुच्छिस्सामी’’ति चिन्तेत्वा सुभेन माणवेन पेसितं माणवकं। एतदवोचाति एतं ‘‘अकालो खो’’तिआदिकं आनन्दत्थेरो अवोच। अकालो खोति अज्ज गन्तुं युत्तकालो न होति। कस्माति चे आह ‘‘अत्थि मे अज्जा’’तिआदि। भेसज्जमत्ताति अप्पमत्तकं भेसज्जं। अप्पत्थो हि अयं मत्तासद्दो ‘‘मत्ता सुखपरिच्चागा’’तिआदीसु विय।  
दुतियदिवसेति खीरविरेचनं पीतदिवसतो दुतियदिवसे। चेतकत्थेरेनाति चेतियरट्ठे जातत्ता ‘‘चेतको’’ति एवंलद्धनामेन। सुभेन माणवेन पुट्ठोति ‘‘येसु धम्मेसु भवं गोतमो इमं लोकं पतिट्ठापेसि, ते तस्स अच्चयेन नट्ठा नु खो, धरन्ति, सचे धरन्ति, आनन्दो जानिस्सति, हन्द नं पुच्छामी’’ति एवं चिन्तेत्वा ‘‘येसं सो भवं गोतमो धम्मानं वण्णवादी अहोसि, यत्थ च इमं जनतं समादपेसि निवेसेसि पतिट्ठापेसि, कतमेसानं खो भो आनन्द धम्मानं सो भवं गोतमो वण्णवादी अहोसी’’तिआदिना (दी॰ नि॰ १.४४८) सुभेन माणवेन पुट्ठो। अथस्स थेरो तीणि पिटकानि सीलक्खन्धादीहि तीहि खन्धेहि सङ्गहेत्वा दस्सेन्तो ‘‘तिण्णं खो, माणव, खन्धानं सो भगवा वण्णवादी’’तिआदिना सुभसुत्तमभासि। तं सन्धाय वुत्तं ‘‘दीघनिकाये सुभसुत्तं नाम दसमं सुत्तमभासी’’ति।  
खण्डफुल्लपटिसङ्खरणन्ति एत्थ खण्डन्ति छिन्नं। फुल्लन्ति भिन्नं। तेसं पटिसङ्खरणं पुन सम्मा पाकतिककरणं, अभिनवकरणन्ति वुत्तं होति। राजगहन्ति एवंनामकं नगरं। तञ्हि मन्धतुमहागोविन्दादीहि परिग्गहितत्ता ‘‘राजगह’’न्ति वुच्चति। छड्डितपतितउक्लापाति छड्डिता च पतिता च उक्लापा च अहेसुन्ति अत्थो। इदं वुत्तं होति – भगवतो परिनिब्बानट्ठानं गच्छन्तेहि भिक्खूहि छड्डिता विस्सट्ठा, ततोयेव च उपचिकादीहि खादितत्ता इतो चितो च पतिता, सम्मज्जनाभावेन आकिण्णकचवरत्ता उक्लापा च अहेसुन्ति। इममेवत्थं दस्सेन्तो आह ‘‘भगवतो ही’’तिआदि। परिच्छेदवसेन वेणियति दिस्सतीति परिवेणं। तत्थाति तेसु विहारेसु। खण्डफुल्लपटिसङ्खरणन्ति इमिना सम्बन्धो। पठमं मासन्ति वस्सानस्स पठमं मासं, अच्चन्तसंयोगे चेतं उपयोगवचनं। सेनासनवत्तानं पञ्ञत्तत्ता सेनासनक्खन्धके च सेनासनपटिबद्धानं बहूनं वचनतो ‘‘भगवता…पे॰… वण्णित’’न्ति वुत्तं।  
दुतियदिवसेति ‘‘खण्डफुल्लपटिसङ्खरणं करोमा’’ति चिन्तितदिवसतो दुतियदिवसे। सो च वस्सूपनायिकदिवसतो दुतियदिवसोति वेदितब्बो। ते हि थेरा आसाळ्हीपुण्णमाय उपोसथं कत्वा पाटिपदे सन्निपतित्वा वस्सं उपगन्त्वा एवं चिन्तेसुं। अजातसत्तु राजाति अजातो हुत्वा पितुनो पच्चत्थिको जातोति ‘‘अजातसत्तू’’ति लद्धवोहारो राजा। तस्मिं किर कुच्छिगते देविया एवरूपो दोहळो उप्पज्जि ‘‘अहो वताहं रञ्ञो दक्खिणबाहुतो लोहितं पिवेय्य’’न्ति । अथ तस्सा कथेतुं असक्कोन्तिया किसभावं दुब्बण्णभावञ्च दिस्वा राजा सयमेव पुच्छित्वा ञत्वा च वेज्जे पक्कोसापेत्वा सुवण्णसत्थकेन बाहुं फालेत्वा सुवण्णसरकेन लोहितं गहेत्वा उदकेन सम्भिन्दित्वा पायेसि। नेमित्तका तं सुत्वा ‘‘एस गब्भो रञ्ञो सत्तु भविस्सति, इमिना राजा हञ्ञिस्सती’’ति ब्याकरिंसु, तस्मा ‘‘अजातोयेव रञ्ञो सत्तु भविस्सती’’ति नेमित्तकेहि निद्दिट्ठत्ता अजातसत्तु नाम जातो। किन्ति कारणपुच्छनत्थे निपातो, कस्माति अत्थो। पटिवेदेसुन्ति निवेदेसुं, जानापेसुन्ति अत्थो। विस्सत्थाति निरासङ्कचित्ता। आणाचक्कन्ति आणायेव अप्पटिहतवुत्तिया पवत्तनट्ठेन चक्कन्ति आणाचक्कं। सन्निसज्जट्ठानन्ति सन्निपतित्वा निसीदनट्ठानं।  
राजभवनविभूतिन्ति राजभवनसम्पत्तिं। अवहसन्तमिवाति अवहासं कुरुमानं विय। सिरिया निकेतमिवाति सिरिया वसनट्ठानमिव। एकनिपाततित्थमिव च देवमनुस्सनयनविहङ्गानन्ति एकस्मिं पानीयतित्थे सन्निपतन्ता पक्खिनो विय सब्बेसं जनानं चक्खूनि मण्डपेयेव निपतन्तीति देवमनुस्सानं नयनसङ्खातविहङ्गानं एकनिपाततित्थमिव च। लोकरामणेय्यकमिव सम्पिण्डितन्ति एकत्थ सम्पिण्डितं रासिकतं लोके रमणीयभावं विय। यदि लोके विज्जमानं रमणीयत्तं सब्बमेव आनेत्वा एकत्थ सम्पिण्डितं सिया, तं वियाति वुत्तं होति। ‘‘दट्ठब्बसारमण्डन्ति फेग्गुरहितसारं विय कसटविनिमुत्तं पसन्नभूतं विय च दट्ठब्बेसु दट्ठुं अरहरूपेसु सारभूतं पसन्नभूतञ्चा’’ति तीसुपि गण्ठिपदेसु वुत्तं। दट्ठब्बो दस्सनीयो सारभूतो विसिट्ठतरो मण्डो मण्डनं अलङ्कारो एतस्साति दट्ठब्बसारमण्डो, मण्डपोति एवमेत्थ अत्थो गहेतब्बोति अम्हाकं खन्ति, उपपरिक्खित्वा युत्ततरं गहेतब्बं। मण्डं सूरियरस्मिं पाति निवारेतीति मण्डपो। विविध…पे॰… चारुवितानन्ति एत्थ कुसुमदामानि च तानि ओलम्बकानि चाति कुसुमदामओलम्बकानि। एत्थ च विसेसनस्स परनिपातो दट्ठब्बो, ओलम्बककुसुमदामानीति अत्थो। तानि विविधानि अनेकप्पकारानि विनिग्गलन्तं वमेन्तं निक्खामेन्तमिव चारु सोभनं वितानं एत्थाति विविधकुसुमदामओलम्बकविनिग्गलन्तचारुवितानो, मण्डपो, तं अलङ्करित्वाति योजेतब्बं। रतनविचित्रमणिकओट्टिमतलमिवाति नानापुप्फूपहारविचित्तसुपरिनिट्ठितभूमिकम्मत्तायेव नानारतनेहि विचित्तभूतमणिकोट्टिमतलमिवाति अत्थो। एत्थ च रतनविचित्तग्गहणं नानापुप्फूपहारविचित्तताय निदस्सनं, मणिकोट्टिमतलग्गहणं सुपरिनिट्ठितभूमिपरिकम्मतायाति वेदितब्बं। मणियो कोट्टेत्वा कततलत्ता मणिकोट्टनेन निब्बत्ततलन्ति मणिकोट्टिमतलं। नन्ति मण्डपं। पुप्फूपहारो पुप्फपूजा। उत्तराभिमुखन्ति उत्तरदिसाभिमुखं। आसनारहन्ति निसीदनारहं। दन्तखचितन्ति दन्तेहि रचितं, दन्तेहि कतन्ति वुत्तं होति। एत्थाति आसने। निट्ठितं भन्ते मम किच्चन्ति मया कत्तब्बकिच्चं निट्ठितन्ति अत्थो।  
तस्मिं पन दिवसे एकच्चे भिक्खू आयस्मन्तं आनन्दं सन्धाय एवमाहंसु ‘‘इमस्मिं भिक्खुसङ्घे एको भिक्खु विस्सगन्धं वायन्तो विचरती’’ति। थेरो तं सुत्वा ‘‘इमस्मिं भिक्खुसङ्घे अञ्ञो विस्सगन्धं वायन्तो विचरणकभिक्खु नाम नत्थि, अद्धा एते मं सन्धाय वदन्ती’’ति संवेगं आपज्जि। एकच्चे नं आहंसुयेव ‘‘स्वे, आवुसो, सन्निपातो’’तिआदि। इदानि तं दस्सेन्तो आह ‘‘भिक्खू आयस्मन्तं आनन्दं आहंसू’’तिआदि। तेनाति तस्मा। आवज्जेसीति उपनामेसि। अनुपादायाति तण्हादिट्ठिवसेन कञ्चि धम्मं अगहेत्वा, येहि वा किलेसेहि सब्बेहि विमुच्चति, तेसं लेसमत्तम्पि अगहेत्वाति अत्थो। आसवेहीति भवतो आभवग्गं धम्मतो वा आगोत्रभुं सवनतो पवत्तनतो आसवसञ्ञितेहि किलेसेहि। लक्खणवचनञ्चेतं आसवेहीति, तदेकट्ठताय पन सब्बेहिपि किलेसेहि, सब्बेहिपि पापधम्मेहि चित्तं विमुच्चतियेव। चित्तं विमुच्चीति चित्तं अरहत्तमग्गक्खणे आसवेहि विमुच्चमानं कत्वा अरहत्तफलक्खणे विमुच्चीति अत्थो। चङ्कमेनाति चङ्कमनकिरियाय। विवट्टूपनिस्सयभूतं कतं उपचितं पुञ्ञं एतेनाति कतपुञ्ञो, अरहत्ताधिगमाय कताधिकारोति अत्थो। पधानमनुयुञ्जाति वीरियं अनुयुञ्ज, अरहत्ताधिगमाय अनुयोगं करोहीति अत्थो। कथादोसो नाम नत्थीति कथाय अपरज्झं नाम नत्थि। अच्चारद्धं वीरियन्ति अतिविय आरद्धं वीरियं। उद्धच्चायाति उद्धतभावाय। वीरियसमतं योजेमीति चङ्कमनवीरियस्स अधिमत्तत्ता तस्स पहानवसेन समाधिना समरसतापादनेन वीरियसमतं योजेमि।  
दुतियदिवसेति थेरेन अरहत्तप्पत्तदिवसतो दुतियदिवसे। धम्मसभायं सन्निपतिताति पक्खस्स पञ्चमियं सन्निपतिंसु। अत्तनो अरहत्तप्पत्तिं ञापेतुकामोति ‘‘सेक्खताय धम्मसङ्गीतिया गहेतुं अयुत्तम्पि बहुस्सुतत्ता गण्हिस्सामा’’ति चिन्तेत्वा निसिन्नानं थेरानं ‘‘इदानि अरहत्तप्पत्तो’’ति सोमनस्सुप्पादनत्थं ‘‘अप्पमत्तो होही’’ति दिन्नओवादस्स सफलतादीपनत्थं अत्तुपनायिकं अकत्वा अञ्ञब्याकरणस्स भगवता संवण्णितत्ता च थेरो अत्तनो अरहत्तप्पत्तिं ञापेतुकामो अहोसीति वेदितब्बं। यथावुड्ढन्ति वुड्ढपटिपाटिं अनतिक्कमित्वा। एकेति मज्झिमभाणकानंयेव एके। पुब्बे वुत्तम्पि हि सब्बं मज्झिमभाणका वदन्तियेवाति वेदितब्बं। दीघभाणका (दी॰ नि॰ अट्ठ॰ १.पठममहासङ्गीतिकथा) पनेत्थ एवं वदन्ति –  
‘‘अथ खो आयस्मा आनन्दो अरहा समानो सन्निपातं अगमासि। कथं अगमासि? ‘इदानिम्हि सन्निपातमज्झं पविसनारहो’ति हट्ठतुट्ठचित्तो एकंसं चीवरं कत्वा बन्धना मुत्ततालपक्कं विय पण्डुकम्बले निक्खित्तजातिमणि विय विगतवलाहके नभे समुग्गतपुण्णचन्दो विय बालातपसम्फस्सविकसितरेणुपिञ्जरगब्भं पदुमं विय च परिसुद्धेन परियोदातेन सप्पभेन सस्सिरिकेन मुखवरेन अत्तनो अरहत्तप्पत्तिं आरोचयमानो विय च अगमासि। अथ नं दिस्वा आयस्मतो महाकस्सपस्स एतदहोसि ‘सोभति वत भो अरहत्तप्पत्तो आनन्दो, सचे सत्था धरेय्य, अद्धा अज्ज आनन्दस्स साधुकारं ददेय्य, हन्द इमस्साहं इदानि सत्थारा दातब्बं साधुकारं ददामी’ति तिक्खत्तुं साधुकारमदासी’’ति।  
आकासेन आगन्त्वा निसीदीतिपि एकेति एत्थ पन तेसं तेसं तथा तथा गहेत्वा आगतमत्तं ठपेत्वा विसुं विसुं वचने अञ्ञं विसेसकारणं नत्थीति वदन्ति। उपतिस्सत्थेरो पनाह ‘‘सत्तमासं कताय धम्मसङ्गीतिया कदाचि पथवियं निमुज्जित्वा आगतत्ता तं गहेत्वा एके वदन्ति। कदाचि आकासेन आगतत्ता तं गहेत्वा एके वदन्ती’’ति।  
भिक्खू आमन्तेसीति भिक्खू आलपि अभासि सम्बोधेसीति अयमेत्थ अत्थो। अञ्ञत्र पन ञापनेपि होति। यथाह – ‘‘आमन्तयामि वो, भिक्खवे, (दी॰ नि॰ २.२१८) पटिवेदयामि वो, भिक्खवे’’ति (अ॰ नि॰ ७.७२)। पक्कोसनेपि दिस्सति। यथाह ‘‘एहि त्वं, भिक्खु, मम वचनेन सारिपुत्तं आमन्तेही’’ति (अ॰ नि॰ ९.११)। आवुसोति आमन्तनाकारदीपनं। कं धुरं कत्वाति कं जेट्ठकं कत्वा। किं आनन्दो नप्पहोतीति अट्ठकथाचरियेहि ठपितपुच्छा। नप्पहोतीति न सक्कोति। एतदग्गन्ति एसो अग्गो। लिङ्गविपल्लासेन हि अयं निद्देसो। यदिदन्ति च यो अयन्ति अत्थो, यदिदं खन्धपञ्चकन्ति वा योजेतब्बं। सम्मन्नीति सम्मतं अकासि। उपालिं विनयं पुच्छेय्यन्ति पुच्छधातुस्स द्विकम्मकत्ता वुत्तं। बीजनिं गहेत्वाति एत्थ बीजनीगहणं धम्मकथिकानं धम्मताति वेदितब्बं। भगवापि हि धम्मकथिकानं धम्मतादस्सनत्थमेव विचित्तबीजनिं गण्हाति। न हि अञ्ञथा सब्बस्सपि लोकस्स अलङ्कारभूतं परमुक्कंसगतसिक्खासंयमानं बुद्धानं मुखचन्दमण्डलं पटिच्छादेतब्बं होति। ‘‘पठमं, आवुसो उपालि, पाराजिकं कत्थ पञ्ञत्त’’न्ति कस्मा वुत्तं, ननु तस्स सङ्गीतिया पुरिमकाले पठमभावो न युत्तोति? नो न युत्तो भगवता पञ्ञत्तानुक्कमेन पातिमोक्खुद्देसानुक्कमेन च पठमभावस्स सिद्धत्ता। येभुय्येन हि तीणि पिटकानि भगवतो धरमानकाले ठितानुक्कमेनेव सङ्गीतानि, विसेसतो विनयाभिधम्मपिटकानीति दट्ठब्बं। किस्मिं वत्थुस्मिं मेथुनधम्मेति च निमित्तत्थे भुम्मवचनं।  
वत्थुम्पि पुच्छीतिआदि ‘‘कत्थ पञ्ञत्त’’न्तिआदिना दस्सितेन सह ततो अवसिट्ठम्पि सङ्गहेत्वा दस्सनवसेन वुत्तं। किं पनेत्थ पठमपाराजिकपाळियं किञ्चि अपनेतब्बं वा पक्खिपितब्बं वा आसि नासीति? बुद्धस्स भगवतो भासिते अपनेतब्बं नाम नत्थि। न हि तथागता एकब्यञ्जनम्पि निरत्थकं वदन्ति, सावकानं पन देवतानं वा भासिते अपनेतब्बम्पि होति, तं धम्मसङ्गाहकत्थेरा अपनयिंसु, पक्खिपितब्बं पन सब्बत्थापि अत्थि, तस्मा यं यत्थ पक्खिपितुं युत्तं, तं तत्थ पक्खिपिंसुयेव। किं पन तन्ति चे? ‘‘तेन समयेना’’ति वा ‘‘तेन खो पन समयेना’’ति वा ‘‘अथ खो’’इति वा ‘‘एवं वुत्ते’’ति वा ‘‘एतदवोचा’’ति वा एवमादिकं सम्बन्धवचनमत्तं। एवं पक्खिपितब्बयुत्तं पक्खिपित्वा पन इदं पठमपाराजिकन्ति ठपेसुं । पठमपाराजिके सङ्गहमारुळ्हे पञ्च अरहन्तसतानि सङ्गहं आरोपितनयेनेव गणसज्झायमकंसु। ‘‘तेन समयेन बुद्धो भगवा वेरञ्जायं विहरती’’ति च नेसं सज्झायारम्भकालेयेव साधुकारं ददमाना विय महापथवी उदकपरियन्तं कत्वा कम्पित्थ। ते एतेनेव नयेन सेसपाराजिकानिपि सङ्गहं आरोपेत्वा ‘‘इदं पाराजिककण्ड’’न्ति ठपेसुं। एवं तेरस सङ्घादिसेसानि ‘‘तेरसक’’न्तिआदीनि वत्वा वीसाधिकानि द्वे सिक्खापदसतानि ‘‘महाविभङ्गो’’ति कित्तेत्वा ठपेसुं। महाविभङ्गावसानेपि पुरिमनयेनेव महापथवी अकम्पित्थ। ततो भिक्खुनिविभङ्गे अट्ठ सिक्खापदानि ‘‘पाराजिककण्डं नामा’’तिआदीनि वत्वा तीणि सिक्खापदसतानि चत्तारि च सिक्खापदानि ‘‘भिक्खुनिविभङ्गो’’ति कित्तेत्वा ‘‘अयं उभतोविभङ्गो नाम चतुसट्ठिभाणवारो’’ति ठपेसुं। उभतोविभङ्गावसानेपि वुत्तनयेनेव पथवी अकम्पित्थ। एतेनेवुपायेन असीतिभाणवारपरिमाणं खन्धकं पञ्चवीसतिभाणवारपरिमाणं परिवारञ्च सङ्गहं आरोपेत्वा ‘‘इदं विनयपिटकं नामा’’ति ठपेसुं। विनयपिटकावसानेपि वुत्तनयेनेव पथवीकम्पो अहोसि। तं आयस्मन्तं उपालित्थेरं पटिच्छापेसुं ‘‘आवुसो, इदं तुय्हं निस्सितके वाचेही’’ति एवमेत्थ अवुत्तोपि विसेसो वेदितब्बो।  
एवं विनयपिटकं सङ्गहमारोपेत्वा सुत्तन्तपिटकं सङ्गायिंसु। इदानि तं दस्सेन्तो आह ‘‘विनयं सङ्गायित्वा’’तिआदि। महाकस्सपत्थेरो आनन्दत्थेरं धम्मं पुच्छीति एत्थ अयमनुक्कमो वेदितब्बो – आनन्दत्थेरे दन्तखचितं बीजनिं गहेत्वा धम्मासने निसिन्ने आयस्मा महाकस्सपत्थेरो भिक्खू पुच्छि ‘‘कतरं, आवुसो, पिटकं पठमं सङ्गायामा’’ति? ‘‘सुत्तन्तपिटकं, भन्तेति। सुत्तन्तपिटके चतस्सो सङ्गीतियो, तासु पठमं कतरं सङ्गीतिन्ति? दीघसङ्गीतिं, भन्तेति। दीघसङ्गीतियं चतुत्तिंस सुत्तानि, तयो च वग्गा, तेसु पठमं कतरं वग्गन्ति। सीलक्खन्धवग्गं, भन्तेति। सीलक्खन्धवग्गे तेरस सुत्तन्ता, तेसु पठमं कतरं सुत्तन्ति? ब्रह्मजालसुत्तं नाम भन्ते तिविधसीलालङ्कतं नानाविधमिच्छाजीवकुहनलपनादिविद्धंसनं द्वासट्ठिदिट्ठिजालविनिवेठनं दससहस्सिलोकधातुपकम्पनं, तं पठमं सङ्गायामा’’ति। अथ खो आयस्मा महाकस्सपो आयस्मन्तं आनन्दं एतदवोच ‘‘ब्रह्मजालं, आवुसो आनन्द, कत्थ भासित’’न्ति?  
अन्तरा च भन्ते राजगहं अन्तरा च नाळन्दन्ति एत्थ अन्तरा-सद्दो कारणखणचित्तवेमज्झविवरादीसु दिस्सति। तथा हि ‘‘तदन्तरं को जानेय्य अञ्ञत्र तथागता’’ति (अ॰ नि॰ ६.४४; १०.७५) च, ‘‘जना सङ्गम्म मन्तेन्ति, मञ्च तञ्च किमन्तर’’न्ति (सं॰ नि॰ १.२२८) च आदीसु कारणे अन्तरासद्दो वत्तति। ‘‘अद्दस मं भन्ते अञ्ञतरा इत्थी विज्जन्तरिकाय भाजनं धोवन्ती’’तिआदीसु (म॰ नि॰ २.१४९) खणे। ‘‘यस्सन्तरतो न सन्ति कोपा’’तिआदीसु (उदा॰ २०) चित्ते। ‘‘अन्तरा वोसानमापादी’’तिआदीसु वेमज्झे। ‘‘अपि चायं तपोदा द्विन्नं महानिरयानं अन्तरिकाय आगच्छती’’तिआदीसु (पारा॰ २३१) विवरे। स्वायमिध विवरे वत्तति, तस्मा राजगहस्स च नाळन्दाय च विवरेति एवमेत्थ अत्थो दट्ठब्बो, अन्तरासद्देन पन युत्तत्ता उपयोगवचनं कतं। ईदिसेसु च ठानेसु अक्खरचिन्तका ‘‘अन्तरा गामञ्च नदिञ्च याती’’ति एवं एकमेव अन्तरासद्दं पयुज्जन्ति, सो दुतियपदेनपि योजेतब्बो होति। अयोजियमाने उपयोगवचनं न पापुणाति सामिवचनप्पसङ्गे अन्तरासद्दयोगेन उपयोगवचनस्स इच्छितत्ता। इध पन योजेत्वा एवं वुत्तो। राजागारकेति तत्थ रञ्ञो कीळनत्थं पटिभानचित्तविचित्रं अगारं अकंसु, तं राजागारकन्ति पवुच्चति, तस्मिं। अम्बलट्ठिकाति रञ्ञो उय्यानं। तस्स किर द्वारसमीपे तरुणो अम्बरुक्खो अत्थि, तं अम्बलट्ठिकाति वदन्ति। तस्स अविदूरभवत्ता उय्यानम्पि अम्बलट्ठिकात्वेव सङ्ख्यं गतं ‘‘वरुणानगर’’न्तिआदीसु विय।  
सुप्पियञ्च परिब्बाजकन्ति एत्थ सुप्पियोति तस्स नामं, परिब्बाजकोति सञ्जयस्स अन्तेवासी छन्नपरिब्बाजको। ब्रह्मदत्तञ्च माणवकन्ति एत्थ ब्रह्मदत्तोति तस्स नामं। माणवोति सत्तोपि चोरोपि तरुणोपि वुच्चति। तथा हि –  
‘‘चोदिता देवदूतेहि, ये पमज्जन्ति माणवा।  
ते दीघरत्तं सोचन्ति, हीनकायूपगा नरा’’ति॥ (म॰ नि॰ ३.२७१; अ॰ नि॰ ३.३६) –  
आदीसु सत्तो माणवोति वुत्तो। ‘‘माणवेहिपि समागच्छन्ति कतकम्मेहिपि अकतकम्मेहिपी’’तिआदीसु (म॰ नि॰ २.१४९) चोरो। ‘‘अम्बट्ठमाणवो अङ्गको माणवो’’तिआदीसु (दी॰ नि॰ १.२५८-२६१, ३१६) तरुणो माणवोति वुत्तो। इधापि अयमेव अधिप्पेतो। इदं वुत्तं होति ‘‘ब्रह्मदत्तं नाम तरुणपुरिसं आरब्भा’’ति। जीवकम्बवनेति जीवकस्स कोमारभच्चस्स अम्बवने। अथ ‘‘कं आरब्भा’’ति अवत्वा ‘‘केनसद्धि’’न्ति कस्मा वुत्तं? न एतं सुत्तं भगवता एव वुत्तं, रञ्ञापि ‘‘यथा नु खो इमानि पुथुसिप्पायतनानी’’तिआदिना किञ्चि किञ्चि वुत्तं अत्थि, तस्मा एवं वुत्तन्ति दट्ठब्बं। वेदेहिपुत्तेनाति अयं कोसलरञ्ञो धीताय पुत्तो, न विदेहरञ्ञो, ‘‘वेदेही’’ति पन पण्डिताधिवचनमेतं। विदन्ति एतेनाति वेदो, ञाणस्सेतं अधिवचनं। वेदेन ईहति घटति वायमतीति वेदेही, वेदेहिया पुत्तो वेदेहिपुत्तो, तेन।  
एतेनेवुपायेन पञ्च निकाये पुच्छीति एत्थ अयमनुक्कमो वेदितब्बो। वुत्तनयेन ब्रह्मजालस्स पुच्छाविसज्जनावसाने पञ्च अरहन्तसतानि सज्झायमकंसु। वुत्तनयेनेव च पथवीकम्पो अहोसि। एवं ब्रह्मजालं सङ्गायित्वा ततो परं ‘‘सामञ्ञफलं पनावुसो आनन्द, कत्थ भासित’’न्तिआदिना पुच्छाविसज्जनानुक्कमेन सद्धिं ब्रह्मजालेन तेरससुत्तन्तं सङ्गायित्वा ‘‘अयं सीलक्खन्धवग्गो नामा’’ति कित्तेत्वा ठपेसुं। तदनन्तरं महावग्गं, तदनन्तरं पाथिकवग्गन्ति एवं तिवग्गसङ्गहं चतुत्तिंससुत्तन्तपटिमण्डितं चतुसट्ठिभाणवारपरिमाणं तन्तिं सङ्गायित्वा ‘‘अयं दीघनिकायो नामा’’ति वत्वा आयस्मन्तं आनन्दत्थेरं पटिच्छापेसुं ‘‘आवुसो, इमं तुय्हं निस्सितके वाचेही’’ति। ततो अनन्तरं असीतिभाणवारपरिमाणं मज्झिमनिकायं सङ्गायित्वा धम्मसेनापतिसारिपुत्तत्थेरस्स निस्सितके पटिच्छापेसुं ‘‘इमं तुम्हे परिहरथा’’ति। तदनन्तरं भाणवारसतपरिमाणं संयुत्तनिकायं सङ्गायित्वा महाकस्सपत्थेरं पटिच्छापेसुं ‘‘भन्ते, इमं तुम्हाकं निस्सितके वाचेथा’’ति। तदनन्तरं वीसतिभाणवारसतपअमाणं अङ्गुत्तरनिकायं सङ्गायित्वा अनुरुद्धत्थेरं पटिच्छापेसुं ‘‘इमं तुम्हाकं निस्सितके वाचेथा’’ति।  
तदनन्तरं –  
‘‘धम्मसङ्गणिं विभङ्गञ्च, कथावत्थुञ्च पुग्गलं।  
धातुयमकं पट्ठानं, अभिधम्मोति वुच्चती’’ति॥ –  
एवं संवण्णितं सुखुमञाणगोचरं तन्तिं सङ्गायित्वा ‘‘इदं अभिधम्मपिटकं नामा’’ति वत्वा पञ्च अरहन्तसतानि सज्झायमकंसु। वुत्तनयेनेव पथवीकम्पो अहोसि। ततो परं जातकं महानिद्देसो पटिसम्भिदामग्गो अपदानं सुत्तनिपातो खुद्दकपाठो धम्मपदं उदानं इतिवुत्तकं विमानवत्थु पेतवत्थु थेरगाथा थेरीगाथाति इमं तन्तिं सङ्गायित्वा ‘‘खुद्दकगन्थो नाम अय’’न्ति च वत्वा अभिधम्मपिटकस्मिंयेव सङ्गहं आरोपयिंसूति दीघभाणका वदन्ति। मज्झिमभाणका पन ‘‘चरियापिटकबुद्धवंसेहि सद्धिं सब्बम्पि तं खुद्दकगन्थं सुत्तन्तपिटके परियापन्न’’न्ति वदन्ति। अयमेत्थ अधिप्पायो – जातकादिके खुद्दकनिकायपरियापन्ने येभुय्येन च धम्मनिद्देसभूते तादिसे अभिधम्मपिटके सङ्गण्हितुं युत्तं, न पन दीघनिकायादिप्पकारे सुत्तन्तपिटके, नापि पञ्ञत्तिनिद्देसभूते विनयपिटकेति। दीघभाणका ‘‘जातकादीनं अभिधम्मपिटके सङ्गहो’’ति वदन्ति। चरियापिटकबुद्धवंसानञ्चेत्थ अग्गहणं जातकगतिकत्ता। मज्झिमभाणका पन अट्ठुप्पत्तिवसेन देसितानं जातकादीनं यथानुलोमदेसनाभावतो तादिसे सुत्तन्तपिटके सङ्गहो युत्तो, न पन सभावधम्मनिद्देसभूते यथाधम्मसासने अभिधम्मपिटकेति जातकादीनं सुत्तपरियापन्नतं वदन्ति। तत्थ युत्तं विचारेत्वा गहेतब्बं। खुद्दकनिकायस्स सेसनिकायानं विय अपाकटत्ता सेसे ठपेत्वा खुद्दकनिकायं पाकटं कत्वा दस्सेन्तो ‘‘तत्थ खुद्दकनिकायो नामा’’तिआदिमाह। तत्थाति तेसु निकायेसु। तत्थाति खुद्दकनिकाये।  
एवं निमित्तपयोजनकालदेसकारककरणप्पकारेहि पठममहासङ्गीतिं दस्सेत्वा इदानि तत्थ ववत्थापितेसु धम्मविनयेसु नानप्पकारकोसल्लत्थं एकविधादिभेदे दस्सेतुं ‘‘तदेतं सब्बम्पी’’तिआदिमाह। तत्थ अनुत्तरं सम्मासम्बोधिन्ति एत्थ अनावरणञाणपदट्ठानं मग्गञाणं मग्गञाणपदट्ठानञ्च अनावरणञाणं ‘‘सम्मासम्बोधी’’ति वुच्चति। पच्चवेक्खन्तेन वाति उदानादिवसेन पवत्तधम्मं सन्धायाह। विमुत्तिरसन्ति अरहत्तफलस्सादं विमुत्तिसम्पत्तिकं वा अग्गफलनिप्फादनतो, विमुत्तिकिच्चं वा किलेसानं अच्चन्तविमुत्तिसम्पादनतो।  
किञ्चापि अविसेसेन सब्बम्पि बुद्धवचनं किलेसविनयनेन विनयो, यथानुसिट्ठं पटिपज्जमाने अपायपतनादितो धारणेन धम्मो च होति , इधाधिप्पेते पन धम्मविनये निद्धारेतुं ‘‘तत्थ विनयपिटक’’न्तिआदिमाह। खन्धादिवसेन सभावधम्मदेसनाबाहुल्लतो आह ‘‘अवसेसं बुद्धवचनं धम्मो’’ति। अथ वा यदिपि धम्मोयेव विनयो परियत्तिआदिभावतो, तथापि विनयसद्दसन्निधानो अभिन्नाधिकरणभावेन पयुत्तो धम्मसद्दो विनयतन्तिविपरीतं तन्तिं दीपेति यथा ‘‘पुञ्ञञाणसम्भारो, गोबलीबद्द’’न्तिआदि।  
अनेकजातिसंसारन्ति अयं गाथा भगवता अत्तनो सब्बञ्ञुतञ्ञाणपदट्ठानं अरहत्तप्पत्तिं पच्चवेक्खन्तेन एकूनवीसतिमस्स पच्चवेक्खणञाणस्स अनन्तरं भासिता। तेनाह ‘‘इदं पठमबुद्धवचन’’न्ति। इदं किर सब्बबुद्धेहि अविजहितउदानं। अयमस्स सङ्खेपत्थो (ध॰ प॰ अट्ठ॰ २.१५४) – अहं इमस्स अत्तभावगेहस्स कारकं तण्हावड्ढकिं गवेसन्तो येन ञाणेन तं दट्ठुं सक्का, तस्स बोधिञाणस्सत्थाय दीपङ्करपादमूले कताभिनीहारो एत्तकं कालं अनेकजातिसंसारं अनेकजातिसतसहस्ससङ्ख्यं संसारवट्टं अनिब्बिसं अनिब्बिसन्तो तं ञाणं अविन्दन्तो अलभन्तोयेव सन्धाविस्सं संसरिं। यस्मा जराब्याधिमरणमिस्सताय जाति नामेसा पुनप्पुनं उपगन्तुं दुक्खा, न च सा तस्मिं अदिट्ठे निवत्तति, तस्मा तं गवेसन्तो सन्धाविस्सन्ति अत्थो।  
दिट्ठोसीति इदानि मया सब्बञ्ञुतञ्ञाणं पटिविज्झन्तेन दिट्ठो असि। पुन गेहन्ति पुन इमं अत्तभावसङ्खातं मम गेहं न काहसि न करिस्ससि। तव सब्बा अनवसेसा किलेसफासुका मया भग्गा। इमस्स तया कतस्स अत्तभावगेहस्स कूटं अविज्जासङ्खातं कण्णिकमण्डलं विसङ्खतं विद्धंसितं। विसङ्खारं निब्बानं आरम्मणकरणवसेन गतं अनुपविट्ठं इदानि मम चित्तं, अहञ्च तण्हानं खयसङ्खातं अरहत्तमग्गं अरहत्तफलं वा अज्झगा अधिगतो पत्तोस्मीति अत्थो। गण्ठिपदेसु पन ‘‘विसङ्खारगतन्ति चित्तमेव तण्हानं खयसङ्खातं अरहत्तमग्गं अरहत्तफलं वा अज्झगा अधिगतो पत्तो’’ति एवम्पि अत्थो वुत्तो। अयं मनसा पवत्तितधम्मानं आदि। ‘‘यदा हवे पातुभवन्ति धम्माति अयं पन वाचाय पवत्तितधम्मानं आदी’’ति वदन्ति। अन्तोजप्पनवसेन किर भगवा ‘‘अनेकजातिसंसार’’न्तिआदिमाह।  
केचीति खन्धकभाणका। पठमं वुत्तो पन धम्मपदभाणकानं अधिप्पायोति वेदितब्बो। एत्थ च खन्धकभाणका वदन्ति ‘‘धम्मपदभाणकानं गाथा मनसा देसितत्ता तदा महतो जनस्स उपकाराय न होति, अम्हाकं पन गाथा वचीभेदं कत्वा देसितत्ता तदा सुणन्तानं देवब्रह्मानं उपकाराय अहोसि, तस्मा इदमेव पठमबुद्धवचन’’न्ति। धम्मपदभाणका पन ‘‘देसनाय जनस्स उपकारानुपकारभावो लक्खणं न होति, भगवता मनसा देसितत्तायेव इदं पठमबुद्धवचन’’न्ति वदन्ति, तस्मा उभयम्पि अञ्ञमञ्ञं विरुद्धं न होतीति वेदितब्बं। ननु च यदि ‘‘अनेकजातिसंसार’’न्ति मनसा देसितं, अथ कस्मा धम्मपदअट्ठकथायं (ध॰ प॰ अट्ठ॰ २.१५३-१५४) ‘‘अनेकजातिसंसारन्ति इमं धम्मदेसनं सत्था बोधिरुक्खमूले निसिन्नो उदानवसेन उदानेत्वा अपरभागे आनन्दत्थेरेन पुट्ठो कथेसी’’ति वुत्तन्ति? तत्थापि मनसा उदानेत्वाति एवमत्थो गहेतब्बो। अथ वा मनसाव देसितन्ति एवं गहणे किं कारणन्ति चे? यदि वचीभेदं कत्वा देसितं सिया, उदानपाळियं आरुळ्हं भवेय्य, तस्मा उदानपाळियं अनारुळ्हभावोयेव वचीभेदं अकत्वा मनसा देसितभावे कारणन्ति वदन्ति।  
यदा हवे पातुभवन्ति धम्माति एत्थ इतिसद्दो आदिअत्थो। तेन ‘‘आतापिनो झायतो ब्राह्मणस्स, अथस्स कङ्खा वपयन्ति सब्बा। यतो पजानाति सहेतुधम्म’’न्ति आदिगाथात्तयं सङ्गण्हाति। उदानगाथन्ति पन जातिया एकवचनं, तत्थापि पठमगाथंयेव वा गहेत्वा वुत्तन्ति वेदितब्बं। एत्थ पन यं वत्तब्बं, तं खन्धके आवि भविस्सति। पाटिपददिवसेति इदं ‘‘सब्बञ्ञुभावप्पत्तस्सा’’ति न एतेन सम्बन्धितब्बं, ‘‘पच्चवेक्खन्तस्स उप्पन्ना’’ति एतेन पन सम्बन्धितब्बं। विसाखपुण्णमायमेव हि भगवा पच्चूससमये सब्बञ्ञुतं पत्तोति। सोमनस्समयञाणेनाति सोमनस्ससम्पयुत्तञाणेन। आमन्तयामीति निवेदयामि, बोधेमीति अत्थो। वयधम्माति अनिच्चलक्खणमुखेन दुक्खानत्तलक्खणम्पि सङ्खारानं विभावेति ‘‘यदनिच्चं तं दुक्खं, यं दुक्खं तदनत्ता’’ति (सं॰ नि॰ ३.१५) वचनतो। लक्खणत्तयविभावननयेनेव तदारम्मणं विपस्सनं दस्सेन्तो सब्बतित्थियानं अविसयभूतं बुद्धावेणिकं चतुसच्चकम्मट्ठानाधिट्ठानं अविपरीतं निब्बानगामिनिं पटिपदं पकासेतीति दट्ठब्बं । इदानि तत्थ सम्मापटिपत्तियं नियोजेति ‘‘अप्पमादेन सम्पादेथा’’ति। अथ वा ‘‘वयधम्मा सङ्खारा’’ति एतेन सङ्खेपेन संवेजेत्वा ‘‘अप्पमादेन सम्पादेथा’’ति सङ्खेपेनेव निरवसेसं सम्मापटिपत्तिं दस्सेति। अप्पमादपदञ्हि सिक्खत्तयसङ्गहितं केवलपरिपुण्णं सासनं परियादियित्वा तिट्ठतीति। अन्तरेति अन्तराळे, वेमज्झेति अत्थो।  
सुत्तन्तपिटकन्ति एत्थ यथा कम्ममेव कम्मन्तं, एवं सुत्तमेव सुत्तन्तन्ति वेदितब्बं। असङ्गीतन्ति सङ्गीतिक्खन्धककथावत्थुप्पकरणादि। केचि पन ‘‘सुभसुत्तम्पि पठमसङ्गीतियं असङ्गीत’’न्ति वदन्ति, तं न युज्जति। ‘‘पठमसङ्गीतितो पुरेतरमेव हि आयस्मता आनन्दत्थेरेन जेतवने विहरन्तेन सुभस्स माणवस्स देसित’’न्ति आचरियधम्मपालत्थेरेन वुत्तं। सुभसुत्तं पन ‘‘एवं मे सुतं – एकं समयं आयस्मा आनन्दो सावत्थियं विहरति जेतवने अनाथपिण्डिकस्स आरामे अचिरपरिनिब्बुते भगवती’’तिआदिना (दी॰ नि॰ १.४४४) आगतं। तत्थ ‘‘एवं मे सुत’’न्तिआदिवचनं पठमसङ्गीतियं आयस्मता आनन्दत्थेरेनेव वत्तुं युत्तरूपं न होति। न हि आनन्दत्थेरो सयमेव सुभसुत्तं देसेत्वा ‘‘एवं मे सुत’’न्तिआदीनि वदति। एवं पन वत्तब्बं सिया ‘‘एकमिदाहं, भन्ते, समयं सावत्थियं विहरामि जेतवने अनाथपिण्डिकस्स आरामे’’ति, तस्मा दुतियततियसङ्गीतिकारकेहि ‘‘एवं मे सुत’’न्तिआदिना सुभसुत्तं सङ्गीतिमारोपितं विय दिस्सति। अथ आचरियधम्मपालत्थेरस्स एवमधिप्पायो सिया ‘‘आनन्दत्थेरेनेव वुत्तम्पि सुभसुत्तं पठमसङ्गीतिं आरोपेत्वा तन्तिं ठपेतुकामेहि महाकस्सपत्थेरादीहि अञ्ञेसु सुत्तेसु आगतनयेनेव ‘एवं मे सुत’न्तिआदिना तन्ति ठपिता’’ति, एवं सति युज्जेय्य। अथ वा आयस्मा आनन्दत्थेरो सुभसुत्तं सयं देसेन्तोपि सामञ्ञफलादीसु भगवता देसितनयेनेव देसेसीति भगवतो सम्मुखा लद्धनये ठत्वा देसितत्ता भगवता देसितं धम्मं अत्तनि अदहन्तो ‘‘एवं मे सुत’’न्तिआदिमाहाति एवमधिप्पायो वेदितब्बो।  
उभयानि पातिमोक्खानीति भिक्खुभिक्खुनीपातिमोक्खवसेन। द्वे विभङ्गानीति भिक्खुभिक्खुनीविभङ्गवसेनेव द्वे विभङ्गानि। द्वावीसति खन्धकानीति महावग्गचूळवग्गेसु आगतानि द्वावीसति खन्धकानि। सोळसपरिवाराति सोळसहि परिवारेहि उपलक्खितत्ता सोळसपरिवाराति वुत्तं। तथा हि परिवारपाळियं ‘‘यं तेन भगवता जानता पस्सता अरहता सम्मासम्बुद्धेन पठमं पाराजिकं कत्थ पञ्ञत्त’’न्तिआदिना (परि॰ १) पञ्ञत्तिवारो, ततो परं ‘‘मेथुनं धम्मं पटिसेवन्तो कति आपत्तियो आपज्जती’’तिआदिना (परि॰ १५७) कतापत्तिवारो, ‘‘मेथुनं धम्मं पटिसेवन्तस्स आपत्तियो चतुन्नं विपत्तीनं कति विपत्तियो भजन्ती’’तिआदिप्पभेदो (परि॰ १८२) विपत्तिवारो, ‘‘मेथुनं धम्मं पटिसेवन्तस्स आपत्तियो सत्तन्नं आपत्तिक्खन्धानं कतिहि आपत्तिक्खन्धेहि सङ्गहिता’’तिआदिप्पभेदो (परि॰ १८३) सङ्गहवारो, ‘‘मेथुनं धम्मं पटिसेवन्तस्स आपत्तियो छन्नं आपत्तिसमुट्ठानानं कतिहि समुट्ठानेहि समुट्ठन्ती’’तिआदिना (परि॰ १८४) समुट्ठानवारो, ‘‘मेथुनं धम्मं पटिसेवन्तस्स आपत्तियो चतुन्नं अधिकरणानं कतमं अधिकरण’’न्तिआदिना (परि॰ १८५) अधिकरणवारो, ‘‘मेथुनं धम्मं पटिसेवन्तस्स आपत्तियो सत्तन्नं समथानं कतिहि समथेहि सम्मन्ती’’तिआदिप्पभेदो (परि॰ १८६) समथवारो, तदनन्तरं समुच्चयवारो चाति अट्ठ वारा वुत्ता। ततो परं ‘‘मेथुनं धम्मं पटिसेवनपच्चया पाराजिकं कत्थ पञ्ञत्त’’न्तिआदिना (परि॰ १८८) नयेन पुन पच्चयवसेन एको पञ्ञत्तिवारो, तस्स वसेन पुरिमसदिसा एव कतापत्तिवारादयो सत्त वाराति एवं अपरेपि अट्ठ वारा वुत्ता। इति इमानि अट्ठ, पुरिमानिपि अट्ठाति महाविभङ्गे सोळस वारा दस्सिता। ततो परं तेनेव नयेन भिक्खुनिविभङ्गेपि सोळस वारा आगताति इमेहि सोळसहि वारेहि उपलक्खितत्ता सोळसपरिवाराति वुच्चति। पोत्थकेसु पन कत्थचि ‘‘परिवारो’’ति एत्तकमेव दिस्सति, बहूसु पन पोत्थकेसु दीघनिकायट्ठकथायं अभिधम्मट्ठकथायञ्च ‘‘सोळसपरिवारा’’ति एवमेव वुत्तत्ता अयम्पि पाठो न सक्का पटिबाहितुन्ति तस्सेवत्थो वुत्तो।  
ब्रह्मजालादिचतुत्तिंससुत्तसङ्गहोति ब्रह्मजालसुत्तादीनि चतुत्तिंस सुत्तानि सङ्गय्हन्ति एत्थ, एतेनाति वा ब्रह्मजालादिचतुत्तिंससुत्तसङ्गहो। वुत्तप्पमाणानं वा सुत्तानं सङ्गहो एतस्साति ब्रह्मजालादिचतुत्तिंससुत्तसङ्गहोति। एवं सेसेसुपि वेदितब्बं।  
विविधविसेसनयत्ताति इमिस्सा गाथाय अत्थं विभावेन्तो आह ‘‘विविधा ही’’तिआदि। दळ्हीकम्मसिथिलकरणप्पयोजनाति यथाक्कमं लोकवज्जेसु सिक्खापदेसु दळ्हीकम्मप्पयोजना, पण्णत्तिवज्जेसु सिथिलकरणप्पयोजनाति वेदितब्बं। अज्झाचारनिसेधनतोति सञ्ञमवेलं अतिभवित्वा पवत्तो आचारो अज्झाचारो, वीतिक्कमो, तस्स निसेधनतोति अत्थो। तेनाति विविधनयत्तादिहेतुना। एतन्ति ‘‘विविधविसेसनयत्ता’’तिआदिगाथावचनं। एतस्साति विनयस्स। इतरं पनाति सुत्तं।  
इदानि अत्थानं सूचनतोतिआदिगाथाय अत्थं पकासेन्तो आह ‘‘तञ्ही’’तिआदि। अत्तत्थपरत्थादिभेदेति यो तं सुत्तं सज्झायति सुणाति वाचेति चिन्तेति देसेति च, सुत्तेन सङ्गहितो सीलादिअत्थो तस्सपि होति, तेन परस्स साधेतब्बतो परस्सपि होतीति तदुभयं तं सुत्तं सूचेति दीपेति। तथा दिट्ठधम्मिकसम्परायिकत्थे लोकियलोकुत्तरत्थे चाति एवमादिभेदे अत्थे आदिसद्देन सङ्गण्हाति। अत्थसद्दो चायं हितपरियायवचनो, न भासितत्थवचनो। यदि सिया, सुत्तं अत्तनोपि भासितत्थं सूचेति परस्सपीति अयमत्थो वुत्तो सिया, सुत्तेन च यो अत्थो पकासितो, सो तस्सेव होति, न तेन परत्थो सूचितो होतीति। तेन सूचेतब्बस्स परत्थस्स निवत्तेतब्बस्स अभावा अत्तग्गहणञ्च न कत्तब्बं। अत्तत्थपरत्थविनिमुत्तस्स भासितत्थस्स अभावा आदिग्गहणञ्च न कत्तब्बं, तस्मा यथावुत्तस्स हितपरियायस्स अत्थस्स सुत्ते असम्भवतो सुत्ताधारस्स पुग्गलस्स वसेन अत्तत्थपरत्था वुत्ता।  
अथ वा सुत्तं अनपेक्खित्वा ये अत्तत्थादयो अत्थप्पभेदा ‘‘न हञ्ञदत्थत्थि पसंसलाभा’’ति एतस्स पदस्स निद्देसे (महानि॰ ६३) वुत्ता अत्तत्थो, परत्थो, उभयत्थो, दिट्ठधम्मिको अत्थो, सम्परायिको अत्थो, उत्तानो अत्थो, गम्भीरो अत्थो, गुळ्हो अत्थो, पटिच्छन्नो अत्थो, नेय्यो अत्थो, नीतो अत्थो, अनवज्जो अत्थो, निक्किलेसो अत्थो, वोदानो अत्थो, परमत्थोति, ते अत्थे सुत्तं सूचेतीति अत्थो गहेतब्बो। तथा हि किञ्चापि सुत्तनिरपेक्खं अत्तत्थादयो वुत्ता सुत्तत्थभावेन अनिद्दिट्ठत्ता, तेसु पन एकोपि अत्थप्पभेदो सुत्तेन दीपेतब्बतं नातिक्कमति, तस्मा ते अत्थे सुत्तं सूचेतीति वुच्चति। इमस्मिञ्च अत्थविकप्पे अत्थ-सद्दोयं भासितत्थपरियायोपि होति। एत्थ हि पुरिमका पञ्च अत्थप्पभेदा हितपरियाया, ततो परे छ भासितत्थभेदा, पच्छिमका पन उभयसभावा। तत्थ दुरधिगमताय विभावने अगाधभावो गम्भीरो, न विवटो गुळ्हो, मूलुदकादयो विय पंसुना अक्खरसन्निवेसादिना तिरोहितो पटिच्छन्नो। निद्धारेत्वा ञापेतब्बो नेय्यो, यथारुतवसेन वेदितब्बो नीतो। अनवज्जनिक्किलेसवोदाना परियायवसेन वुत्ता, कुसलविपाककिरियधम्मवसेन वा। परमत्थो निब्बानं, धम्मानं अविपरीतसभावो एव वा।  
अथ वा अत्तना च अप्पिच्छो होतीति अत्तत्थं, अप्पिच्छाकथञ्च परेसं कत्ता होतीति परत्थं सूचेति। एवं ‘‘अत्तना च पाणातिपाता पटिविरतो होती’’तिआदीनि (अ॰ नि॰ ४.९९) सुत्तानि योजेतब्बानि। विनयाभिधम्मेहि च विसेसेत्वा सुत्तसद्दस्स अत्थो वत्तब्बो, तस्मा वेनेय्यज्झासयवसप्पवत्ताय देसनाय अत्तहितपरहितादीनि सातिसयं पकासितानि होन्ति तप्पधानभावतो, न आणाधम्मसभाववसप्पवत्तायाति इदमेव अत्थानं सूचनतो सुत्तन्ति वुत्तं। एवञ्च कत्वा ‘‘एत्तकं तस्स भगवतो सुत्तागतं सुत्तपरियापन्न’’न्ति (पाचि॰ ६५५) च ‘‘सकवादे पञ्च सुत्तसतानी’’ति (ध॰ स॰ अट्ठ॰ निदानकथा) च एवमादीसु सुत्तसद्दो उपचरितोति गहेतब्बो।  
सुत्तेसु आणाधम्मसभावा च वेनेय्यज्झासयं अनुवत्तन्ति, न विनयाभिधम्मेसु विय वेनेय्यज्झासयो आणाधम्मसभावे, तस्मा वेनेय्यानं एकन्तहितपटिलाभसंवत्तनिका सुत्तन्तदेसना होतीति ‘‘सुवुत्ता चेत्थ अत्था’’तिआदि वुत्तं। ‘‘एकन्तहितपटिलाभसंवत्तनिका सुत्तन्तदेसना’’ति इदम्पि वेनेय्यानं हितसम्पापने सुत्तन्तदेसनाय तप्परभावंयेव सन्धाय वुत्तं। तप्परभावो च वेनेय्यज्झासयानुलोमतो दट्ठब्बो। तेनेवाह ‘‘वेनेय्यज्झासयानुलोमेन वुत्तत्ता’’ति । विनयदेसनं विय इस्सरभावतो आणापतिट्ठापनवसेन अदेसेत्वा वेनेय्यानं अज्झासयानुलोमेन चरियानुरूपं वुत्तत्ता देसितत्ताति अत्थो।  
अनुपुब्बसिक्खादिवसेन कालन्तरे अभिनिप्फत्तिं दस्सेन्तो आह ‘‘सस्समिव फल’’न्ति। पसवतीति फलति, निप्फादेतीति अत्थो। उपायसमङ्गीनंयेव निप्फज्जनभावं दस्सेन्तो ‘‘धेनु विय खीर’’न्ति आह। धेनुतोपि हि उपायवन्तानंयेव खीरपटिलाभो होति। अनुपायेन हि अकाले अजातवच्छं धेनुं दोहन्तो कालेपि वा विसाणं गहेत्वा दोहन्तो नेव खीरं पटिलभति। ‘‘सुत्ताणा’’ति एतस्स अत्थं पकासेतुं ‘‘सुट्ठु च ने तायती’’ति वुत्तं।  
सुत्तसभागन्ति सुत्तसदिसं। सुत्तसभागतंयेव दस्सेन्तो आह ‘‘यथा ही’’तिआदि। तच्छकानं सुत्तन्ति वड्ढकीनं काळसुत्तं। पमाणं होतीति तदनुसारेन तच्छनतो। एवमेतम्पि विञ्ञूनन्ति यथा काळसुत्तं पसारेत्वा सञ्ञाणे कते गहेतब्बं विस्सज्जेतब्बञ्च पञ्ञायति, एवं विवादेसु उप्पन्नेसु सुत्ते आनीतमत्ते ‘‘इदं गहेतब्बं, इदं विस्सज्जेतब्ब’’न्ति विञ्ञूनं पाकटत्ता विवादो वूपसम्मतीति एतम्पि सुत्तं विञ्ञूनं पमाणं होतीति अत्थो। इदानि अञ्ञथापि सुत्तसभागतं दस्सेन्तो आह ‘‘यथा चा’’तिआदि। सुत्तं विय पमाणत्ता सङ्गाहकत्ता च सुत्तमिव सुत्तन्ति वुत्तं होति। एत्थ च अत्तत्थादिविधाने सुत्तस्स पमाणभावो अत्तत्थादीनंयेव च सङ्गाहकत्तं योजेतब्बं तदत्थप्पकासनपधानत्ता सुत्तस्स। विनयाभिधम्मेहि विसेसत्तञ्च पुब्बे वुत्तनयेनेव योजेतब्बं। एतन्ति ‘‘अत्थानं सूचनतो’’तिआदिकं अत्थवचनं। एतस्साति सुत्तस्स।  
यन्ति यस्मा। एत्थाति अभिधम्मे। अभिक्कमन्तीति एत्थ अभि-सद्दो कमनकिरियाय वुड्ढिभावं अतिरेकतं दीपेतीति आह ‘‘अभिक्कमन्तीतिआदीसु वुड्ढियं आगतो’’ति। अभिञ्ञाताति अड्ढचन्दादिना केनचि सञ्ञाणेन ञाता पञ्ञाता पाकटाति अत्थो। अड्ढचन्दादिभावो हि रत्तिया उपलक्खणवसेन सञ्ञाणं होति, यस्मा अड्ढो चन्दो, तस्मा अट्ठमी, यस्मा ऊनो, तस्मा चातुद्दसी, यस्मा पुण्णो, तस्मा पन्नरसीति। अभिलक्खिताति एत्थापि अयमेवत्थो वेदितब्बो। अभिलक्खितसद्दपरियायो अभिञ्ञातसद्दोति आह ‘‘अभिञ्ञाता अभिलक्खितातिआदीसु लक्खणे’’ति। एत्थ च वाचकसद्दन्तरसन्निधानेन निपातानं तदत्थजोतकमत्तत्ता लक्खितसद्दत्थजोतको अभिसद्दो लक्खणे वत्ततीति वुत्तो। राजाभिराजाति राजूहि पूजेतुं अरहो राजा। पूजितेति पूजारहे।  
अभिधम्मेति ‘‘सुपिनन्तेन सुक्कविस्सट्ठिया अनापत्तिभावेपि अकुसलचेतना उपलब्भती’’तिआदिना विनयपञ्ञत्तिया सङ्करविरहिते धम्मे। ‘‘पुब्बापरविरोधाभावतो धम्मानंयेव च अञ्ञमञ्ञसङ्करविरहिते धम्मे’’तिपि वदन्ति। ‘‘पाणातिपातो अकुसल’’न्ति एवमादीसु च मरणाधिप्पायस्स जीवितिन्द्रियुपच्छेदकपयोगसमुट्ठापिका चेतना अकुसलं, न पाणसङ्खातजीवितिन्द्रियस्स उपच्छेदसङ्खातो अतिपातो, तथा अदिन्नस्स परसन्तकस्स आदानसङ्खाता विञ्ञत्ति अब्याकतो धम्मो, तंविञ्ञत्तिसमुट्ठापिका थेय्यचेतना अकुसलो धम्मोति एवमादिनापि अञ्ञमञ्ञसङ्करविरहिते धम्मेति अत्थो वेदितब्बो। अभिविनयेति एत्थ ‘‘जातरूपरजतं न पटिग्गहेतब्ब’’न्ति वदन्तो विनये विनेति नाम। एत्थ ‘‘एवं पटिग्गण्हतो पाचित्तियं, एवं दुक्कटन्ति वदन्तो च अभिविनये विनेति नामा’’ति वदन्ति। तस्मा जातरूपरजतं थेय्यचित्तेन परसन्तकं गण्हन्तस्स यथावत्थु पाराजिकथुल्लच्चयदुक्कटेसु अञ्ञतरं, भण्डागारिकसीसेन गण्हन्तस्स पाचित्तियं, अत्तत्थाय गण्हन्तस्स निस्सग्गियं पाचित्तियं। केवलं लोलताय गण्हन्तस्स अनामासदुक्कटं, रूपियछड्डकस्स सम्मतस्स अनापत्तीति एवं अञ्ञमञ्ञसङ्करविरहिते विनये पटिबलो विनेतुन्ति अत्थो वेदितब्बो। अभिक्कन्तेनाति एत्थ कन्तिया अधिकत्तं अभिसद्दो दीपेतीति आह ‘‘अधिके’’ति।  
ननु च ‘‘अभिक्कमन्ती’’ति एत्थ अभिसद्दो कमनकिरियाय वुड्ढिभावं अतिरेकतं दीपेति, ‘‘अभिञ्ञाता अभिलक्खिता’’ति एत्थ ञाणलक्खणकिरियानं सुपाकटत्ता विसेसं, ‘‘अभिक्कन्तेना’’ति एत्थ कन्तिया अधिकत्तं विसिट्ठतं दीपेतीति इदं ताव युत्तं किरियाविसेसकत्ता उपसग्गस्स, ‘‘अभिराजा अभिविनयो’’ति पन पूजितपरिच्छिन्नेसु राजविनयेसु अभिसद्दो वत्ततीति कथमेतं युज्जेय्याति चे? इधापि नत्थि दोसो पूजनपरिच्छेदनकिरियादीपनतो, ताहि च किरियाहि राजविनयानं युत्तत्ता, तस्मा एत्थ अतिमालादीसु अतिसद्दो विय अभिसद्दो सह साधनेन किरियं वदतीति अभिराजअभिविनयसद्दा सिद्धा, एवं अभिधम्मसद्दे अभिसद्दो सह साधनेन वुड्ढियादिकिरियं दीपेतीति अयमत्थो दस्सितोति दट्ठब्बं।  
एत्थ चाति अभिधम्मे। भावेतीति चित्तस्स वड्ढनं वुत्तं। फरित्वाति आरम्मणस्स वड्ढनं वुत्तं। वुड्ढिमन्तोति भावनाफरणवुड्ढीहि वुड्ढिमन्तोपि धम्मा वुत्ताति अत्थो। आरम्मणादीहीति आरम्मणसम्पयुत्तकम्मद्वारपटिपदादीहि। लक्खणीयत्ताति सञ्जानितब्बत्ता। एकन्ततो लोकुत्तरधम्मानंयेव पूजारहत्ता ‘‘सेक्खा धम्मा’’तिआदिना लोकुत्तरायेव पूजिताति दस्सिता। सभावपरिच्छिन्नत्ताति फुसनादिसभावेन परिच्छिन्नत्ता। अधिकापि धम्मा वुत्ताति एत्थ कामावचरेहि महन्तभावतो महग्गता धम्मापि अधिका नाम होन्तीति तेहि सद्धिं अधिका धम्मा वुत्ता।  
यं पनेत्थ अविसिट्ठन्ति एत्थ विनयादीसु तीसु अञ्ञमञ्ञविसिट्ठेसु यं अविसिट्ठं समानं, तं पिटकसद्दन्ति अत्थो। विनयादयो हि तयो सद्दा अञ्ञमञ्ञं असाधारणत्ता विसिट्ठा नाम, पिटकसद्दो पन तेहि तीहिपि साधारणत्ता अविसिट्ठोति वुच्चति। मा पिटकसम्पदानेनाति पाळिसम्पदानवसेन मा गण्हथाति वुत्तं होति। कुदालञ्च पिटकञ्च कुदालपिटकं। तत्थ कु वुच्चति पथवी, तस्सा दालनतो विदालनतो अयोमयो उपकरणविसेसो कुदालं नाम, तालपण्णवेत्तलतादीहि कतो भाजनविसेसो पिटकं नाम, तं आदाय गहेत्वाति अत्थो। यथावुत्तेनाति ‘‘एवं दुविधत्थेना’’तिआदिना वुत्तप्पकारेन।  
देसनासासनकथाभेदन्ति एत्थ कथेतब्बानं अत्थानं देसकायत्तेन आणादिविधिना अभिसज्जनं पबोधनं देसना। सासितब्बपुग्गलगतेन यथापराधादिना सासितब्बभावेन अनुसासनं विनयनं सासनं । कथेतब्बस्स संवरासंवरादिनो अत्थस्स कथनं वचनपटिबद्धताकरणं कथाति वुच्चति। तस्मा देसितारं भगवन्तमपेक्खित्वा देसना, सासितब्बपुग्गलवसेन सासनं, कथेतब्बस्स अत्थस्स वसेन कथाति एवमेत्थ देसनादीनं नानाकरणं वेदितब्बं। एत्थ च किञ्चापि देसनादयो देसेतब्बादिनिरपेक्खा न होन्ति, आणादयो पन विसेसतो देसकादिअधीनाति तंतंविसेसयोगवसेन देसनादीनं भेदो वुत्तो। तथा हि आणाविधानं विसेसतो आणारहाधीनं तत्थ कोसल्लयोगतो। एवं वोहारपरमत्थविधानानि च विधायकाधीनानीति आणादिविधिनो देसकायत्तता वुत्ता। अपराधज्झासयानुरूपं विय धम्मानुरूपम्पि सासनं विसेसतो, तथा विनेतब्बपुग्गलापेक्खन्ति सासितब्बपुग्गलवसेन सासनं वुत्तं। संवरासंवरनामरूपानं विय विनिवेठेतब्बाय दिट्ठियापि कथनं सति वाचावत्थुस्मिं नासतीति विसेसतो तदधीनन्ति कथेतब्बस्स अत्थस्स वसेन कथा वुत्ता। भेदसद्दो विसुं विसुं योजेतब्बो ‘‘देसनाभेदं सासनभेदं कथाभेदञ्च यथारहं परिदीपये’’ति। भेदन्ति च नानत्तन्ति अत्थो। तेसु पिटकेसु सिक्खा च पहानानि च गम्भीरभावो च सिक्खापहानगम्भीरभावं, तञ्च यथारहं परिदीपयेति अत्थो। परियत्तिभेदञ्च विभावयेति सम्बन्धो।  
परियत्तिभेदन्ति च परियापुणनभेदन्ति अत्थो। यहिन्ति यस्मिं विनयादिके पिटके। यं सम्पत्तिञ्च विपत्तिञ्च यथा पापुणाति, तम्पि सब्बं विभावयेति सम्बन्धो। अथ वा यं परियत्तिभेदं सम्पत्तिञ्च विपत्तिञ्चापि यहिं यथा पापुणाति, तम्पि सब्बं विभावयेति योजेतब्बं। एत्थ यथाति येहि उपारम्भादिहेतुपरियापुणनादिप्पकारेहि उपारम्भनिस्सरणधम्मकोसकरक्खणहेतुपरियापुणनं सुप्पटिपत्ति दुप्पटिपत्तीति एतेहि पकारेहीति वुत्तं होति।  
परिदीपना विभावना चाति हेट्ठा वुत्तस्स अनुरूपतो वुत्तं, अत्थतो पन एकमेव। आणारहेनाति आणं ठपेतुं अरहतीति आणारहो, भगवा। सो हि सम्मासम्बुद्धताय महाकारुणिकताय च अविपरीतहितोपदेसकभावेन पमाणवचनत्ता आणं पणेतुं अरहति, वोहारपरमत्थानम्पि सम्भवतो आह ‘‘आणाबाहुल्लतो’’ति। इतो परेसुपि एसेव नयो।  
पठमन्ति विनयपिटकं। पचुरापराधा सेय्यसकत्थेरादयो। ते हि दोसबाहुल्लतो ‘‘पचुरापराधा’’ति वुत्ता। पचुरो बहुको बहुलो अपराधो दोसो वीतिक्कमो येसं ते पचुरापराधा। अनेकज्झासयातिआदीसु आसयोव अज्झासयो। सो च अत्थतो दिट्ठि ञाणञ्च, पभेदतो पन चतुब्बिधं होति। तथा हि पुब्बचरियवसेन आयतिं सति पच्चये उप्पज्जमानारहा सस्सतुच्छेदसङ्खाता मिच्छादिट्ठि सच्चानुलोमिकञाणकम्मस्सकतञ्ञाणसङ्खाता सम्मादिट्ठि च ‘‘आसयो’’ति वुच्चति। वुत्तञ्हेतं –  
‘‘सस्सतुच्छेददिट्ठि च, खन्ति चेवानुलोमिका।  
यथाभूतञ्च यं ञाणं, एतं आसयसञ्ञित’’न्ति॥  
इदञ्च चतुब्बिधं आसयन्ति एत्थ सत्ता निवसन्तीति आसयोति वुच्चति। अनुसया कामरागभवरागदिट्ठिपटिघविचिकिच्छामानाविज्जावसेन सत्त। मूसिकविसं विय कारणलाभे उप्पज्जनारहा अनागता किलेसा, अतीता पच्चुप्पन्ना च तथेव वुच्चन्ति। न हि कालभेदेन धम्मानं सभावभेदो अत्थीति। चरियाति रागचरियादिका छ मूलचरिया, अन्तरभेदेन अनेकविधा, संसग्गवसेन पन तेसट्ठि होन्ति। अथ वा चरियाति चरितं, तं सुचरितदुच्चरितवसेन दुविधं। ‘‘अधिमुत्ति नाम ‘अज्जेव पब्बजिस्सामि, अज्जेव अरहत्तं गण्हिस्सामी’तिआदिना तन्निन्नभावेन पवत्तमानं सन्निट्ठान’’न्ति गण्ठिपदेसु वुत्तं। आचरियधम्मपालत्थेरेन पन ‘‘सत्तानं पुब्बचरियवसेन अभिरुची’’ति वुत्तं। सा दुविधा हीनपणीतभेदेन। यथानुलोमन्ति अज्झासयादीनं अनुरूपं। अहं ममाति सञ्ञिनोति दिट्ठिमानतण्हावसेन अहं ममाति एवं पवत्तसञ्ञिनो। यथाधम्मन्ति नत्थेत्थ अत्ता अत्तनियं वा, केवलं धम्ममत्तमेतन्ति एवं धम्मसभावानुरूपन्ति अत्थो।  
संवरासंवरोति एत्थ संवरणं संवरो, कायवाचाहि अवीतिक्कमो। महन्तो संवरो असंवरो। वुड्ढिअत्थो हि अयं अ-कारो यथा ‘‘असेक्खा धम्मा’’ति, तस्मा खुद्दको महन्तो च संवरोति अत्थो। दिट्ठिविनिवेठनाति दिट्ठिया विमोचनं। अधिसीलसिक्खादीनं विभागो परतो पठमपाराजिकसंवण्णनाय आवि भविस्सति। सुत्तन्तपाळियं ‘‘विविच्चेव कामेही’’तिआदिना समाधिदेसनाबाहुल्लतो ‘‘सुत्तन्तपिटके अधिचित्तसिक्खा’’ति वुत्तं। वीतिक्कमप्पहानं किलेसानन्ति संकिलेसधम्मानं कम्मकिलेसानं वा यो कायवचीद्वारेहि वीतिक्कमो, तस्स पहानं। अनुसयवसेन सन्ताने अनुवत्तन्ता किलेसा कारणलाभे परियुट्ठितापि सीलभेदवसेन वीतिक्कमितुं न लभन्तीति आह ‘‘वीतिक्कमपटिपक्खत्ता सीलस्सा’’ति। परियुट्ठानप्पहानन्ति ओकासदानवसेन किलेसानं चित्ते कुसलप्पवत्तिं परियादियित्वा उट्ठानं परियुट्ठानं, तस्स पहानं चित्तसन्तानेसु उप्पत्तिवसेन किलेसानं परियुट्ठानस्स पहानन्ति वुत्तं होति। अनुसयप्पहानन्ति अप्पहीनभावेन सन्ताने अनु अनु सयनका कारणलाभे उप्पत्तिअरहा अनुसया। ते पन अनुरूपं कारणं लद्धा उप्पज्जनारहा थामगता कामरागादयो सत्त किलेसा, तेसं पहानं अनुसयप्पहानं। ते च सब्बसो अरियमग्गपञ्ञाय पहीयन्तीति आह ‘‘अनुसयपटिपक्खत्ता पञ्ञाया’’ति।  
तदङ्गप्पहानन्ति दीपालोकेनेव तमस्स दानादिपुञ्ञकिरियवत्थुगतेन तेन तेन कुसलङ्गेन तस्स तस्स अकुसलङ्गस्स पहानं ‘‘तदङ्गप्पहान’’न्ति वुच्चति। इध पन तेन तेन सुसील्यङ्गेन तस्स तस्स दुस्सील्यङ्गस्स पहानं ‘‘तदङ्गप्पहान’’न्ति वेदितब्बं। विक्खम्भनसमउच्छेदप्पहानानीति एत्थ उपचारप्पनाभेदेन समाधिना पवत्तिनिवारणेन घटप्पहारेनेव जलतले सेवालस्स तेसं तेसं नीवरणानं धम्मानं विक्खम्भनवसेन पहानं विक्खम्भनप्पहानं। चतुन्नं अरियमग्गानं भावितत्ता तंतंमग्गवतो सन्ताने समुदयपक्खिकस्स किलेसगणस्स अच्चन्तं अप्पवत्तिसङ्खातसमुच्छेदवसेन पहानं समुच्छेदप्पहानं। दुच्चरितसंकिलेसस्स पहानन्ति कायदुच्चरितादि दुट्ठु चरितं, किलेसेहि वा दूसितं चरितन्ति दुच्चरितं। तदेव यत्थ उप्पन्नं, तं सन्तानं सम्मा किलेसेति बाधयति उपतापेति चाति संकिलेसो, तस्स पहानं, कायवचीदुच्चरितवसेन पवत्तसंकिलेसस्स तदङ्गवसेन पहानन्ति वुत्तं होति। समाधिस्स कामच्छन्दपटिपक्खत्ता सुत्तन्तपिटके तण्हासंकिलेसस्स पहानं वुत्तं। अत्तादिविनिमुत्तसभावधम्मप्पकासनतो अभिधम्मपिटके दिट्ठिसंकिलेसस्स पहानं वुत्तं।  
एकमेकस्मिञ्चेत्थाति एतेसु तीसु पिटकेसु एकमेकस्मिं पिटकेति अत्थो दट्ठब्बो। धम्मोति पाळीति एत्थ पकट्ठानं उक्कट्ठानं सीलादिअत्थानं बोधनतो सभावनिरुत्तिभावतो बुद्धादीहि भासितत्ता च पकट्ठानं वचनप्पबन्धानं आळीति पाळि, परियत्तिधम्मो। ‘‘धम्मोति पाळीति एत्थ भगवता वुच्चमानस्स अत्थस्स वोहारस्स च दीपनो सद्दोयेव पाळि नामा’’ति गण्ठिपदेसु वुत्तं। अभिधम्मट्ठकथाय लिखिते सीहळगण्ठिपदे पन इदं वुत्तं – सभावत्थस्स सभाववोहारस्स च अनुरूपवसेन भगवता मनसा ववत्थापिता पण्डत्ति पाळीति वुच्चति। यदि सद्दोयेव पाळि सिया, पाळिया देसनाय च नानत्तेन भवितब्बं। मनसा ववत्थापिताय च पाळिया वचीभेदकरणमत्तं ठपेत्वा देसनाय नानत्तं नत्थि। तथा हि देसनं दस्सेन्तेन मनसा ववत्थापिताय पाळिया देसनाति वचीभेदकरणमत्तं विना पाळिया सह देसनाय अनञ्ञथा वुत्ता। तथा च उपरि ‘‘देसनाति पञ्ञत्ती’’ति वुत्तत्ता देसनाय अनञ्ञभावेन पाळिया पण्णत्तिभावो कथितो होति। अपिच यदि पाळिया अञ्ञायेव देसना सिया, ‘‘पाळिया च पाळिअत्थस्स च देसनाय च यथाभूतावबोधो’’ति वत्तब्बं सिया, एवं पन अवत्वा ‘‘पाळिया च पाळिअत्थस्स च यथाभूतावबोधो’’ति वुत्तत्ता पाळिया देसनाय च अनञ्ञभावो दस्सितो होति। एवञ्च कत्वा उपरि ‘‘देसना नाम पञ्ञत्ती’’ति दस्सेन्तेन देसनाय अनञ्ञभावतो पाळिया पण्णत्तिभावो कथितोव होतीति।  
एत्थ च ‘‘सद्दोयेव पाळि नामा’’ति इमस्मिं पक्खे धम्मस्सपि सद्दसभावत्ता धम्मदेसनानं को विसेसोति चे? तेसं तेसं अत्थानं बोधकभावेन ञातो उग्गहणादिवसेन च पुब्बे ववत्थापितो सद्दप्पबन्धो धम्मो, पच्छा परेसं अवबोधनत्थं पवत्तितो तदत्थप्पकासको सद्दो देसनाति वेदितब्बं। अथ वा यथावुत्तसद्दसमुट्ठापको चित्तुप्पादो देसना ‘‘देसीयति समुट्ठापीयति सद्दो एतेना’’ति कत्वा मुसावादादयो विय। तत्थापि हि मुसावादादिसमुट्ठापिका चेतना मुसावादादिसद्देन वोहरीयति।  
तीसुपि चेतेसु एते धम्मत्थदेसनापटिवेधाति एत्थ पाळिअत्थो पाळिदेसना पाळिअत्थपटिवेधो चाति इमे तयो पाळिविसया होन्तीति विनयपिटकादीनं अत्थस्स देसनाय पटिवेधस्स च आधारभावो युत्तो, पिटकानि पन पाळियोयेवाति तेसं धम्मस्स आधारभावो कथं युज्जेय्याति चे? पाळिसमुदायस्स अवयवपाळिया आधारभावतो। अवयवस्स हि समुदायो आधारभावेन वुच्चति यथा ‘‘रुक्खे साखा’’ति। एत्थ च धम्मादीनं दुक्खोगाहभावतो तेहि धम्मादीहि विनयादयो गम्भीराति विनयादीनम्पि चतुब्बिधो गम्भीरभावो वुत्तोयेव, तस्मा धम्मादयो एव दुक्खोगाहत्ता गम्भीरा, न विनयादयोति न चोदेतब्बमेतं सम्मुखेन विसयविसयीमुखेन च विनयादीनंयेव गम्भीरभावस्स वुत्तत्ता। धम्मो हि विनयादयो, तेसं विसयो अत्थो, धम्मत्थविसया च देसनापटिवेधाति। तत्थ पटिवेधस्स दुक्करभावतो धम्मत्थानं, देसनाञाणस्स दुक्करभावतो देसनाय च दुक्खोगाहभावो वेदितब्बो। पटिवेधस्स पन उप्पादेतुं असक्कुणेय्यत्ता तंविसयञाणुप्पत्तिया च दुक्करभावतो दुक्खोगाहता वेदितब्बा। दुक्खेन ओगय्हन्तीति दुक्खोगाहा। एकदेसेन ओगाहन्तेहिपि मन्दबुद्धीहि पतिट्ठा लद्धुं न सक्काति आह ‘‘अलब्भनेय्यपतिट्ठा चा’’ति। एकमेकस्मिन्ति एकेकस्मिं पिटके। एत्थाति एतेसु पिटकेसु। निद्धारणे चेतं भुम्मवचनं।  
इदानि हेतुहेतुफलादीनं वसेनपि गम्भीरभावं दस्सेन्तो आह ‘‘अपरो नयो’’तिआदि। हेतूति पच्चयो। सो हि अत्तनो फलं दहति विदहतीति धम्मोति वुच्चति। धम्मसद्दस्स चेत्थ हेतुपरियायता कथं विञ्ञायतीति आह ‘‘वुत्तञ्हेत’’न्तिआदि। ननु च ‘‘हेतुम्हि ञाणं धम्मपटिसम्भिदा’’ति एतेन वचनेन धम्मस्स हेतुभावो कथं विञ्ञायतीति चे? धम्मपटिसम्भिदाति एतस्स समासपदस्स अवयवपदत्थं दस्सेन्तेन ‘‘हेतुम्हि ञाण’’न्ति वुत्तत्ता। ‘‘धम्मे पटिसम्भिदा धम्मपटिसम्भिदा’’ति एत्थ हि ‘‘धम्मे’’ति एतस्स अत्थं दस्सेन्तेन ‘‘हेतुम्ही’’ति वुत्तं, ‘‘पटिसम्भिदा’’ति एतस्स अत्थं दस्सेन्तेन ‘‘ञाण’’न्ति, तस्मा हेतुधम्मसद्दा एकत्था ञाणपटिसम्भिदासद्दा चाति इममत्थं वदन्तेन साधितो धम्मस्स हेतुभावो। हेतुफले ञाणं अत्थपटिसम्भिदाति एतेन वचनेन साधितो अत्थस्स हेतुफलभावोपि एवमेव दट्ठब्बो। हेतुनो फलं हेतुफलं। तञ्च यस्मा हेतुअनुसारेन अरीयति अधिगमीयति सम्पापुणीयति, तस्मा अत्थोति वुच्चति।  
यथाधम्मन्ति एत्थ धम्मसद्दो हेतुं हेतुफलञ्च सब्बं सङ्गण्हाति। सभाववाचको हेस धम्मसद्दो, न परियत्तिहेतुभाववाचको, तस्मा यथाधम्मन्ति यो यो अविज्जादिसङ्खारादिधम्मो, तस्मिं तस्मिन्ति अत्थो। धम्मानुरूपं वा यथाधम्मं। देसनापि हि पटिवेधो विय अविपरीतविसयविभावनतो धम्मानुरूपं पवत्तति, ततोयेव च अविपरीताभिलापोति वुच्चति। धम्माभिलापोति अत्थब्यञ्जनको अविपरीताभिलापो। एत्थ च अभिलप्पतीति अभिलापोति सद्दो वुच्चति। एतेन ‘‘तत्र धम्मनिरुत्ताभिलापे ञाणं निरुत्तिपटिसम्भिदा’’ति (विभ॰ ७१८) एत्थ वुत्तं धम्मनिरुत्तिं दस्सेति सद्दसभावत्ता देसनाय। तथा हि निरुत्तिपटिसम्भिदाय परित्तारम्मणादिभावो पटिसम्भिदाविभङ्गपाळियं (विभ॰ ७१८ आदयो) वुत्तो। अट्ठकथायञ्च (विभ॰ अट्ठ॰ ७१८) ‘‘तं सभावनिरुत्तिं सद्दं आरम्मणं कत्वा’’तिआदिना सद्दारम्मणता दस्सिता। तथा हि इमस्स अत्थस्स अयं सद्दो वाचकोति वचनवचनत्थे ववत्थपेत्वा तंतंवचनत्थविभावनवसेन पवत्तितो सद्दो देसनाति वुच्चति। अधिप्पायोति एतेन ‘‘देसनाति पञ्ञत्ती’’ति एतं वचनं धम्मनिरुत्ताभिलापं सन्धाय वुत्तं, न ततो विनिमुत्तं पञ्ञत्तिं सन्धायाति अधिप्पायं दस्सेति। देसीयति अत्थो एतेनाति हि देसना, पकारेन ञापीयति एतेन, पकारतो ञापेतीति वा पञ्ञत्तीति धम्मनिरुत्ताभिलापो वुच्चति। एवं ‘‘देसना नाम सद्दो’’ति इमस्मिं पक्खे अयमत्थो वेदितब्बो। ‘‘देसनाति पञ्ञत्ती’’ति एत्थ पञ्ञत्तिवादिनो पन एवं वदन्ति – किञ्चापि ‘‘धम्माभिलापो’’ति एत्थ अभिलप्पतीति अभिलापोति सद्दो वुच्चति, न पण्णत्ति, तथापि सद्दे वुच्चमाने तदनुरूपं वोहारं गहेत्वा तेन वोहारेन दीपितस्स अत्थस्स जाननतो सद्दे कथिते तदनुरूपा पण्णत्तिपि कारणूपचारेन कथितायेव होति। अथ वा ‘‘धम्माभिलापोति अत्थो’’ति अवत्वा ‘‘धम्माभिलापोति अधिप्पायो’’ति वुत्तत्ता देसना नाम सद्दो न होतीति दीपितमेवाति।  
इदानि पटिवेधं निद्दिसन्तो आह ‘‘पटिवेधोति अभिसमयो’’ति। पटिविज्झतीति ञाणं पटिवेधोति वुच्चति। पटिविज्झन्ति एतेनाति वा पटिवेधो , अभिसमेतीति अभिसमयो, अभिसमेन्ति एतेनाति वा अभिसमयो। इदानि अभिसमयप्पभेदतो अभिसमयप्पकारतो आरम्मणतो सभावतो च पाकटं कातुं ‘‘सो च लोकियलोकुत्तरो’’तिआदिमाह। विसयतो असम्मोहतो च अवबोधोति सम्बन्धो। तत्थ विसयतो अत्थादिअनुरूपं धम्मादीसु अवबोधो नाम अविज्जादिधम्मारम्मणो सङ्खारादिअत्थारम्मणो तदुभयपञ्ञापनारम्मणो लोकियो अवबोधो। असम्मोहतो अत्थादिअनुरूपं धम्मादीसु अवबोधो पन निब्बानारम्मणो मग्गयुत्तो यथावुत्तधम्मत्थपञ्ञत्तीसु सम्मोहविद्धंसनो लोकुत्तरो अभिसमयो। तथा हि ‘‘अयं हेतु, इदमस्स फलं, अयं तदुभयानुरूपो वोहारो’’ति एवं आरम्मणकरणवसेन लोकियञाणं विसयतो पटिविज्झति, लोकुत्तरञाणं पन हेतुहेतुफलादीसु सम्मोहस्स मग्गञाणेन समुच्छिन्नत्ता असम्मोहतो पटिविज्झति। अत्थानुरूपं धम्मेसूति अविज्जा हेतु, सङ्खारा हेतुसमुप्पन्ना, सङ्खारे उप्पादेति अविज्जाति एवं कारियानुरूपं कारणेसूति अत्थो। अथ वा पुञ्ञाभिसङ्खारअपुञ्ञाभिसङ्खारआनेञ्जाभिसङ्खारेसु तीसु अपुञ्ञाभिसङ्खारस्स सम्पयुत्तअविज्जा पच्चयो, इतरेसं यथानुरूपन्तिआदिना कारियानुरूपं कारणेसु पटिवेधोति अत्थो। धम्मानुरूपं अत्थेसूति ‘‘अविज्जापच्चया सङ्खारा’’तिआदिना कारणानुरूपं कारियेसु अवबोधोति अत्थो। पञ्ञत्तिपथानुरूपं पञ्ञत्तीसूति पञ्ञत्तिया वुच्चमानधम्मानुरूपं पण्णत्तीसु अवबोधोति अत्थो।  
यथावुत्तेहि धम्मादीहि पिटकानं गम्भीरभावं दस्सेतुं ‘‘इदानि यस्मा एतेसु पिटकेसू’’तिआदिमाह। धम्मजातन्ति कारणप्पभेदो कारणमेव वा। अत्थजातन्ति कारियप्पभेदो कारियमेव वा। या चायं देसनाति सम्बन्धो। यो चेत्थाति एतासु तंतंपिटकगतासु धम्मत्थदेसनासु यो पटिवेधोति अत्थो। दुक्खोगाहन्ति एत्थ अविज्जासङ्खारादीनं धम्मत्थानं दुप्पटिविज्झताय दुक्खोगाहता। तेसं पञ्ञापनस्स दुक्करभावतो देसनाय पटिवेधनसङ्खातस्स पटिवेधस्स च उप्पादनविसयीकरणानं असक्कुणेय्यताय दुक्खोगाहता वेदितब्बा। एवम्पीति पिसद्दो पुब्बे वुत्तप्पकारन्तरं सम्पिण्डेति। एत्थाति एतेसु तीसु पिटकेसु। वुत्तत्थाति वुत्तो संवण्णितो अत्थो अस्साति वुत्तत्था।  
तीसु पिटकेसूति एत्थ ‘‘एकेकस्मि’’न्ति अधिकारतो पकरणतो वा वेदितब्बं। परियत्तिभेदोति परियापुणनं परियत्ति। परियापुणनवाचको हेत्थ परियत्तिसद्दो, न पाळिपरियायो, तस्मा एवमेत्थ अत्थो दट्ठब्बो ‘‘तीसु पिटकेसु एकेकस्मिं परियापुणनप्पकारो दट्ठब्बो ञातब्बो’’ति। ततोयेव च ‘‘परियत्तियो परियापुणनप्पकारा’’ति तीसुपि गण्ठिपदेसु वुत्तं। अथ वा तीहि पकारेहि परियापुणितब्बा पाळियो एव परियत्तीति वुच्चन्ति, ततोयेव च ‘‘परियत्तियो पाळिक्कमा’’ति अभिधम्मट्ठकथाय लिखिते सीहळगण्ठिपदे वुत्तं। एवम्पि हि अलगद्दूपमापरियापुणनयोगतो अलगद्दूपमा परियत्तीति पाळिपि सक्का वत्तुं, एवञ्च कत्वा ‘‘दुग्गहिता उपारम्भादिहेतु परियापुटा अलगद्दूपमा’’ति परतो निद्देसवचनम्पि उपपन्नं होति। तत्थ हि पाळियेव दुग्गहिता परियापुटाति वत्तुं वट्टति। अलगद्दूपमाति अलगद्दो अलगद्दग्गहणं उपमा एतिस्साति अलगद्दूपमा। अलगद्दस्स गहणञ्हेत्थ अलगद्दसद्देन वुत्तन्ति दट्ठब्बं। ‘‘आपूपिको’’ति एत्थ अपूपसद्देन अपूपखादनं विय अलगद्दग्गहणेन गहितपरियत्ति उपमीयति, न पन अलगद्देन। ‘‘अलगद्दग्गहणूपमा’’ति वा वत्तब्बे मज्झेपदलोपं कत्वा ‘‘अलगद्दूपमा’’ति वुत्तं ‘‘ओट्ठमुखो’’तिआदीसु विय। अलगद्दोति चेत्थ आसीविसो वुच्चति। गदोति हि विसस्स नामं। तञ्च तस्स अलं परिपुण्णं अत्थि, तस्मा अलं परियत्तो परिपुण्णो गदो अस्साति अनुनासिकलोपं दकारागमञ्च कत्वा ‘‘अलगद्दो’’ति वुच्चति। अथ वा अलं जीवितहरणे समत्थो गदो अस्साति अलगद्दो। निस्सरणत्थाति वट्टदुक्खतो निस्सरणं अत्थो पयोजनं एतिस्साति निस्सरणत्था। भण्डागारिकपरियत्तीति एत्थ भण्डागारे नियुत्तो भण्डागारिको, भण्डागारिको विय भण्डागारिको, धम्मरतनानुपालको। अञ्ञं अत्थं अनपेक्खित्वा भण्डागारिकस्सेव सतो परियत्ति भण्डागारिकपरियत्ति।  
दुग्गहिताति दुट्ठु गहिता। दुग्गहितभावमेव विभावेन्तो आह ‘‘उपारम्भादिहेतु परियापुटा’’ति, उपारम्भा इतिवादप्पमोक्खादिहेतु उग्गहिताति अत्थो। लाभसक्कारादिहेतु परियापुणनम्पि एत्थेव सङ्गहितन्ति दट्ठब्बं। वुत्तञ्हेतं अलगद्दसुत्तट्ठकथायं (म॰ नि॰ अट्ठ॰ १.२३९) –  
‘‘यो हि बुद्धवचनं ‘एवं चीवरादीनि वा लभिस्सामि, चतुपरिसमज्झे वा मं जानिस्सन्ती’ति लाभसक्कारादिहेतु परियापुणाति, तस्स सा परियत्ति अलगद्दपरियत्ति नाम। एवं परियापुणनतो हि बुद्धवचनं अपरियापुणित्वा निद्दोक्कमनं वरतर’’न्ति।  
ननु च अलगद्दग्गहणूपमा परियत्ति अलगद्दूपमाति वुच्चति, एवञ्च सति सुग्गहितापि परियत्ति अलगद्दूपमाति वत्तुं वट्टति तत्थापि अलगद्दग्गहणस्स उपमाभावेन पाळियं वुत्तत्ता। वुत्तञ्हेतं –  
‘‘सेय्यथापि, भिक्खवे, पुरिसो अलगद्दत्थिको अलगद्दगवेसी अलगद्दपरियेसनं चरमानो, सो पस्सेय्य महन्तं अलगद्दं, तमेनं अजपदेन दण्डेन सुनिग्गहितं निग्गण्हेय्य, अजपदेन दण्डेन सुनिग्गहितं निग्गहेत्वा गीवाय सुग्गहितं गण्हेय्य। किञ्चापि सो, भिक्खवे, अलगद्दो तस्स पुरिसस्स हत्थं वा बाहं वा अञ्ञतरं वा अङ्गपच्चङ्गं भोगेहि पलिवेठेय्य, अथ खो सो नेव ततोनिदानं मरणं वा निगच्छेय्य मरणत्तं वा दुक्खं। तं किस्स हेतु, सुग्गहितत्ता, भिक्खवे, अलगद्दस्स, एवमेव खो, भिक्खवे, इधेकच्चे कुलपुत्ता धम्मं परियापुणन्ति सुत्तं गेय्य’’न्तिआदि (म॰ नि॰ १.२३९)।  
तस्मा इध दुग्गहिता एव परियत्ति अलगद्दूपमाति अयं विसेसो कुतो विञ्ञायति, येन दुग्गहिता उपारम्भादिहेतु परियापुटा अलगद्दूपमाति वुच्चतीति? सच्चमेतं, इदं पन पारिसेसञायेन वुत्तन्ति दट्ठब्बं। तथा हि निस्सरणत्थभण्डागारिकपरियत्तीनं विसुं गहितत्ता पारिसेसतो अलगद्दस्स दुग्गहणूपमा परियत्ति अलगद्दूपमाति विञ्ञायति। सुग्गहणूपमा हि परियत्ति निस्सरणत्था वा होति भण्डागारिकपरियत्ति वा, तस्मा सुवुत्तमेतं ‘‘दुग्गहिता उपारम्भादिहेतु परियापुटा अलगद्दूपमा’’ति। यं सन्धायाति यं परियत्तिदुग्गहणं सन्धाय। वुत्तन्ति अलगद्दसुत्ते वुत्तं।  
अलगद्दत्थिकोति आसीविसत्थिको। अलगद्दं गवेसति परियेसति सीलेनाति अलगद्दगवेसी। अलगद्दपरियेसनं चरमानोति अलगद्दपरियेसनत्थं चरमानो। भोगेति सरीरे। हत्थे वा बाहाय वाति एत्थ मणिबन्धको याव अग्गनखा ‘‘हत्थो’’ति वेदितब्बो, सद्धिं अग्गबाहाय अवसेसा ‘‘बाहा’’ति। कत्थचि पन ‘‘कप्परतो पट्ठायपि याव अग्गनखा हत्थो’’ति वुच्चति। अञ्ञतरस्मिं वा अङ्गपच्चङ्गेति वुत्तलक्खणं हत्थञ्च बाहञ्च ठपेत्वा अवसेसं सरीरं ‘‘अङ्गपच्चङ्ग’’न्ति वेदितब्बं। ततोनिदानन्ति तंनिदानं, तंकारणाति वुत्तं होति। पुरिमपदे हि विभत्तिअलोपं कत्वा निद्देसो। तं हत्थादीसु डंसनं निदानं कारणं एतस्साति तंनिदानन्ति हि वत्तब्बे ‘‘ततोनिदान’’न्ति पुरिमपदे पच्चत्ते निस्सक्कवचनं कत्वा तस्स च लोपं अकत्वा निद्देसो। तं किस्स हेतूति यं वुत्तं हत्थादीसु डंसनं तंनिदानञ्च मरणादिउपगमनं, तं किस्स हेतु केन कारणेनाति चे। इधाति इमस्मिं सासने। एकच्चे मोघपुरिसाति एकच्चे तुच्छपुरिसा। धम्मन्ति पाळिधम्मं। परियापुणन्तीति उग्गण्हन्तीति अत्थो, सज्झायन्ति चेव वाचुग्गता करोन्ता धारेन्ति चाति वुत्तं होति। अत्थन्ति यथाभूतं भासितत्थं पयोजनत्थञ्च। न उपपरिक्खन्तीति न परिग्गण्हन्ति न विचारेन्ति। इदं वुत्तं होति – ‘‘इमस्मिं ठाने सीलं कथितं, इध समाधि, इध पञ्ञा कथिता, मयञ्च तं पूरेस्सामा’’ति एवं भासितत्थं पयोजनत्थञ्च ‘‘सीलं समाधिस्स कारणं, समाधि विपस्सनाया’’तिआदिना न परिग्गण्हन्तीति। अनुपपरिक्खतन्ति अनुपपरिक्खन्तानं। न निज्झानं खमन्तीति निज्झानपञ्ञं नक्खमन्ति, निज्झायित्वा पञ्ञाय दिस्वा रोचेत्वा गहेतब्बा न होन्तीति अधिप्पायो। तेन इममत्थं दीपेति ‘‘तेसं पञ्ञाय अत्थं अनुपपरिक्खन्तानं ते धम्मा न उपट्ठहन्ति, ‘इमस्मिं ठाने सीलं, समाधि, विपस्सना, मग्गो, फलं, वट्टं, विवट्टं कथित’न्ति एवं जानितुं न सक्का होन्ती’’ति।  
ते उपारम्भानिसंसा चेवाति ते परेसं वादे दोसारोपनानिसंसा हुत्वा परियापुणन्तीति अत्थो। इतिवादप्पमोक्खानिसंसा चाति इति एवं एताय परियत्तिया वादप्पमोक्खानिसंसा, अत्तनो उपरि परेहि आरोपितवादस्स निग्गहस्स पमोक्खप्पयोजना हुत्वा धम्मं परियापुणन्तीति अत्थो। इदं वुत्तं होति – परेहि सकवादे दोसे आरोपिते तं दोसं एवञ्च एवञ्च मोचेस्सामाति इमिना च कारणेन परियापुणन्तीति। अथ वा सो सो वादो इतिवादो, इतिवादस्स पमोक्खो इतिवादप्पमोक्खो, इतिवादप्पमोक्खो आनिसंसो एतेसन्ति इतिवादप्पमोक्खानिसंसा, तंतंवादप्पमोचनानिसंसा चाति अत्थो । यस्स चत्थाय धम्मं परियापुणन्तीति यस्स च सीलादिपूरणस्स मग्गफलनिब्बानस्स वा अत्थाय इमस्मिं सासने कुलपुत्ता धम्मं परियापुणन्ति। तञ्चस्स अत्थं नानुभोन्तीति तञ्च अस्स धम्मस्स सीलादिपरिपूरणसङ्खातं अत्थं एते दुग्गहितगाहिनो नानुभोन्ति न विन्दन्ति।  
अथ वा यस्स उपारम्भस्स इतिवादप्पमोक्खस्स वा अत्थाय ये मोघपुरिसा धम्मं परियापुणन्ति, ते परेहि ‘‘अयमत्थो न होती’’ति वुत्ते दुग्गहितत्तायेव सोयेवत्थोति पटिपादनक्खमा न होन्तीति परस्स वादे उपारम्भं आरोपेतुं अत्तनो वादा तं मोचेतुञ्च असक्कोन्तापि तं अत्थं नानुभोन्तियेवाति एवमत्थो दट्ठब्बो। दीघरत्तं अहिताय दुक्खाय संवत्तन्तीति तेसं ते धम्मा दुग्गहितत्ता उपारम्भमानदप्पमक्खपलासादिहेतुभावेन दीघरत्तं अहिताय दुक्खाय संवत्तन्ति। एत्थ हि कारणे फलवोहारेन ‘‘ते धम्मा अहिताय दुक्खाय संवत्तन्ती’’ति वुत्तं। तथा हि किञ्चापि न ते धम्मा अहिताय दुक्खाय संवत्तन्ति, तथापि वुत्तनयेन परियापुणन्तानं सज्झायकाले विवादसमये च तंमूलकानं उपारम्भादीनं अनेकेसं अकुसलानं उप्पत्तिसब्भावतो ‘‘ते धम्मा अहिताय दुक्खाय संवत्तन्ती’’ति कारणे फलवोहारेन वुत्तं। तं किस्स हेतूति एत्थ तन्ति यथावुत्तस्सत्थस्स अनभिसम्भुणनं तेसञ्च धम्मानं अहिताय दुक्खाय संवत्तनं परामसति।  
सीलक्खन्धादिपारिपूरिंयेवाति एत्थ आदिसद्देन समाधिविपस्सनादीनं सङ्गहो वेदितब्बो। यो हि बुद्धवचनं उग्गण्हित्वा सीलस्स आगतट्ठाने सीलं पूरेत्वा समाधिनो आगतट्ठाने समाधिगब्भं गण्हापेत्वा विपस्सनाय आगतट्ठाने विपस्सनं पट्ठपेत्वा मग्गफलानं आगतट्ठाने मग्गं भावेस्सामि, फलं सच्छिकरिस्सामीति उग्गण्हाति, तस्सेव सा परियत्ति निस्सरणत्था नाम होति। यं सन्धाय वुत्तन्ति यं परियत्तिसुग्गहणं सन्धाय अलगद्दसुत्ते वुत्तं। दीघरत्तं हिताय सुखाय संवत्तन्तीति सीलादीनं आगतट्ठाने सीलादीनि पूरेन्तानम्पि अरहत्तं पत्वा परिसमज्झे धम्मं देसेत्वा धम्मदेसनाय पसन्नेहि उपनीते चत्तारो पच्चये परिभुञ्जन्तानम्पि परेसं वादे सहधम्मेन उपारम्भं आरोपेन्तानम्पि सकवादतो दोसं हरन्तानम्पि दीघरत्तं हिताय सुखाय संवत्तन्ति। तथा हि न केवलं सुग्गहितपरियत्तिं निस्साय मग्गभावनाफलसच्छिकिरियादीनेव, परवादनिग्गहसकवादपतिट्ठापनानिपि इज्झन्ति। तथा च वुत्तं ‘‘उप्पन्नं परप्पवादं सहधम्मेन सुनिग्गहितं निग्गहेत्वा’’तिआदि (दी॰ नि॰ २.१६८)।  
परिञ्ञातक्खन्धोति दुक्खपरिजाननेन परिञ्ञातक्खन्धो। पहीनकिलेसोति समुदयप्पहानेन पहीनकिलेसो। पटिविद्धाकुप्पोति पटिविद्धअरहत्तफलो। न कुप्पतीति अकुप्पन्ति हि अरहत्तफलस्सेतं नामं। सतिपि हि चतुन्नं मग्गानं चतुन्नञ्च फलानं अकुप्पसभावे सत्तन्नं सेक्खानं सकसकनामपरिच्चागेन उपरूपरि नामन्तरप्पत्तितो तेसं मग्गफलानि ‘‘अकुप्पानी’’ति न वुच्चन्ति, अरहा पन सब्बदापि अरहायेव नामाति तस्सेव फलं ‘‘अकुप्प’’न्ति वुत्तं। इमिना च इममत्थं दस्सेति ‘‘खीणासवस्सेव परियत्ति भण्डागारिकपरियत्ति नामा’’ति। तस्स हि अपरिञ्ञातं अप्पहीनं अभावितं असच्छिकतं वा नत्थि, तस्मा बुद्धवचनं परियापुणन्तो तन्तिधारको पवेणीपालको वंसानुरक्खको च हुत्वा उग्गण्हाति। तेनेवाह ‘‘पवेणीपालनत्थाया’’तिआदि। तत्थ पवेणीति धम्मसन्तति, धम्मस्स अविच्छेदेन पवत्तीति अत्थो। वंसानुरक्खणत्थायाति बुद्धस्स भगवतो वंसानुरक्खणत्थं। तस्स वंसोपि अत्थतो पवेणीयेवाति वेदितब्बं।  
ननु च यदि पवेणीपालनत्थाय बुद्धवचनस्स परियापुणनं भण्डागारिकपरियत्ति, कस्मा ‘‘खीणासवो’’ति विसेसेत्वा वुत्तं। एकच्चस्स पुथुज्जनस्सपि हि अयं नयो लब्भति। तथा हि एकच्चो भिक्खु छातकभयादीसु गन्थधरेसु एकस्मिं ठाने वसितुं असक्कोन्तेसु सयं भिक्खाचारेन अकिलममानो अतिमधुरं बुद्धवचनं मा नस्सतु, तन्तिं धारेस्सामि, वंसं ठपेस्सामि, पवेणिं पालेस्सामीति परियापुणाति, तस्मा तस्सपि परियत्ति भण्डागारिकपरियत्ति नाम कस्मा न होतीति? वुच्चते – एवं सन्तेपि पुथुज्जनस्स परियत्ति भण्डागारिकपरियत्ति नाम न होति। किञ्चापि हि पुथुज्जनो ‘‘पवेणिं पालेस्सामी’’ति अज्झासयेन परियापुणाति, अत्तनो पन भवकन्तारतो अनित्तिण्णत्ता तस्स परियत्ति निस्सरणपरियत्ति नाम होति, तस्मा पुथुज्जनस्स परियत्ति अलगद्दूपमा वा होति निस्सरणत्था वा, सत्तन्नं सेक्खानं निस्सरणत्थाव, खीणासवानं भण्डागारिकपरियत्तियेवाति वेदितब्बं। खीणासवो च भण्डागारिकसदिसत्ता भण्डागारिकोति वुच्चति। यथा हि भण्डागारिको अलङ्कारभण्डं पटिसामेत्वा पसाधनकाले तदुपियं अलङ्कारभण्डं रञ्ञो उपनामेत्वा अलङ्करोति, एवं खीणासवोपि धम्मरतनभण्डं सम्पटिच्छित्वा मोक्खाधिगमस्स भब्बरूपे सहेतुके सत्ते पस्सित्वा तदनुरूपं धम्मदेसनं वड्ढेत्वा मग्गङ्गबोज्झङ्गादिसङ्खातेन लोकुत्तरेन अलङ्कारेन अलङ्करोतीति भण्डागारिकोति वुच्चति।  
एवं तिस्सो परियत्तियो विभजित्वा इदानि तीसुपि पिटकेसु यथारहं सम्पत्तिविपत्तियो वित्थारेत्वा दस्सेन्तो आह ‘‘विनये पना’’तिआदि। सीलसम्पत्तिं निस्साय तिस्सो विज्जा पापुणातीतिआदीसु यस्मा सीलं विसुज्झमानं सतिसम्पजञ्ञबलेन कम्मस्सकतञ्ञाणबलेन च संकिलेसमलतो विसुज्झति, पारिपूरिञ्च गच्छति, तस्मा सीलसम्पदा सिज्झमाना उपनिस्सयसम्पत्तिभावेन सतिबलं ञाणबलञ्च पच्चुपट्ठपेतीति तस्सा विज्जत्तयूपनिस्सयता वेदितब्बा सभागहेतुसम्पदानतो। सतिबलेन हि पुब्बेनिवासविज्जासिद्धि, सम्पजञ्ञेन सब्बकिच्चेसु सुदिट्ठकारितापरिचयेन चुतूपपातञाणानुबद्धाय दुतियविज्जाय सिद्धि, वीतिक्कमाभावेन संकिलेसप्पहानसब्भावतो विवट्टूपनिस्सयतावसेन अज्झासयसुद्धिया ततियविज्जासिद्धि। पुरेतरसिद्धानं समाधिपञ्ञानं पारिपूरिं विना सीलस्स आसवक्खयञाणूपनिस्सयता सुक्खविपस्सकखीणासवेहि दीपेतब्बा। ‘‘समाहितो यथाभूतं पजानाती’’ति (सं॰ नि॰ ४.९९; ३.५; नेत्ति॰ ४०; मि॰ प॰ २.१.१४) वचनतो समाधिसम्पदा छळभिञ्ञताय उपनिस्सयो। ‘‘योगा वे जायति भूरी’’ति (ध॰ प॰ २८२) वचनतो पुब्बयोगेन गरुवासदेसभासाकोसल्लउग्गहणपरिपुच्छादीहि च परिभाविता पञ्ञासम्पत्ति पटिसम्भिदाप्पभेदस्स उपनिस्सयो। एत्थ च ‘‘सीलसम्पत्तिं निस्साया’’ति वुत्तत्ता यस्स समाधिविजम्भनभूता अनवसेसा छ अभिञ्ञा न इज्झन्ति, तस्स उक्कट्ठपरिच्छेदवसेन न समाधिसम्पदा अत्थीति सतिपि विज्जानं अभिञ्ञेकदेसभावे सीलसम्पत्तिसमुदागता एव तिस्सो विज्जा गहिता। यथा हि पञ्ञासम्पत्तिसमुदागता चतस्सो पटिसम्भिदा उपनिस्सयसम्पन्नस्स मग्गेनेव इज्झन्ति मग्गक्खणे एव तासं पटिलभितब्बतो। एवं सीलसम्पत्तिसमुदागता तिस्सो विज्जा समाधिसम्पत्तिसमुदागता च छ अभिञ्ञा उपनिस्सयसम्पन्नस्स मग्गेनेव इज्झन्तीति मग्गाधिगमेनेव तासं अधिगमो वेदितब्बो। पच्चेकबुद्धानं सम्मासम्बुद्धानञ्च पच्चेकबोधिसम्मासम्बोधिधम्मसमधिगमसदिसा हि इमेसं अरियानं इमे विसेसाधिगमाति।  
तासंयेव च तत्थ पभेदवचनतोति एत्थ तासंयेवाति अवधारणं पापुणितब्बानं छळभिञ्ञाचतुपटिसम्भिदानं विनये पभेदवचनाभावं सन्धाय वुत्तं। वेरञ्जकण्डे हि तिस्सो विज्जाव विभत्ताति। दुतिये तासंयेवाति अवधारणं चतस्सो पटिसम्भिदा अपेक्खित्वा कतं, न तिस्सो विज्जा। ता हि छसु अभिञ्ञासु अन्तोगधत्ता सुत्ते विभत्तायेवाति। तासञ्चाति एत्थ च-सद्देन सेसानम्पि तत्थ अत्थिभावं दीपेति। अभिधम्मपिटके हि तिस्सो विज्जा छ अभिञ्ञा चतस्सो च पटिसम्भिदा वुत्तायेव। पटिसम्भिदानं पन अञ्ञत्थ पभेदवचनाभावं तत्थेव च सम्मा विभत्तभावं दीपेतुकामो हेट्ठा वुत्तनयेन अवधारणं अकत्वा ‘‘तत्थेवा’’ति परिवत्तेत्वा अवधारणं ठपेसि।  
इदानि ‘‘विनये दुप्पटिपन्नो ‘मुदुकानं अत्थरणादीनं सम्फस्सो विय इत्थिसम्फस्सोपि वट्टती’ति मेथुनवीतिक्कमे दोसं अदिस्वा सीलविपत्तिं पापुणाती’’ति दस्सेन्तो आह ‘‘विनये पन दुप्पटिपन्नो’’तिआदि। तत्थ सुखो सम्फस्सो एतेसन्ति सुखसम्फस्सानि, अत्थरणपावुरणादीनि। उपादिन्नफस्सो इत्थिफस्सो, मेथुनधम्मोति वुत्तं होति। वुत्तम्पि हेतन्ति अरिट्ठेन भिक्खुना वुत्तं। सो हि बहुस्सुतो धम्मकथिको कम्मकिलेसविपाकउपवादआणावीतिक्कमवसेन पञ्चविधेसु अन्तरायिकेसु सेसन्तरायिके जानाति, विनये पन अकोविदत्ता पण्णत्तिवीतिक्कमन्तरायिके न जानाति, तस्मा रहोगतो एवं चिन्तेसि ‘‘इमे अगारिका पञ्च कामगुणे परिभुञ्जन्ता सोतापन्नापि सकदागामिनोपि अनागामिनोपि होन्ति। भिक्खूपि मनापिकानि चक्खुविञ्ञेय्यानि रूपानि पस्सन्ति…पे॰… कायविञ्ञेय्ये फोट्ठब्बे फुसन्ति, मुदुकानि अत्थरणपावुरणादीनि परिभुञ्जन्ति, एतं सब्बं वट्टति, कस्मा इत्थीनंयेव रूपसद्दगन्धरसफोट्ठब्बा न वट्टन्ति, एतेपि वट्टन्ती’’ति अनवज्जेन पच्चयपरिभुञ्जनरसेन सावज्जकामगुणपरिभोगरसं संसन्दित्वा सच्छन्दरागपरिभोगञ्च निच्छन्दरागपरिभोगञ्च एकं कत्वा थूलवाकेहि सद्धिं अतिसुखुमसुत्तं घटेन्तो विय सासपेन सद्धिं सिनेरुनो सदिसतं उपसंहरन्तो विय पापकं दिट्ठिगतं उप्पादेत्वा ‘‘किं भगवता महासमुद्दं बन्धन्तेन विय महता उस्साहेन पठमपाराजिकं पञ्ञत्तं, नत्थि एत्थ दोसो’’ति सब्बञ्ञुतञ्ञाणेन सद्धिं पटिविरुज्झन्तो वेसारज्जञाणं पटिबाहन्तो अरियमग्गे खाणुकण्टकादीनि पक्खिपन्तो ‘‘मेथुनधम्मे दोसो नत्थी’’ति जिनस्स आणाचक्के पहारमदासि। तेनाह ‘‘तथाहं भगवता धम्मं देसितं आजानामी’’तिआदि।  
तत्थ अन्तरायिकाति तंतंसम्पत्तिया विबन्धनवसेन सत्तसन्तानस्स अन्तरे वेमज्झे एति आगच्छतीति अन्तरायो, दिट्ठधम्मिकादिअनत्थो। अनतिक्कमनट्ठेन तस्मिं अन्तराये नियुत्ता, अन्तरायं वा फलं अरहन्ति, अन्तरायस्स वा करणसीलाति अन्तरायिका, सग्गमोक्खानं अन्तरायकराति वुत्तं होति। ते च कम्मकिलेसविपाकउपवादआणावीतिक्कमवसेन पञ्चविधा। तेसं वित्थारकथा परतो अरिट्ठसिक्खापदे (पाचि॰ ४१७) आवि भविस्सति। अयं पनेत्थ पदत्थसम्बन्धो – ये इमे धम्मा अन्तरायिका अन्तरायकराति भगवता वुत्ता देसिता चेव पञ्ञत्ता च, ते धम्मे पटिसेवतो पटिसेवन्तस्स यथा येन पकारेन ते धम्मा अन्तरायाय सग्गमोक्खानं अन्तरायकरणत्थं नालं समत्था न होन्ति, तथा तेन पकारेनाहं भगवता देसितं धम्मं आजानामीति। ततो दुस्सीलभावं पापुणातीति ततो अनवज्जसञ्ञीभावहेतुतो वीतिक्कमित्वा दुस्सीलभावं पापुणाति।  
चत्तारोमे , भिक्खवेतिआदिना –  
‘‘चत्तारोमे, भिक्खवे, पुग्गला सन्तो संविज्जमाना लोकस्मिं। कतमे चत्तारो, अत्तहिताय पटिपन्नो होति, नो परहिताय, परहिताय पटिपन्नो होति, नो अत्तहिताय, नेव अत्तहिताय पटिपन्नो होति नो परहिताय, अत्तहिताय चेव पटिपन्नो होति परहिताय चा’’ति (अ॰ नि॰ ४.९६; पु॰ प॰ मातिका, चतुक्कउद्देस २४) –  
आदिना पुग्गलदेसनापटिसंयुत्तसुत्तन्तपाळिं निदस्सेति। अधिप्पायं अजानन्तोति ‘‘अयं पुग्गलदेसना वोहारवसेन, न परमत्थतो’’ति एवं भगवतो अधिप्पायं अजानन्तो। बुद्धस्स हि भगवतो दुविधा देसना सम्मुतिदेसना परमत्थदेसना चाति। तत्थ ‘‘पुग्गलो सत्तो इत्थी पुरिसो खत्तियो ब्राह्मणो देवो मारो’’ति एवरूपा सम्मुतिदेसना। ‘‘अनिच्चं दुक्खं अनत्ता खन्धा धातुयो आयतनानि सतिपट्ठाना’’ति एवरूपा परमत्थदेसना। तत्थ भगवा ये सम्मुतिवसेन देसनं सुत्वा अत्थं पटिविज्झित्वा मोहं पहाय विसेसमधिगन्तुं समत्था, तेसं सम्मुतिदेसनं देसेति। ये पन परमत्थवसेन देसनं सुत्वा अत्थं पटिविज्झित्वा मोहं पहाय विसेसमधिगन्तुं समत्था, तेसं परमत्थदेसनं देसेति।  
तत्रायं उपमा – यथा हि देसभासाकुसलो तिण्णं वेदानं अत्थसंवण्णको आचरियो ये दमिळभासाय वुत्ते अत्थं जानन्ति, तेसं दमिळभासाय आचिक्खति, ये अन्धकभासादीसु अञ्ञतराय, तेसं ताय भासाय, एवं ते माणवा छेकं ब्यत्तं आचरियमागम्म खिप्पमेव सिप्पं उग्गण्हन्ति। तत्थ आचरियो विय बुद्धो भगवा, तयो वेदा विय कथेतब्बभावे ठितानि तीणि पिटकानि, देसभासाय कोसल्लमिव सम्मुतिपरमत्थकोसल्लं, नानादेसभासामाणवका विय सम्मुतिपरमत्थवसेन पटिविज्झनसमत्था वेनेय्यसत्ता, आचरियस्स दमिळभासादिआचिक्खनं विय भगवतो सम्मुतिपरमत्थवसेनपि देसना वेदितब्बा। आह चेत्थ –  
‘‘दुवे सच्चानि अक्खासि, सम्बुद्धो वदतं वरो।  
सम्मुतिं परमत्थञ्च, ततियं नूपलब्भति॥  
‘‘सङ्केतवचनं सच्चं, लोकसम्मुतिकारणा।  
परमत्थवचनं सच्चं, धम्मानं भूतकारणा॥  
‘‘तस्मा वोहारकुसलस्स, लोकनाथस्स सत्थुनो।  
सम्मुतिं वोहरन्तस्स, मुसावादो न जायती’’ति॥ (म॰ नि॰ अट्ठ॰ १.५७; अ॰ नि॰ अट्ठ॰ १.१.१७०)।  
अपिच अट्ठहि कारणेहि भगवा पुग्गलकथं कथेति – हिरोत्तप्पदीपनत्थं कम्मस्सकतादीपनत्थं पच्चत्तपुरिसकारदीपनत्थं आनन्तरियदीपनत्थं ब्रह्मविहारदीपनत्थं पुब्बेनिवासदीपनत्थं दक्खिणाविसुद्धिदीपनत्थं लोकसम्मुतिया अप्पहानत्थञ्चाति। ‘‘खन्धा धातुयो आयतनानि हिरियन्ति ओत्तप्पन्ती’’ति वुत्ते महाजनो न जानाति, सम्मोहमापज्जति, पटिसत्तु होति ‘‘किमिदं खन्धा धातुयो आयतनानि हिरियन्ति ओत्तप्पन्ति नामा’’ति। ‘‘इत्थी हिरियति ओत्तप्पति, पुरिसो खत्तियो ब्राह्मणो देवो मारो’’ति वुत्ते महाजनो जानाति, न सम्मोहमापज्जति, न पटिसत्तु होति, तस्मा भगवा हिरोत्तप्पदीपनत्थं पुग्गलकथं कथेति। ‘‘खन्धा कम्मस्सका धातुयो आयतनानी’’ति वुत्तेपि एसेव नयो। तस्मा भगवा कम्मस्सकतादीपनत्थं पुग्गलकथं कथेति। ‘‘वेळुवनादयो महाविहारा खन्धेहि कारापिता, धातूहि आयतनेही’’ति वुत्तेपि एसेव नयो। तस्मा भगवा पच्चत्तपुरिसकारदीपनत्थं पुग्गलकथं कथेति। ‘‘खन्धा मातरं जीविता वोरोपेन्ति, पितरं अरहन्तं, रुहिरुप्पादकम्मं सङ्घभेदं करोन्ति, धातुयो आयतनानी’’ति वुत्तेपि एसेव नयो। तस्मा भगवा आनन्तरियदीपनत्थं पुग्गलकथं कथेति।  
‘‘खन्धा मेत्तायन्ति, धातुयो आयतनानी’’ति वुत्तेपि एसेव नयो। तस्मा भगवा ब्रह्मविहारदीपनत्थं पुग्गलकथं कथेति। ‘‘खन्धा पुब्बेनिवासं अनुस्सरन्ति, धातुयो आयतनानी’’ति वुत्तेपि एसेव नयो। तस्मा भगवा पुब्बेनिवासदीपनत्थं पुग्गलकथं कथेति। ‘‘खन्धा दानं पटिग्गण्हन्ति, धातुयो आयतनानी’’ति वुत्तेपि महाजनो न जानाति, सम्मोहमापज्जति, पटिसत्तु होति ‘‘किमिदं खन्धा धातुयो आयतनानि पटिग्गण्हन्ति नामा’’ति। ‘‘पुग्गला पटिग्गण्हन्ति सीलवन्तो कल्याणधम्मा’’ति वुत्ते पन जानाति, न सम्मोहमापज्जति, न पटिसत्तु होति। तस्मा भगवा दक्खिणाविसुद्धिदीपनत्थं पुग्गलकथं कथेति। लोकसम्मुतिञ्च बुद्धा भगवन्तो न विजहन्ति, लोकसमञ्ञाय लोकनिरुत्तिया लोकाभिलापे ठितायेव धम्मं देसेन्ति। तस्मा भगवा लोकसम्मुतिया अप्पहानत्थम्पि पुग्गलकथं कथेति , तस्मा इमिना च अधिप्पायेन भगवतो पुग्गलदेसना, न परमत्थदेसनाति एवं अधिप्पायं अजानन्तोति वुत्तं होति।  
दुग्गहितं गण्हातीति ‘‘तथाहं भगवता धम्मं देसितं आजानामि, यथा तदेविदं विञ्ञाणं सन्धावति संसरति, अनञ्ञ’’न्तिआदिना दुग्गहितं कत्वा गण्हाति, विपरीतं गण्हातीति वुत्तं होति। दुग्गहितन्ति हि भावनपुंसकनिद्देसो। यं सन्धायाति यं दुग्गहितगाहं सन्धाय। अत्तना दुग्गहितेन धम्मेनाति पाठसेसो वेदितब्बो। अथ वा दुग्गहणं दुग्गहितं। अत्तनाति च सामिअत्थे करणवचनं, तस्मा अत्तनो दुग्गहणेन विपरीतगाहेनाति वुत्तं होति। अम्हे चेव अब्भाचिक्खतीति अम्हाकञ्च अब्भाचिक्खनं करोति। अत्तानञ्च खनतीति अत्तनो कुसलमूलानि खनन्तो अत्तानं खनति नाम।  
धम्मचिन्तन्ति धम्मसभावविजाननं। अतिधावन्तोति ठातब्बमरियादायं अट्ठत्वा ‘‘चित्तुप्पादमत्तेन दानं होति, सयमेव चित्तं अत्तनो आरम्मणं होति, सब्बं चित्तं असभावधम्मारम्मण’’न्ति एवमादिना अतिधावन्तो अतिक्कमित्वा पवत्तमानो। चत्तारीति बुद्धविसयइद्धिविसयकम्मविपाकलोकविसयसङ्खातानि चत्तारि। वुत्तञ्हेतं –  
‘‘चत्तारिमानि, भिक्खवे, अचिन्तेय्यानि न चिन्तेतब्बानि, यानि चिन्तेन्तो उम्मादस्स विघातस्स भागी अस्स। कतमानि चत्तारि? बुद्धानं भिक्खवे बुद्धविसयो अचिन्तेय्यो न चिन्तेतब्बो, यं चिन्तेन्तो उम्मादस्स विघातस्स भागी अस्स। झायिस्स, भिक्खवे, झानविसयो अचिन्तेय्यो न चिन्तेतब्बो…पे॰… कम्मविपाको, भिक्खवे, अचिन्तेय्यो न चिन्तेतब्बो…पे॰… लोकचिन्ता भिक्खवे अचिन्तेय्या न चिन्तेतब्बा…पे॰… इमानि, भिक्खवे, चत्तारि अचिन्तेय्यानि न चिन्तेतब्बानि, यानि चिन्तेन्तो उम्मादस्स विघातस्स भागी अस्सा’’ति (अ॰ नि॰ ४.७७)।  
तत्थ ‘‘अचिन्तेय्यानी’’ति तेसं सभावनिदस्सनं। ‘‘न चिन्तेतब्बानी’’ति तत्थ कत्तब्बतानिदस्सनं। तत्थ अचिन्तेय्यानीति चिन्तेतुमसक्कुणेय्यानि, चिन्तेतुं अरहरूपानि न होन्तीति अत्थो। अचिन्तेय्यत्ता एव न चिन्तेतब्बानि, कामं अचिन्तेय्यानिपि छ असाधारणादीनि अनुस्सरन्तस्स कुसलुप्पत्तिहेतुभावतो तानि चिन्तेतब्बानि, इमानि पन एवं न होन्तीति अफलभावतो न चिन्तेतब्बानीति अधिप्पायो। तेनेवाह ‘‘यानि चिन्तेन्तो उम्मादस्स विघातस्स भागी अस्सा’’ति। तेसन्ति तेसं पिटकानं।  
एतन्ति एतं बुद्धवचनं। तिवग्गसङ्गहानीति सीलक्खन्धवग्गमहावग्गपाथिकवग्गसङ्खातेहि तीहि वग्गेहि सङ्गहो एतेसन्ति तिवग्गसङ्गहानि। चतुत्तिंसेव सुत्तन्ताति गाथाय एवमत्थयोजना वेदितब्बा – यस्स निकायस्स सुत्तगणनातो चतुत्तिंसेव च सुत्तन्ता वग्गसङ्गहवसेन तयो वग्गा अस्स सङ्गहस्साति तिवग्गो सङ्गहो। एस पठमो निकायो दीघनिकायोति अनुलोमिको अपच्चनीको, अत्थानुलोमनतो अन्वत्थनामोति वुत्तं होति।  
अत्थानुलोमनतो अनुलोमिको, अनुलोमिकत्तंयेव विभावेतुं ‘‘कस्मा पना’’तिआदिमाह। एकनिकायम्पीति एकसमूहम्पि। एवं चित्तन्ति एवं विचित्तं। यथयिदन्ति यथा इमे। पोणिका चिक्खल्लिका च खत्तिया, तेसं निवासो पोणिकनिकायो चिक्खल्लिकनिकायोति वुच्चति। एवमादीनि चेत्थ साधकानि सासनतो च लोकतो चाति एवमादीनि उदाहरणानि एत्थ निकायसद्दस्स समूहनिवासानं वाचकभावे सासनतो च वोहारतो च साधकानि पमाणानीति अत्थो। एत्थ पठममुदाहरणं सासनतो साधकवचनं, दुतियं लोकतोति वेदितब्बं।  
पञ्चदसवग्गसङ्गहानीति मूलपरियायवग्गादीहि पञ्चदसहि वग्गेहि सङ्गहो एतेसन्ति पञ्चदसवग्गसङ्गहानि। दियड्ढसतं द्वे च सुत्तानीति अड्ढेन दुतियं दियड्ढं, एकं सतं द्वे पञ्ञाससुत्तानि चाति अत्थो। यत्थाति यस्मिं निकाये। पञ्चदसवग्गपरिग्गहोति पञ्चदसहि वग्गेहि परिग्गहितो सङ्गहितोति अत्थो।  
सुत्तन्तानं सहस्सानि सत्तसुत्तसतानि चाति पाठे सुत्तन्तानं सत्त सहस्सानि सत्त सतानि चाति योजेतब्बं। कत्थचि पन ‘‘सत्त सुत्तसहस्सानि सत्त सुत्तसतानि चा’’तिपि पाठो। संयुत्तसङ्गहोति संयुत्तनिकायस्स सङ्गहो।  
पुब्बे निदस्सिताति सुत्तन्तपिटकनिद्देसे निदस्सिता। वुत्तमेव पकारन्तरेन सङ्खिपित्वा दस्सेतुं ‘‘ठपेत्वा चत्तारो निकाये अवसेसं बुद्धवचन’’न्ति वुत्तं। सकलं विनयपिटकन्तिआदिना निद्दिट्ठमेव हि इमिना पकारन्तरेन सङ्खिपित्वा वुत्तं। तेनेवाह ‘‘ठपेत्वा चतुरोपेते’’तिआदि। तदञ्ञन्ति तेहि चतूहि निकायेहि अञ्ञं अवसेसन्ति अत्थो।  
सब्बमेव २ हिदन्ति सब्बमेव इदं बुद्धवचनं। नवप्पभेदन्ति एत्थ कथं पनेतं नवप्पभेदं होति। तथा हि नवहि अङ्गेहि ववत्थितेहि अञ्ञमञ्ञसङ्कररहितेहि भवितब्बं, तथा च सति असुत्तसभावानेव गेय्यङ्गादीनि सियुं, अथ सुत्तसभावानेव गेय्यङ्गादीनि, एवं सति सुत्तन्ति विसुं सुत्तङ्गमेव न सिया, एवं सन्ते अट्ठङ्गं सासनन्ति आपज्जति। अपिच ‘‘सगाथकं सुत्तं गेय्यं, निग्गाथकं सुत्तं वेय्याकरण’’न्ति अट्ठकथायं वुत्तं। सुत्तञ्च नाम सगाथकं वा सिया निग्गाथकं वाति अङ्गद्वयेनेव तदुभयं सङ्गहितन्ति तदुभयविनिमुत्तञ्च सुत्तं उदानादिविसेससञ्ञारहितं नत्थि, यं सुत्तङ्गं सिया, अथापि कथञ्चि विसुं सुत्तङ्गं सिया, मङ्गलसुत्तादीनं सुत्तङ्गसङ्गहो वा न सिया गाथाभावतो धम्मपदादीनं विय, गेय्यङ्गसङ्गहो वा सिया सगाथकत्ता सगाथकवग्गस्स विय, तथा उभतोविभङ्गादीसु सगाथकप्पदेसानन्ति? वुच्चते –  
सुत्तन्ति सामञ्ञविधि, विसेसविधयो परे।  
सनिमित्ता निरुळ्हत्ता, सहताञ्ञेन नाञ्ञतो॥  
यथावुत्तस्स दोसस्स, नत्थि एत्थावगाहणं।  
तस्मा असङ्करंयेव, नवङ्गं सत्थुसासनं॥  
सब्बस्सपि हि बुद्धवचनस्स सुत्तन्ति अयं सामञ्ञविधि। तथा हि ‘‘एत्तकं तस्स भगवतो सुत्तागतं सुत्तपरियापन्नं, सावत्थिया सुत्तविभङ्गे, सकवादे पञ्च सुत्तसतानी’’तिआदिवचनतो विनयाभिधम्मपरियत्तिविसेसेसुपि सुत्तवोहारो दिस्सति। तेनेव च आयस्मा महाकच्चानो नेत्तियं (नेत्ति॰ सङ्गहवार) आह – ‘‘नवविधसुत्तन्तपरियेट्ठी’’ति। तत्थ हि सुत्तादिवसेन नवङ्गस्स सासनस्स परियेट्ठि परियेसना अत्थविचारणा ‘‘नवविधसुत्तन्तपरियेट्ठी’’ति वुत्ता। तदेकदेसेसु पन गेय्यादयो विसेसविधयो तेन तेन निमित्तेन पतिट्ठिता। तथा हि गेय्यस्स सगाथकत्तं तब्भावनिमित्तं। लोकेपि हि ससिलोकं सगाथकं वा चुण्णियगन्थं ‘‘गेय्य’’न्ति वदन्ति। गाथाविरहे पन सति पुच्छं कत्वा विसज्जनभावो वेय्याकरणस्स तब्भावनिमित्तं। पुच्छाविसज्जनञ्हि ‘‘ब्याकरण’’न्ति वुच्चति। ब्याकरणमेव वेय्याकरणं। एवं सन्ते सगाथकादीनम्पि पुच्छं कत्वा विसज्जनवसेन पवत्तानं वेय्याकरणभावो आपज्जतीति? नापज्जति। गेय्यादिसञ्ञानं अनोकासभावतो सओकासतो अनोकासविधि बलवाति ‘‘गाथाविरहे सती’’ति विसेसितत्ता च। तथा हि धम्मपदादीसु केवलं गाथाबन्धेसु सगाथकत्तेपि सोमनस्सञाणमयिकगाथायुत्तेसु ‘‘वुत्तञ्हेत’’न्तिआदिवचनसम्बन्धेसु अब्भुतधम्मपटिसंयुत्तेसु च सुत्तविसेसेसु यथाक्कमं गाथाउदानइतिवुत्तकअब्भुतधम्मसञ्ञा पतिट्ठिता। एत्थ हि सतिपि सञ्ञन्तरनिमित्तयोगे अनोकाससञ्ञानं बलवभावेनेव गाथादिसञ्ञा पतिट्ठिता, तथा सतिपि गाथाबन्धभावे भगवतो अतीतासु जातीसु चरियानुभावप्पकासकेसु जातकसञ्ञा पतिट्ठिता, सतिपि पञ्हाविसज्जनभावे सगाथकत्ते च केसुचि सुत्तन्तेसु वेदस्स लभापनतो वेदल्लसञ्ञा पतिट्ठिताति एवं तेन तेन सगाथकत्तादिना निमित्तेन तेसु तेसु सुत्तविसेसेसु गेय्यादिसञ्ञा पतिट्ठिताति विसेसविधयो सुत्तङ्गतो परे गेय्यादयो। यं पनेत्थ गेय्यङ्गादिनिमित्तरहितं, तं सुत्तङ्गं विसेससञ्ञापरिहारेन सामञ्ञसञ्ञाय पवत्तनतो।  
ननु च एवं सन्तेपि सगाथकं सुत्तं गेय्यं, निग्गाथकं सुत्तं वेय्याकरणन्ति सुत्तङ्गं न सम्भवतीति चोदना तदवत्था एवाति? न तदवत्था। सोधितत्ता। सोधितञ्हि पुब्बे गाथाविरहे सति पुच्छाविसज्जनभावो वेय्याकरणस्स तब्भावनिमित्तन्ति। यञ्च वुत्तं ‘‘गाथाभावतो मङ्गलसुत्तादीनं सुत्तङ्गसङ्गहो न सिया’’ति, तं न, निरुळ्हत्ताति। निरुळ्हो हि मङ्गलसुत्तादीनं सुत्तभावो। न हि तानि धम्मपदबुद्धवंसादयो विय गाथाभावेन पञ्ञातानि, अथ खो सुत्तभावेनेव। तेनेव हि अट्ठकथायं सुत्तनामकन्ति नामग्गहणं कतं। यं पन वुत्तं ‘‘सगाथकत्ता गेय्यङ्गसङ्गहो सिया’’ति, तम्पि नत्थि। यस्मा सहताञ्ञेन। सहभावो हि नाम अत्थतो अञ्ञेन होति, सह गाथाहीति च सगाथकं। न च मङ्गलसुत्तादीसु गाथाविनिमुत्तो कोचि सुत्तप्पदेसो अत्थि, यो ‘‘सह गाथाही’’ति वुच्चेय्य। ननु च गाथासमुदायो गाथाहि अञ्ञो होति, तथा च तस्स वसेन सह गाथाहीति सगाथकन्ति सक्का वत्तुन्ति? तं न। न हि अवयवविनिमुत्तो समुदायो नाम कोचि अत्थि। यम्पि वुत्तं ‘‘उभतोविभङ्गादीसु सगाथकप्पदेसानं गेय्यङ्गसङ्गहो सिया’’ति, तम्पि न अञ्ञतो। अञ्ञायेव हि ता गाथा जातकादिपरियापन्नत्ता। अथो न ताहि उभतोविभङ्गादीनं गेय्यङ्गभावोति एवं सुत्तादीनं अङ्गानं अञ्ञमञ्ञसङ्कराभावो वेदितब्बो।  
इदानि सुत्तादीनि नवङ्गानि विभजित्वा दस्सेन्तो आह ‘‘तत्थ उभतोविभङ्गनिद्देसखन्धकपरिवारा’’तिआदि। तत्थ निद्देसो नाम सुत्तनिपाते –  
‘‘कामं कामयमानस्स, तस्स चेतं समिज्झति।  
अद्धा पीतिमनो होति, लद्धा मच्चो यदिच्छती’’ति॥ (सु॰ नि॰ ७७२) –  
आदिना आगतस्स अट्ठकवग्गस्स,  
‘‘केनस्सु निवुतो लोको, (इच्चायस्मा अजितो।)  
केनस्सु नप्पकासति।  
किस्साभिलेपनं ब्रूसि,  
किंसु तस्स महब्भय’’न्ति॥ (सु॰ नि॰ १०३८) –  
आदिना आगतस्स पारायनवग्गस्स,  
‘‘सब्बेसु भूतेसु निधाय दण्डं,  
अविहेठयं अञ्ञतरम्पि तेसं।  
न पुत्तमिच्छेय्य कुतो सहायं,  
एको चरे खग्गविसाणकप्पो’’ति॥ (सु॰ नि॰ ३५) –  
आदिना आगतस्स खग्गविसाणसुत्तस्स च तदत्थविभागवसेन सत्थुकप्पेन आयस्मता धम्मसेनापतिसारिपुत्तत्थेरेन कतो निद्देसो महानिद्देसो चूळनिद्देसोति च वुच्चति। एवमिध निद्देसस्स सुत्तङ्गसङ्गहो भदन्तबुद्धघोसाचरियेन दस्सितोति वेदितब्बो। अञ्ञत्थापि च दीघनिकायट्ठकथादीसु सब्बत्थ उभतोविभङ्गनिद्देसखन्धकपरिवाराति निद्देसस्स सुत्तङ्गसङ्गहो एव दस्सितो। आचरियधम्मपालत्थेरेनपि नेत्तिपकरणट्ठकथायं एवमेतस्स सुत्तङ्गसङ्गहोव कथितो। केचि पन निद्देसस्स गाथावेय्याकरणङ्गेसु द्वीसु सङ्गहं वदन्ति। वुत्तञ्हेतं निद्देसअट्ठकथायं उपसेनत्थेरेन –  
‘‘तदेतं विनयपिटकं सुत्तन्तपिटकं अभिधम्मपिटकन्ति तीसु पिटकेसु सुत्तन्तपिटकपरियापन्नं, दीघनिकायो मज्झिमनिकायो संयुत्तनिकायो अङ्गुत्तरनिकायो खुद्दकनिकायोति पञ्चसु महानिकायेसु खुद्दकमहानिकाये परियापन्नं, सुत्तं गेय्यं वेय्याकरणं गाथा उदानं इतिवुत्तकं जातकं अब्भुतधम्मं वेदल्लन्ति नवसु सत्थुसासनङ्गेसु यथासम्भवं गाथावेय्याकरणङ्गद्वयसङ्गहित’’न्ति (महानि॰ अट्ठ॰ गन्थारम्भकथा)।  
एत्थ ताव कत्थचि पुच्छाविसज्जनसभावतो निद्देसेकदेसस्स वेय्याकरणङ्गसङ्गहो युज्जतु नाम , गाथङ्गसङ्गहो पन कथं युज्जेय्याति इदमेत्थ वीमंसितब्बं। धम्मपदादीनं विय हि केवलं गाथाबन्धभावो गाथङ्गस्स तब्भावनिमित्तं। धम्मपदादीसु हि केवलं गाथाबन्धेसु गाथासमञ्ञा पतिट्ठिता, निद्देसे च न कोचि केवलो गाथाबन्धप्पदेसो उपलब्भति। सम्मासम्बुद्धेन भासितानंयेव हि अट्ठकवग्गादिसङ्गहितानं गाथानं निद्देसमत्तं धम्मसेनापतिना कतं। अत्थविभजनत्थं आनीतापि हि ता अट्ठकवग्गादिसङ्गहिता निद्दिसितब्बा मूलगाथायो सुत्तनिपातपरियापन्नत्ता अञ्ञायेवाति न निद्देससङ्ख्यं गच्छन्ति उभतोविभङ्गादीसु आगतभावेपि तं वोहारं अलभमाना जातकादिगाथापरियापन्ना गाथायो विय, तस्मा कारणन्तरमेत्थ गवेसितब्बं, युत्ततरं वा गहेतब्बं।  
नालकसुत्ततुवट्टकसुत्तानीति एत्थ नालकसुत्तं नाम पदुमुत्तरस्स भगवतो सावकं मोनेय्यपटिपदं पटिपन्नं दिस्वा तदत्थं अभिकङ्खमानेन ततो पभुति कप्पसतसहस्सं पारमियो पूरेत्वा आगतेन असितस्स इसिनो भागिनेय्येन नालकत्थेरेन धम्मचक्कप्पवत्तितदिवसतो सत्तमे दिवसे ‘‘अञ्ञातमेत’’न्तिआदीहि द्वीहि गाथाहि मोनेय्यपटिपदं पुट्ठेन भगवता ‘‘मोनेय्यं ते उपञ्ञिस्स’’न्तिआदिना (सु॰ नि॰ ७०६) नालकत्थेरस्स भासितं मोनेय्यपटिपदापरिदीपकं सुत्तं। तुवट्टकसुत्तं पन महासमयसुत्तन्तदेसनाय सन्निपतितेसु देवेसु ‘‘का नु खो अरहत्तप्पत्तिया पटिपत्ती’’ति उप्पन्नचित्तानं एकच्चानं देवतानं तमत्थं पकासेतुं ‘‘पुच्छामि तं आदिच्चबन्धू’’तिआदिना (सु॰ नि॰ ९२१; महानि॰ १५० ) निम्मितबुद्धेन अत्तानं पुच्छापेत्वा ‘‘मूलं पपञ्चसङ्खाया’’तिआदिना (सु॰ नि॰ ९२२) भासितं सुत्तं। एवमिधसुत्तनिपाते आगतानं मङ्गलसुत्तादीनं सुत्तङ्गसङ्गहो दस्सितो, तत्थेव आगतानं असुत्तनामिकानं सुद्धिकगाथानं गाथङ्गसङ्गहञ्च दस्सयिस्सति, एवं सति सुत्तनिपातट्ठकथारम्भे –  
‘‘गाथासतसमाकिण्णो , गेय्यब्याकरणङ्कितो।  
कस्मा सुत्तनिपातोति, सङ्खमेस गतोति चे’’ति॥ (सु॰ नि॰ अट्ठ॰ १.गन्थारम्भकथा) –  
सकलस्सपि सुत्तनिपातस्स गेय्यवेय्याकरणङ्गसङ्गहो कस्मा चोदितोति? नायं विरोधो। केवलञ्हि तत्थ चोदकेन सगाथकत्तं कत्थचि पुच्छाविसज्जनमत्तञ्च गहेत्वा चोदनामत्तं कतन्ति गहेतब्बं। अञ्ञथा सुत्तनिपाते निग्गाथकस्स सुत्तस्सेव अभावतो वेय्याकरणङ्गसङ्गहो न चोदेतब्बो सियाति। सगाथावग्गो गेय्यन्ति योजेतब्बं। ‘‘अट्ठहि अङ्गेहि असङ्गहितं नाम पटिसम्भिदादी’’ति तीसुपि गण्ठिपदेसु वुत्तं। केचि पन पटिसम्भिदामग्गस्स गेय्यवेय्याकरणङ्गद्वयसङ्गहं वदन्ति। वुत्तञ्हेतं पटिसम्भिदामग्गट्ठकथायं (पटि॰ म॰ अट्ठ॰ १.गन्थारम्भकथा) ‘‘नवसु सत्थुसासनङ्गेसु यथासम्भवं गेय्यवेय्याकरणङ्गद्वयसङ्गहित’’न्ति।  
नोसुत्तनामिकाति असुत्तनामिका। ‘‘सुद्धिकगाथा नाम वत्थुगाथा’’ति तीसु गण्ठिपदेसु वुत्तं। तत्थ वत्थुगाथाति –  
‘‘कोसलानं पुरा रम्मा, अगमा दक्खिणापथं।  
आकिञ्चञ्ञं पत्थयानो, ब्राह्मणो मन्तपारगू’’ति॥ (सु॰ नि॰ ९८२) –  
आदिना पारायनवग्गस्स निदानं आरोपेन्तेन आयस्मता आनन्दत्थेरेन सङ्गीतिकाले वुत्ता छप्पञ्ञास च गाथायो, आनन्दत्थेरेनेव सङ्गीतिकाले नालकसुत्तस्स निदानं आरोपेन्तेन वुत्ता –  
‘‘आनन्दजाते तिदसगणे पतीते,  
सक्कञ्च इन्दं सुचिवसने च देवे।  
दुस्सं गहेत्वा अतिरिव थोमयन्ते,  
असितो इसि अद्दस दिवाविहारे’’ति॥ (सु॰ नि॰ ६८४) –  
आदिका वीसतिमत्ता गाथायो च वुच्चन्ति। तत्थ ‘‘नालकसुत्तस्स वत्थुगाथायो नालकसुत्तसङ्ख्यंयेव गच्छन्ती’’ति अट्ठकथायं वुत्तं। वुत्तञ्हेतं सुत्तनिपातट्ठकथायं (सु॰ नि॰ अट्ठ॰ २.६८५) –  
‘‘परिनिब्बुते पन भगवति सङ्गीतिं करोन्तेन आयस्मता महाकस्सपेन आयस्मा आनन्दो तमेव मोनेय्यपटिपदं पुट्ठो येन यदा च समादपितो नालको भगवन्तं पुच्छि, तं सब्बं पाकटं कत्वा दस्सेतुकामो ‘आनन्दजाते’तिआदिका वीसति वत्थुगाथायो वत्वा अभासि। तं सब्बम्पि नालकसुत्तन्ति वुच्चती’’ति।  
तस्मा नालकसुत्तस्स वत्थुगाथायो नालकसुत्तग्गहणेनेव सङ्गहिताति पारायनिकवग्गस्स वत्थुगाथायो इध सुद्धिकगाथाति गहेतब्बं। तत्थेव पनस्स पारायनियवग्गे अजितमाणवकादीनं सोळसन्नं ब्राह्मणानं पुच्छागाथा भगवतो विसज्जनगाथा च इध सुद्धिकगाथाति एवम्पि वत्तुं युज्जति। तापि हि पाळियं सुत्तनामेन अवत्वा ‘‘अजितमाणवकपुच्छा तिस्समेत्तय्यमाणवकपुच्छा’’तिआदिना (सु॰ नि॰ १०३८-१०४८) आगतत्ता चुण्णियगन्थेहि अमिस्सत्ता च नोसुत्तनामिका सुद्धिकगाथा नामाति वत्तुं वट्टति।  
इदानि उदानं सरूपतो ववत्थपेन्तो आह ‘‘सोमनस्सञाणमयिकगाथापटिसंयुत्ता’’तिआदि। केनट्ठेन (उदा॰ अट्ठ॰ गन्थारम्भकथा) पनेतं ‘‘उदान’’न्ति वुच्चति? उदाननट्ठेन। किमिदं उदानं नाम? पीतिवेगसमुट्ठापितो उदाहारो। यथा हि यं तेलादि मिनितब्बवत्थु मानं गहेतुं न सक्कोति, विस्सन्दित्वा गच्छति, तं ‘‘अवसेको’’ति वुच्चति, यञ्च जलं तळाकं गहेतुं न सक्कोति, अज्झोत्थरित्वा गच्छति, तं ‘‘महोघो’’ति वुच्चति, एवमेव यं पीतिवेगसमुट्ठापितं वितक्कविप्फारं हदयं सन्धारेतुं न सक्कोति, सो अधिको हुत्वा अन्तो असण्ठहित्वा बहि वचीद्वारेन निक्खन्तो पटिग्गाहकनिरपेक्खो उदाहारविसेसो ‘‘उदान’’न्ति वुच्चति। धम्मसंवेगवसेनपि अयमाकारो लब्भतेव। तयिदं कत्थचि गाथाबन्धवसेन कत्थचि वाक्यवसेन पवत्तं। तथा हि –  
‘‘तेन खो पन समयेन भगवा भिक्खू निब्बानपटिसंयुत्ताय धम्मिया कथाय सन्दस्सेति समादपेति समुत्तेजेति सम्पहंसेति। तेध भिक्खू अट्ठिं कत्वा मनसि कत्वा सब्बं चेतसा समन्नाहरित्वा ओहितसोता धम्मं सुणन्ति। अथ खो भगवा एतमत्थं विदित्वा तायं वेलायं इमं उदानं उदानेसि ‘अत्थि, भिक्खवे, तदायतनं, यत्थ नेव पथवी न आपो’’’ति (उदा॰ ७१-७२) –  
आदीसु सोमनस्सञाणसमुट्ठितवाक्यवसेन पवत्तं।  
ननु च उदानं नाम पीतिसोमनस्ससमुट्ठापितो धम्मसंवेगसमुट्ठापितो वा धम्मपटिग्गाहकनिरपेक्खो उदाहारो तथा चेव सब्बत्थ आगतं, इध कस्मा भगवा उदानेन्तो भिक्खू आमन्तेसीति? तेसं भिक्खूनं सञ्ञापनत्थं। निब्बानपटिसंयुत्तञ्हि भगवा तेसं भिक्खूनं धम्मं देसेत्वा निब्बानगुणानुस्सरणेन उप्पन्नपीतिसोमनस्सेन उदानं उदानेन्तो ‘‘इध निब्बानवज्जो सब्बो सभावधम्मो पच्चयायत्तवुत्तिकोव उपलब्भति, न पच्चयनिरपेक्खो, अयं पन निब्बानधम्मो कथमप्पच्चयो उपलब्भती’’ति तेसं भिक्खूनं चेतोपरिवितक्कमञ्ञाय तेसं ञापेतुकामो ‘‘अत्थि, भिक्खवे, तदायतन’’न्ति (उदा॰ ७१)-आदिमाह। न एकन्ततो ते पटिग्गाहके कत्वाति वेदितब्बं।  
‘‘सचे भायथ दुक्खस्स, सचे वो दुक्खमप्पियं।  
माकत्थ पापकं कम्मं, आवि वा यदि वा रहो’’ति॥ (उदा॰ ४४) –  
एवमादिकं पन धम्मसंवेगवसप्पवत्तं उदानन्ति वेदितब्बं।  
‘‘सुखकामानि भूतानि, यो दण्डेन विहिंसति।  
अत्तनो सुखमेसानो, पेच्च सो न लभते सुख’’न्ति॥ (ध॰ प॰ १३१; उदा॰ १३) –  
इदम्पि धम्मसंवेगवसप्पवत्तं उदानन्ति वदन्ति। तथा हि एकस्मिं समये सम्बहुला गोपालका अन्तरा च सावत्थिं अन्तरा च जेतवनं अहिं दण्डेहि हनन्ति। तेन च समयेन भगवा सावत्थिं पिण्डाय गच्छन्तो अन्तरामग्गे ते दारके अहिं दण्डेन हनन्ते दिस्वा ‘‘कस्मा कुमारका इमं अहिं दण्डेन हनथा’’ति पुच्छित्वा ‘‘डंसनभयेन भन्ते’’ति च वुत्ते ‘‘इमे ‘अत्तनो सुखं करिस्सामा’ति इमं पहरन्ता निब्बत्तट्ठाने दुक्खं अनुभविस्सन्ति, अहो अविज्जाय निकतिकोसल्ल’’न्ति धम्मसंवेगं उप्पादेसि। तेनेव च धम्मसंवेगेन इमं उदानं उदानेसि। एवमेतं कत्थचि गाथाबन्धवसेन कत्थचि वाक्यवसेन कत्थचि सोमनस्सवसेन कत्थचि धम्मसंवेगवसेन पवत्तन्ति वेदितब्बं। तस्मा अट्ठकथायं ‘‘सोमनस्सञाणमयिकगाथापटिसंयुत्तानी’’ति यं उदानलक्खणं वुत्तं, तं येभुय्यवसेन वुत्तन्ति गहेतब्बं। येभुय्येन हि उदानं गाथाबन्धवसेन भासितं पीतिसोमनस्ससमुट्ठापितञ्च।  
तयिदं सब्बञ्ञुबुद्धभासितं पच्चेकबुद्धभासितं सावकभासितन्ति तिविधं होति। तत्थ पच्चेकबुद्धभासितं –  
‘‘सब्बेसु भूतेसु निधाय दण्डं,  
अविहेठयं अञ्ञतरम्पि तेस’’न्ति॥ –  
आदिना खग्गविसाणसुत्ते (सु॰ नि॰ ३५) आगतमेव। सावकभासितानिपि –  
‘‘सब्बो रागो पहीनो मे, सब्बो दोसो समूहतो।  
सब्बो मे विहतो मोहो, सीतिभूतोस्मि निब्बुतो’’ति॥ –  
आदिना थेरगाथासु (थेरगा॰ ७९),  
‘‘कायेन संवुता आसिं, वाचाय उद चेतसा।  
समूलं तण्हमब्भुय्ह, सीतिभूताम्हि निब्बुता’’ति॥ –  
थेरिगाथासु (थेरीगा॰ १५) च आगतानि। अञ्ञानिपि सक्कादीहि देवेहि भासितानि ‘‘अहो दानं परमदानं कस्सपे सुपतिट्ठित’’न्तिआदीनि (उदा॰ २७), सोणदण्डब्राह्मणादीहि मनुस्सेहि च भासितानि ‘‘नमो तस्स भगवतो’’तिआदीनि (दी॰ नि॰ २.३७१; म॰ नि॰ १.२९०) तिस्सो सङ्गीतियो आरुळ्हानि उदानानि सन्ति एव, न तानि इध अधिप्पेतानि। यानि पन सम्मासम्बुद्धेन सामं आहच्चभासितानि जिनवचनभूतानि, तानेव च धम्मसङ्गाहकेहि ‘‘उदान’’न्ति सङ्गीतं। एतानियेव च सन्धाय भगवतो परियत्तिधम्मं नवविधा विभजित्वा उद्दिसन्तेन उदानन्ति वुत्तं।  
या पन ‘‘अनेकजातिसंसार’’न्तिआदिगाथा भगवता बोधिया मूले उदानवसेन पवत्तिता अनेकसतसहस्सानं सम्मासम्बुद्धानं उदानभूता च, ता अपरभागे धम्मभण्डागारिकस्स भगवता देसितत्ता धम्मसङ्गाहकेहि उदानपाळियं सङ्गहं अनारोपेत्वा धम्मपदे सङ्गहिता। यञ्च ‘‘अञ्ञासि वत भो कोण्डञ्ञो’’ति उदानवचनं दससहस्सिलोकधातुया देवमनुस्सानं पवेदनसमत्थनिग्घोसविप्फारं भगवता भासितं, तदपि पठमबोधियं सब्बेसं एव भिक्खूनं सम्मापटिपत्तिपच्चवेक्खणहेतुकं ‘‘आराधयिंसु वत मं भिक्खू एकं समय’’न्तिआदिवचनं (म॰ नि॰ १.२२५) विय धम्मचक्कप्पवत्तनसुत्तदेसनापरियोसाने अत्तना अधिगतधम्मेकदेसस्स यथादेसितस्स अरियमग्गस्स सावकेसु सब्बपठमं थेरेन अधिगतत्ता अत्तनो परिस्समस्स सफलभावपच्चवेक्खणहेतुकं पीतिसोमनस्सजनितं उदाहारमत्तां, न ‘‘यदा हवे पातुभवन्ति धम्मा’’तिआदिवचनं (महाव॰ १-३; उदा॰ १-३) विय पवत्तिया निवत्तिया वा पकासनन्ति न धम्मसङ्गाहकेहि उदानपाळियं सङ्गीतन्ति दट्ठब्बं।  
उदानपाळियञ्च बोधिवग्गादीसु अट्ठसु वग्गेसु दस दस कत्वा असीतियेव सुत्तन्ता सङ्गीता , ततोयेव च उदानट्ठकथायं (उदा॰ अट्ठ॰ गन्थारम्भकथा) आचरियधम्मपालत्थेरेन वुत्तं –  
‘‘असीति एव सुत्तन्ता, वग्गा अट्ठ समासतो।  
गाथा च पञ्चनवुति, उदानस्स पकासिता॥  
‘‘अड्ढूननवमत्ता च, भाणवारा पमाणतो।  
एकाधिका तथासीति, उदानस्सानुसन्धयो॥  
‘‘एकवीससहस्सानि, सतमेव विचक्खणो।  
पदानेतानुदानस्स, गणितानि विनिद्दिसे॥ –  
गाथापादतो पन –  
‘‘अट्ठसहस्समत्तानि, चत्तारेव सतानि च।  
पदानेतानुदानस्स, तेवीसति च निद्दिसे॥  
‘‘अक्खरानं सहस्सानि, सट्ठि सत्त सतानि च।  
तीणि द्वासीति च तथा, उदानस्स पवेदिता’’ति॥  
इध पन ‘‘द्वासीति सुत्तन्ता’’ति वुत्तं, तं न समेति, तस्मा ‘‘असीति सुत्तन्ता’’ति पाठेन भवितब्बं।  
वुत्तञ्हेतं भगवता – ‘‘वुत्तमरहताति मे सुतं। एकधम्मं, भिक्खवे, पजहथ, अहं वो पाटिभोगो अनागामिताय। कतमं एकधम्मं? लोभं, भिक्खवे, एकधम्मं पजहथ, अहं वो पाटिभोगो अनागामिताया’’ति एवमादिना एककदुकतिकचतुक्कवसेन इतिवुत्तकपाळियं (इतिवु॰ १) सङ्गहमारोपितानि द्वादसुत्तरसतसुत्तन्तानि इतिवुत्तकं नामाति दस्सेन्तो आह ‘‘वुत्तञ्हेत’’न्तिआदि। दसुत्तरसतसुत्तन्ताति एत्थापि ‘‘द्वादसुत्तरसतसुत्तन्ता’’ति पाठेन भवितब्बं। तथा हि एककनिपाते ताव सत्तवीसति सुत्तानि, दुकनिपाते द्वावीसति, तिकनिपाते पञ्ञास, चतुक्कनिपाते तेरसाति द्वादसुत्तरसतसुत्तन्तानेव इतिवुत्तकपाळियं आगतानि। ततोयेव च पाळियं –  
‘‘लोभो दोसो च मोहो च,  
कोधो मक्खेन पञ्चमं।  
मानो सब्बं पुन मानो,  
लोभो दोसेन तेरस॥  
‘‘मोहो कोधो पुन मक्खो,  
नीवरणा तण्हाय पञ्चमं।  
द्वे सेक्खभेदा सामग्गी,  
पदुट्ठनिरयेन तेरस॥  
‘‘पसन्ना एकमाभायि, पुग्गलं अतीतेन पञ्चमं।  
एवञ्चे ओपधिकं पुञ्ञं, सत्तवीस पकासिता’’ति॥ –  
एवमादिना उद्दानगाथाहि द्वादसुत्तरसतसुत्तानि गणेत्वा दस्सितानि। तेनेव च अट्ठकथायम्पि (इतिवु॰ अट्ठ॰ गन्थारम्भकथा) –  
‘‘सुत्ततो एककनिपाते ताव सत्तवीसति सुत्तानि, दुकनिपाते द्वावीसति, तिकनिपाते पञ्ञास, चतुक्कनिपाते तेरसाति द्वादसाधिकसतसुत्तसङ्गह’’न्ति –  
वुत्तं। कामञ्चेत्थ अप्पकं ऊनमधिकं वा गणनूपगं न होतीति कत्वा ‘‘द्वासीति खन्धकवत्तानी’’ति वत्तब्बे ‘‘असीति खन्धकवत्तानी’’ति वुत्तवचनं विय ‘‘द्वादसुत्तरसतसुत्तन्ता’’ति वत्तब्बे ‘‘दसुत्तरसतसुत्तन्ता’’ति वुत्तन्तिपि सक्का वत्तुं, तथापि ईदिसे ठाने पमाणं दस्सेन्तेन याथावतोव नियमेत्वा दस्सेतब्बन्ति ‘‘द्वादसुत्तरसतसुत्तन्ता’’ इच्चेव पाठेन भवितब्बं।  
जातं भूतं पुरावुत्थं भगवतो पुब्बचरितं कायति कथेति पकासेतीति जातकं।  
‘‘चत्तारोमे , भिक्खवे, अच्छरिया अब्भुता धम्मा आनन्दे। कतमे चत्तारो? सचे, भिक्खवे, भिक्खुपरिसा आनन्दं दस्सनाय उपसङ्कमति, दस्सनेनपि सा अत्तमना होति। तत्थ चे आनन्दो धम्मं भासति, भासितेनपि सा अत्तमना होति, अतित्ताव, भिक्खवे, भिक्खुपरिसा होति, अथ आनन्दो तुण्ही भवति। सचे भिक्खुनीपरिसा…पे॰… उपासकपरिसा…पे॰… उपासिका परिसा आनन्दं दस्सनाय उपसङ्कमति, दस्सनेनपि सा अत्तमना होति। तत्थ चे आनन्दो धम्मं भासति, भासितेनपि सा अत्तमना होति, अतित्ताव, भिक्खवे, उपासिकापरिसा होति, अथ आनन्दो तुण्ही भवति। इमे खो, भिक्खवे, चत्तारो अच्छरिया अब्भुता धम्मा आनन्दे’’ति (अ॰ नि॰ ४.१२९) एवमादिनयप्पवत्ता सब्बेपि अच्छरियअब्भुतधम्मपटिसंयुत्ता सुत्तन्ता अब्भुतधम्मं नामाति दस्सेन्तो आह ‘‘चत्तारोमे, भिक्खवे’’तिआदि।  
चूळवेदल्लादीसु (म॰ नि॰ १.४६० आदयो) विसाखेन नाम उपासकेन पुट्ठाय धम्मदिन्नाय नाम भिक्खुनिया भासितं सुत्तं चूळवेदल्लन्ति वेदितब्बं। महावेदल्लं (म॰ नि॰ १.४४९ आदयो) पन महाकोट्ठिकत्थेरेन पुच्छितेन आयस्मता सारिपुत्तत्थेरेन भासितं। सम्मादिट्ठिसुत्तम्पि (म॰ नि॰ १.८९ आदयो) भिक्खूहि पुट्ठेन तेनेवायस्मता सारिपुत्तत्थेरेन भासितं। एतानि मज्झिमनिकायपरियापन्नानि। सक्कपञ्हं (दी॰ नि॰ २.३४४ आदयो) पन सक्केन पुट्ठो भगवा अभासि, तञ्च दीघनिकायपरियापन्नन्ति वेदितब्बं। महापुण्णमसुत्तम्पि (म॰ नि॰ ३.८५ आदयो) तदहुपोसथे पन्नरसे पुण्णमाय रत्तिया अञ्ञतरेन भिक्खुना पुट्ठेन भगवता भासितं, तं पन मज्झिमनिकायपरियापन्नन्ति वेदितब्बं। वेदन्ति ञाणं। तुट्ठिन्ति यथाभासितधम्मदेसनं विदित्वा ‘‘साधु अय्ये, साधावुसो’’तिआदिना अब्भनुमोदनवसप्पवत्तं पीतिसोमनस्सं। लद्धा लद्धाति लभित्वा लभित्वा, पुनप्पुनं लभित्वाति वुत्तं होति।  
एवं अङ्गवसेन सकलम्पि बुद्धवचनं विभजित्वा इदानि धम्मक्खन्धवसेन विभजित्वा कथेतुकामो आह ‘‘कथं धम्मक्खन्धवसेना’’तिआदि। तत्थ धम्मक्खन्धवसेनाति धम्मरासिवसेन। द्वासीति सहस्सानि बुद्धतो गण्हिं, द्वे सहस्सानि भिक्खुतो गण्हिन्ति सम्बन्धो। तत्थ बुद्धतो गण्हिन्ति सम्मासम्बुद्धतो उग्गण्हिं, द्वेसहस्साधिकानि असीति धम्मक्खन्धसहस्सानि सत्थु सन्तिका अधिगण्हिन्ति अत्थो। द्वे सहस्सानि भिक्खुतोति द्वे धम्मक्खन्धसहस्सानि भिक्खुतो उग्गण्हिं, धम्मसेनापतिआदीनं भिक्खूनं सन्तिका अधिगण्हिं। सारिपुत्तत्थेरादीहि भासितानं सम्मादिट्ठिसुत्तन्तादीनं वसेन हि ‘‘द्वे सहस्सानि भिक्खुतो’’ति वुत्तं। चतुरासीति सहस्सानीति तदुभयं समोधानेत्वा चतुसहस्साधिकानि असीति सहस्सानि। ये मे धम्मा पवत्तिनोति ये धम्मा मम पवत्तिनो पवत्तमाना पगुणा वाचुग्गता जिव्हग्गे परिवत्तन्ति, ते धम्मा चतुरासीति धम्मक्खन्धसहस्सानीति वुत्तं होति। केचि पन ‘‘ये इमे’’ति पदच्छेदं कत्वा ‘‘ये इमे धम्मा बुद्धस्स भगवतो भिक्खूनञ्च पवत्तिनो, तेहि पवत्तिता, तेस्वाहं द्वासीति सहस्सानि बुद्धतो गण्हिं, द्वे सहस्सानि भिक्खुतोति एवं चतुरासीति धम्मक्खन्धसहस्सानी’’ति एवमेत्थ सम्बन्धं वदन्ति।  
एत्थ च सुभसुत्तं (दी॰ नि॰ १.४४४ आदयो) गोपकमोग्गल्लानसुत्तञ्च (म॰ नि॰ ३.७९ आदयो) परिनिब्बुते भगवति आनन्दत्थेरेन वुत्तत्ता चतुरासीतिधम्मक्खन्धसहस्सेसु अन्तोगधं होति, न होतीति? तत्थ पटिसम्भिदागण्ठिपदे ताव इदं वुत्तं ‘‘सयं वुत्तधम्मक्खन्धानं भिक्खुतो गहितेयेव सङ्गहेत्वा एवमाहाति दट्ठब्ब’’न्ति। भगवता पन दिन्ननये ठत्वा भासितत्ता सयं वुत्तधम्मक्खन्धानम्पि ‘‘बुद्धतो गण्हि’’न्ति एत्थ सङ्गहं कत्वा वुत्तन्ति एवमेत्थ वत्तुं युत्ततरं विय दिस्सति। भगवतायेव हि दिन्ननये ठत्वा सावका धम्मं देसेन्ति। तेनेव हि ततियसङ्गीतियञ्च मोग्गलिपुत्ततिस्सत्थेरेन भासितम्पि कथावत्थुप्पकरणं बुद्धभासितं नाम जातं, ततोयेव च अत्तना भासितम्पि सुभसुत्तादि सङ्गीतिं आरोपेन्तेन आयस्मता आनन्दत्थेरेन ‘‘एवं मे सुत’’न्ति वुत्तं।  
एवं परिदीपितधम्मक्खन्धवसेनाति गोपकमोग्गल्लानेन ब्राह्मणेन ‘‘त्वं बहुस्सुतोति बुद्धसासने पाकटो, कित्तका धम्मा ते सत्थारा भासिता, तया धारिता’’ति पुच्छिते तस्स पटिवचनं देन्तेन आयस्मता आनन्दत्थेरेन एवं ‘‘द्वासीति बुद्धतो गण्हि’’न्तिआदिना परिदीपितधम्मक्खन्धानं वसेन। एकानुसन्धिकं सुत्तं सतिपट्ठानादि। सतिपट्ठानसुत्तञ्हि ‘‘एकायनो अयं, भिक्खवे, मग्गो सत्तानं विसुद्धिया’’तिआदिना (दी॰ नि॰ २.३७३) चत्तारो सतिपट्ठाने आरभित्वा तेसंयेव विभागदस्सनवसेन पवत्तत्ता ‘‘एकानुसन्धिक’’न्ति वुच्चति। अनेकानुसन्धिकन्ति नानानुसन्धिकं परिनिब्बानसुत्तादि। परिनिब्बानसुत्तञ्हि नानाठानेसु नानाधम्मदेसनानं वसेन पवत्तत्ता ‘‘अनेकानुसन्धिक’’न्ति वुच्चति। गाथाबन्धेसु पञ्हपुच्छनन्ति –  
‘‘कति छिन्दे कति जहे, कति चुत्तरि भावये।  
कति सङ्गातिगो भिक्खु, ‘ओघतिण्णो’ति वुच्चती’’ति॥ (सं॰ नि॰ १.५) –  
एवमादिनयप्पवत्तं पञ्हपुच्छनं एको धम्मक्खन्धोति अत्थो।  
‘‘पञ्च छिन्दे पञ्च जहे, पञ्च चुत्तरि भावये।  
पञ्च सङ्गातिगो भिक्खु, ‘ओघतिण्णो’ति वुच्चती’’ति॥ (सं॰ नि॰ १.५) –  
एवमादिनयप्पवत्तं विसज्जनन्ति वेदितब्बं। तिकदुकभाजनं निक्खेपकण्डअट्ठकथाकण्डवसेन वेदितब्बं। तस्मा ‘‘कुसला धम्मा, अकुसला धम्मा, अब्याकता धम्मा, सुखाय वेदनाय सम्पयुत्ता धम्मा, दुक्खाय वेदनाय सम्पयुत्ता धम्मा, अदुक्खमसुखाय वेदनाय सम्पयुत्ता धम्मा’’ति एवमादीसु तिकेसु कुसलत्तिकस्स विभजनवसेन यं वुत्तं निक्खेपकण्डे (ध॰ स॰ ९८५-९८७) –  
‘‘कतमे धम्मा कुसला? तीणि कुसलमूलानि अलोभो अदोसो अमोहो, तंसम्पयुत्तो वेदनाक्खन्धो सञ्ञाक्खन्धो सङ्खारक्खन्धो विञ्ञाणक्खन्धो, तंसमुट्ठानं कायकम्मं वचीकम्मं मनोकम्मं। इमे धम्मा कुसला।  
‘‘कतमे धम्मा अकुसला? तीणि अकुसलमूलानि लोभो दोसो मोहो, तदेकट्ठा च किलेसा, तंसम्पयुत्तो वेदनाक्खन्धो…पे॰… मनोकम्मं। इमे धम्मा अकुसला।  
‘‘कतमे धम्मा अब्याकता? कुसलाकुसलानं धम्मानं विपाका कामावचरा रूपावचरा अरूपावचरा अपरियापन्ना वेदनाक्खन्धो …पे॰… विञ्ञाणक्खन्धो, ये च धम्मा किरिया नेव कुसला नाकुसला न च कम्मविपाका सब्बञ्च रूपं असङ्खता च धातु। इमे धम्मा अब्याकता’’ति –  
अयमेको धम्मक्खन्धो। एवं सेसत्तिकानम्पि एकेकस्स तिकस्स विभजनं एकेको धम्मक्खन्धोति वेदितब्बं।  
तथा ‘‘हेतू धम्मा’’ति एवमादिकेसु दुकेसु एकेकस्स दुकस्स विभजनवसेन यं वुत्तं –  
‘‘कतमे धम्मा हेतू? तयो कुसला हेतू, तयो अकुसला हेतू, तयो अब्याकता हेतू’’ति (ध॰ स॰ १०५९) –  
आदि, तत्थापि एकेकस्स दुकस्स विभजनं एकेको धम्मक्खन्धो। पुन अट्ठकथाकण्डे (ध॰ स॰ १३८४-१३८६) –  
‘‘कतमे धम्मा कुसला? चतूसु भूमीसु कुसलं। इमे धम्मा कुसला। कतमे धम्मा अकुसला? द्वादस अकुसलचित्तुप्पादा। इमे धम्मा अकुसला। कतमे धम्मा अब्याकता? चतूसु भूमीसु विपाको तीसु भूमीसु किरियाब्याकतं रूपञ्च निब्बानञ्च। इमे धम्मा अब्याकता’’ति –  
एवमादिना कुसलत्तिकादिविभजनवसेन पवत्तेसु तिकभाजनेसु एकेकस्स तिकस्स भाजनं एकेको धम्मक्खन्धो। तथा –  
‘‘कतमे धम्मा हेतू? तयो कुसला हेतू, तयो अकुसला हेतू, तयो अब्याकता हेतू’’ति (ध॰ स॰ १४४१) –  
आदिनयप्पवत्तेसु दुकभाजनेसु एकमेकं दुकभाजनं एकेको धम्मक्खन्धोति एवमेत्थ तिकदुकभाजनवसेन धम्मक्खन्धविभागो वेदितब्बो।  
एकमेकञ्च चित्तवारभाजनन्ति एत्थ पन –  
‘‘यस्मिं समये कामावचरं कुसलं चित्तं उप्पन्नं होति सोमनस्ससहगतं ञाणसम्पयुत्तं रूपारम्मणं वा…पे॰… तस्मिं समये फस्सो होति…पे॰… अविक्खेपो होती’’ति (ध॰ स॰ १) –  
एवमादिनयप्पवत्ते चित्तुप्पादकण्डे एकमेकं चित्तवारभाजनं एकेको धम्मक्खन्धोति गहेतब्बं। एको धम्मक्खन्धोति एत्थ ‘‘एकेकतिकदुकभाजनं एकमेकं चित्तवारभाजन’’न्ति वुत्तत्ता एकेको धम्मक्खन्धोति अत्थो वेदितब्बो। ‘‘एकेको’’ति अवुत्तेपि हि अयमत्थो अत्थतो विञ्ञायमानोव होतीति ‘‘एको धम्मक्खन्धो’’ति वुत्तं। अत्थि वत्थूतिआदीसु वत्थु नाम सुदिन्नकण्डादि । मातिकाति ‘‘यो पन भिक्खु भिक्खूनं सिक्खासाजीवसमापन्नो’’तिआदिना (पारा॰ ४४) तस्मिं तस्मिं अज्झाचारे पञ्ञत्तसिक्खापदं। पदभाजनीयन्ति तस्स तस्स सिक्खापदस्स ‘‘यो पनाति यो यादिसो’’तिआदिनयप्पवत्तं (पारा॰ ४५) विभजनं। अन्तरापत्तीति ‘‘पटिलातं उक्खिपति, आपत्ति दुक्कटस्सा’’ति (पाचि॰ ३५५) एवमादिना सिक्खापदन्तरेसु पञ्ञत्ता आपत्ति। अनापत्तीति ‘‘अनापत्ति अजानन्तस्स असादियन्तस्स उम्मत्तकस्स खित्तचित्तस्स वेदनाट्टस्स आदिकम्मिकस्सा’’तिआदिनयप्पवत्तो कच्छेदोति ‘‘दसाहातिक्कन्ते अतिक्कन्तसञ्ञी निस्सग्गियं पाचित्तियं, दसाहातिक्कन्ते वेमतिको निस्सग्गियं पाचित्तियं, दसाहातिक्कन्ते अनतिक्कन्तसञ्ञी निस्सग्गियं पाचित्तिय’’न्ति (पारा॰ ४६८) एवमादिनयप्पवत्तो तिकपाचित्तियतिकदुक्कटादिभेदो तिकपरिच्छेदो।  
इदानि एवमेतं अभेदतो रसवसेन एकविधन्तिआदिना ‘‘अयं धम्मो, अयं विनयो…पे॰… इमानि चतुरासीति धम्मक्खन्धसहस्सानी’’ति बुद्धवचनं धम्मविनयादिभेदेन ववत्थपेत्वा सङ्गायन्तेन महाकस्सपपमुखेन वसीगणेन अनेकच्छरियपातुभावपटिमण्डिताय सङ्गीतिया इमस्स पिटकस्स विनयभावो मज्झिमबुद्धवचनादिभावो च ववत्थापितोति दस्सेति। न केवलं इममेविमस्स यथावुत्तप्पभेदं ववत्थपेत्वा सङ्गीतं, अथ खो अञ्ञम्पीति दस्सेन्तो आह ‘‘न केवलञ्च इममेवा’’तिआदि। तत्थ उद्दानसङ्गहो पठमपाराजिकादीसु आगतानं विनीतवत्थुआदीनं सङ्खेपतो सङ्गहदस्सनवसेन धम्मसङ्गाहकेहि कथिता –  
‘‘मक्कटी वज्जिपुत्ता च, गिही नग्गो च तित्थिया।  
दारिकुप्पलवण्णा च, ब्यञ्जनेहिपरे दुवे’’ति॥ (पारा॰ ६६) –  
आदिका गाथायो। सीलक्खन्धवग्गमूलपरियायवग्गादिवसेन सङ्गहो वग्गसङ्गहो। उत्तरिमनुस्सधम्मपेय्यालनीलचक्कपेय्यालादिववत्थापनवसेन पेय्यालसङ्गहो। अङ्गुत्तरनिकायादीसु एककनिपातादिसङ्गहो। संयुत्तनिकाये देवतासंयुत्तादिवसेन संयुत्तसङ्गहो। मज्झिमनिकायादीसु मूलपण्णासकादिवसेन पण्णासकसङ्गहो।  
अस्स बुद्धवचनस्स सङ्गीतिपरियोसाने साधुकारं ददमाना वियाति सम्बन्धो। सङ्कम्पीति उद्धं उद्धं गच्छन्ती सुट्ठु कम्पि। सम्पकम्पीति उद्धं अधो च गच्छन्ती सम्पकम्पि। सम्पवेधीति चतूसु दिसासु गच्छन्ती सुट्ठु पवेधि। अच्छरं पहरितुं युत्तानि अच्छरियानि, पुप्फवस्सचेलुक्खेपादीनि । या पठममहासङ्गीति धम्मसङ्गाहकेहि महाकस्सपादीहि पञ्चहि सतेहि येन कता सङ्गीता, तेन पञ्चसतानि एतिस्सा अत्थीति ‘‘पञ्चसता’’ति च, थेरेहेव कतत्ता थेरा महाकस्सपादयो एतिस्सा अत्थीति ‘‘थेरिका’’ति च लोके वुच्चति, अयं पठममहासङ्गीति नामाति सम्बन्धो।  
एवं पठममहासङ्गीतिं दस्सेत्वा यदत्थं सा इध निदस्सिता, तं निगमनवसेन दस्सेन्तो ‘‘इमिस्सा’’तिआदिमाह। आयस्मता उपालित्थेरेन वुत्तन्ति ‘‘तेन समयेना’’तिआदि वक्खमानं सब्बं निदानवचनं वुत्तं। किमत्थं पनेत्थ धम्मविनयसङ्गहे कथियमाने निदानवचनं वुत्तं, ननु च भगवता भासितवचनस्सेव सङ्गहो कातब्बोति? वुच्चते – देसनाय ठितिअसम्मोससद्धएय्यभावसम्पादनत्थं। कालदेसदेसकपरिसापदेसेहि उपनिबन्धित्वा ठपिता हि देसना चिरट्ठितिका होति असम्मोसधम्मा सद्धेय्या च, देसकालकत्तुहेतुनिमित्तेहि उपनिबन्धो विय वोहारविनिच्छयो। तेनेव च आयस्मता महाकस्सपेन ‘‘पठमपाराजिकं आवुसो, उपालि, कत्थ पञ्ञत्त’’न्तिआदिना देसादिपुच्छासु कतासु तासं विसज्जनं करोन्तेन आयस्मता उपालित्थेरेन ‘‘तेन समयेना’’तिआदिना पठमपाराजिकस्स निदानं भासितं।  
अपिच सासनसम्पत्तिपकासनत्थं निदानवचनं। ञाणकरुणापरिग्गहितसब्बकिरियस्स हि भगवतो नत्थि निरत्थका पटिपत्ति अत्तहितत्था वा, तस्मा परेसंयेवत्थाय पवत्तसब्बकिरियस्स सम्मासम्बुद्धस्स सकलम्पि कायवचीमनोकम्मं यथापवत्तं वुच्चमानं दिट्ठधम्मिकसम्परायिकपरमत्थेहि यथारहं सत्तानं अनुसासनट्ठेन सासनं, न कब्बरचना। तयिदं सत्थुरचितं कालदेसदेसकपरिसापदेसेहि सद्धिं तत्थ तत्थ निदानवचनेहि यथारहं पकासीयति।  
अपिच सत्थुनो पमाणभावप्पकासनेन सासनस्स पमाणभावदस्सनत्थं निदानवचनं, तञ्चस्स पमाणभावदस्सनं ‘‘बुद्धो भगवा’’ति इमिना पदद्वयेन विभावितन्ति वेदितब्बं। बुद्धोति हि इमिना तथागतस्स अनञ्ञसाधारणसुपरिसुद्धञाणादिगुणविसेसयोगपरिदीपनेन, भगवाति च इमिना रागदोसमोहादिसब्बकिलेसमलदुच्चरितादिदोसप्पहानदीपनेन, ततो एव च सब्बसत्तुत्तमभावदीपनेन अयमत्थो सब्बथा पकासितो होतीति इदमेत्थ निदानवचनप्पयोजनस्स मुखमत्तनिदस्सनं।  
तत्रायं आचरियपरम्पराति तस्मिं जम्बुदीपे अयं आचरियानं परम्परा पवेणी पटिपाटि। उपालि दासकोतिआदीसु उपालित्थेरो पाकटोयेव, दासकत्थेरादयो पन एवं वेदितब्बा । वेसालियं किर एको दासको नाम ब्राह्मणमाणवो तिण्णं अन्तेवासिकसतानं जेट्ठन्तेवासिको हुत्वा आचरियस्स सन्तिके सिप्पं उग्गण्हन्तो द्वादसवस्सिकोयेव तिण्णं वेदानं पारगू अहोसि। सो एकदिवसं अन्तेवासिकपरिवुतो धम्मविनयं सङ्गायित्वा वालिकारामे निवसन्तं आयस्मन्तं उपालित्थेरं उपसङ्कमित्वा अत्तनो वेदेसु सब्बानि गण्ठिट्ठानानि थेरं पुच्छि। थेरोपि सब्बं ब्याकरित्वा सयम्पि एकं पञ्हं पुच्छन्तो नामं सन्धाय इमं पञ्हं पुच्छि ‘‘एकधम्मो खो, माणव, सब्बेसु धम्मेसु अनुपतति, सब्बेपि, माणव, धम्मा एकधम्मस्मिं ओसरन्ति, कतमो नु खो सो, माणवक, धम्मो’’ति। सोपि खो माणवो पञ्हस्स अत्थं अजानन्तो ‘‘किमिदं भो पब्बजिता’’ति आह। बुद्धमन्तोयं माणवाति। सक्का पनायं भो मय्हम्पि दातुन्ति। सक्का, माणव, अम्हेहि गहितपब्बज्जं गण्हन्तस्स दातुन्ति। ‘‘साधु खो भो पब्बजिता’’ति माणवो सम्पटिच्छित्वा अत्तनो मातरं पितरं आचरियञ्च अनुजानापेत्वा तीहि अन्तेवासिकसतेहि सद्धिं थेरस्स सन्तिके पब्बजित्वा परिपुण्णवीसतिवस्सो उपसम्पदं लभित्वा अरहत्तं पापुणि। थेरो तं धुरं कत्वा खीणासवसहस्सस्स पिटकत्तयं वाचेसि।  
सोणको पन दासकत्थेरस्स सद्धिविहारिको। सो किर कासीसु एकस्स वाणिजकस्स पुत्तो हुत्वा पञ्चदसवस्सुद्देसिको एकं समयं मातापितूहि सद्धिं वाणिज्जाय गिरिब्बजं गतो। ततो पञ्चपञ्ञासदारकेहि सद्धिं वेळुवनं गन्त्वा तत्थ दासकत्थेरं सपरिसं दिस्वा अतिविय पसन्नो पब्बज्जं याचित्वा थेरेन मातापितरो अनुजानापेत्वा ‘‘पब्बजाही’’ति वुत्तो मातापितुसन्तिकं गन्त्वा तमत्थं आरोचेत्वा तेसु अनिच्छन्तेसु छिन्नभत्तो हुत्वा मातापितरो अनुजानापेत्वा पञ्चपञ्ञासाय दारकेहि सद्धिं थेरस्स सन्तिके पब्बजित्वा लद्धूपसम्पदो अरहत्तं पापुणि। तं थेरो सकलं बुद्धवचनं उग्गण्हापेसि। सोपि गणपामोक्खो हुत्वा बहूनं धम्मविनयं वाचेसि।  
सिग्गवत्थेरो पन सोणकत्थेरस्स सद्धिविहारिको अहोसि। सो किर पाटलिपुत्ते सिग्गवो नाम अमच्चपुत्तो हुत्वा तिण्णं उतूनं अनुच्छविकेसु तीसु पासादेसु सम्पत्तिं अनुभवमानो एकदिवसं अत्तनो सहायेन चण्डवज्जिना सेट्ठिपुत्तेन सद्धिं सपरिवारो कुक्कुटारामं गन्त्वा तत्थ सोणकत्थेरं निरोधसमापत्तिं समापज्जित्वा निसिन्नं दिस्वा वन्दित्वा अत्तना सद्धिं अनालपन्तं ञत्वा गन्त्वा तं कारणं भिक्खुसङ्घं पुच्छित्वा भिक्खूहि ‘‘समापत्तिं समापन्ना नालपन्ती’’ति वुत्तो ‘‘कथं, भन्ते, समापत्तितो वुट्ठहन्ती’’ति पुन पुच्छित्वा तेहि च भिक्खूहि ‘‘सत्थुनो चेव सङ्घस्स च पक्कोसनाय यथापरिच्छिन्नकालतो आयुसङ्खया च वुट्ठहन्ती’’ति वत्वा तस्स सपरिवारस्स उपनिस्सयं दिस्वा सङ्घस्स वचनेन निरोधा वुट्ठापितं सोणकत्थेरं दिस्वा ‘‘कस्मा, भन्ते, मया सद्धिं नालपित्था’’ति पुच्छित्वा थेरेन ‘‘भुञ्जितब्बकं कुमार भुञ्जिम्हा’’ति वुत्ते ‘‘सक्का नु खो, भन्ते, अम्हेहिपि तं भोजेतु’’न्ति पुच्छित्वा ‘‘सक्का, कुमार, अम्हादिसे कत्वा भोजेतु’’न्ति वुत्ते तमत्थं मातापितूनं आरोचेत्वा तेहि अनुञ्ञातो अत्तनो सहायेन चण्डवज्जिना तेहि च पञ्चहि पुरिससतेहि सद्धिं सोणकत्थेरस्स सन्तिके पब्बजित्वा उपसम्पन्नो अहोसि। तत्थ सिग्गवो च चण्डवज्जी च द्वे उपज्झायस्सेव सन्तिके धम्मविनयं परियापुणित्वा अपरभागे छळभिञ्ञा अहेसुं।  
तिस्सस्स पन मोग्गलिपुत्तस्स अनुपुब्बकथा परतो आवि भविस्सति। विजिताविनोति विजितसब्बकिलेसपटिपक्खत्ता विजितवन्तो। परम्परायाति पटिपाटिया, अनुक्कमेनाति वुत्तं होति। जम्बुसिरिव्हयेति जम्बुसदिसनामे, जम्बुनामकेति वुत्तं होति। महन्तेन हि जम्बुरुक्खेन अभिलक्खितत्ता दीपोपि ‘‘जम्बू’’ति वुच्चति। अच्छिज्जमानं अविनस्समानं कत्वा।  
विनयवंसन्तिआदीहि तीहि विनयपाळियेव कथिता परियायवचनत्ता। पकतञ्ञुतन्ति वेय्यत्तियं, पटुभावन्ति वुत्तं होति। धुरग्गाहो अहोसीति पधानग्गाही अहोसि, सब्बेसं पामोक्खो हुत्वा गण्हीति वुत्तं होति। भिक्खूनं समुदायो समूहो भिक्खुसमुदायो, समणगणोति अत्थो।  
इति समन्तपासादिकाय विनयट्ठकथाय सारत्थदीपनियं  
पठममहासङ्गीतिकथावण्णना समत्ता।  


## दुतियसङ्गीतिकथावण्णना

‘‘यदा निब्बायिंसू’’ति सम्बन्धो। जोतयित्वा च सब्बधीति तमेव सद्धम्मं सब्बत्थ पकासयित्वा। ‘‘जुतिमन्तो’’ति वत्तब्बे गाथाबन्धवसेन ‘‘जुतीमन्तो’’ति वुत्तं, पञ्ञाजोतिसम्पन्नाति अत्थो, तेजवन्तोति वा, महानुभावाति वुत्तं होति। निब्बायिंसूति अनुपादिसेसाय निब्बानधातुया परिनिब्बायिंसु। पहीनसब्बकिलेसत्ता नत्थि एतेसं कत्थचि आलयो तण्हाति अनालया, वीतरागाति वुत्तं होति।  
वस्ससतपरिनिब्बुते भगवतीति वस्ससतं परिनिब्बुतस्स अस्साति वस्ससतपरिनिब्बुतो, भगवा, तस्मिं परिनिब्बानतो वस्ससते अतिक्कन्तेति वुत्तं होति। वेसालिकाति वेसालीनिवासिनो। वज्जिपुत्तकाति वज्जिरट्ठे वेसालियं कुलानं पुत्ता। कप्पति सिङ्गीलोणकप्पोति सिङ्गेन लोणं परिहरित्वा परिहरित्वा अलोणकपिण्डपातेन सद्धिं भुञ्जितुं कप्पति, न सन्निधिं करोतीति अधिप्पायो। कप्पति द्वङ्गुलकप्पोति द्वङ्गुलं अतिक्कन्ताय छायाय विकाले भोजनं भुञ्जितुं कप्पतीति अत्थो। कप्पति गामन्तरकप्पोति ‘‘गामन्तरं गमिस्सामी’’ति पवारितेन अनतिरित्तभोजनं भुञ्जितुं कप्पतीति अत्थो। कप्पति आवासकप्पोति एकसीमायं नानासेनासनेसु विसुं विसुं उपोसथादीनि सङ्घकम्मानि कातुं वट्टतीति अत्थो। कप्पति अनुमतिकप्पोति ‘‘अनागतानं आगतकाले अनुमतिं गहेस्सामी’’ति तेसु अनागतेसुयेव वग्गेन सङ्घेन कम्मं कत्वा पच्छा अनुमतिं गहेतुं कप्पति, वग्गकम्मं न होतीति अधिप्पायो। कप्पति आचिण्णकप्पोति आचरियुपज्झायेहि आचिण्णो कप्पतीति अत्थो। सो पन एकच्चो कप्पति धम्मिको, एकच्चो न कप्पति अधम्मिकोति वेदितब्बो। कप्पति अमथितकप्पोति यं खीरं खीरभावं विजहितं दधिभावं असम्पत्तं, तं भुत्ताविना पवारितेन अनतिरित्तं भुञ्जितुं कप्पतीति अत्थो। कप्पति जलोगिं पातुन्ति एत्थ जलोगीति तरुणसुरा। यं मज्जसम्भारं एकतो कतं मज्जभावमसम्पत्तं, तं पातुं वट्टतीति अधिप्पायो। जातरूपरजतन्ति सरसतो विकारं अनापज्जित्वा सब्बदा जातं रूपमेव होतीति जातं रूपमेतस्साति जातरूपं, सुवण्णं। धवलसभावताय राजतीति रजतं, रूपियं। सुसुनागपुत्तोति सुसुनागस्स पुत्तो।  
काकण्डकपुत्तोति काकण्डकब्राह्मणस्स पुत्तो। वज्जीसूति जनपदवचनत्ता बहुवचनं कतं। एकोपि हि जनपदो रुळ्हीसद्दत्ता बहुवचनेन वुच्चति। येन वेसाली, तदवसरीति येन दिसाभागेन वेसाली अवसरितब्बा, यस्मिं वा पदेसे वेसाली, तदवसरि, तं पत्तोति अत्थो। महावने कूटागारसालायन्ति एत्थ महावनं नाम सयंजातमरोपिमं सपरिच्छेदं महन्तं वनं। कपिलवत्थुसामन्ता पन महावनं हिमवन्तेन सह एकाबद्धं अपरिच्छेदं हुत्वा महासमुद्दं आहच्च ठितं, इदं तादिसं न होतीति सपरिच्छेदं महन्तं वनन्ति महावनं। कूटागारसाला पन महावनं निस्साय कते आरामे कूटागारं अन्तो कत्वा हंसवट्टकच्छन्नेन हंसमण्डलाकारेन कता।  
तदहुपोसथेति एत्थ तदहूति तस्मिं अहनि, तस्मिं दिवसेति अत्थो। उपवसन्ति एत्थाति उपोसथो, उपवसितब्बदिवसो। उपवसन्तीति च सीलेन वा सब्बसो आहारस्स च अभुञ्जनसङ्खातेन अनसनेन वा खीरपानमधुपानादिमत्तेन वा उपेता हुत्वा वसन्तीति अत्थो। सो पनेस दिवसो अट्ठमीचातुद्दसीपन्नरसीभेदेन तिविधो। कत्थचि पन पातिमोक्खेपि सीलेपि उपवासेपि पञ्ञत्तियम्पि उपोसथसद्दो आगतो। तथा हेस ‘‘आयामावुसो कप्पिन, उपोसथं गमिस्सामा’’तिआदीसु पातिमोक्खुद्देसे आगतो। ‘‘एवं अट्ठङ्गसमन्नागतो खो विसाखे उपोसथो उपवुत्थो’’तिआदीसु (अ॰ नि॰ ८.४३) सीले। ‘‘सुद्धस्स वे सदा फेग्गु, सुद्धस्सुपोसथो सदा’’तिआदीसु (म॰ नि॰ १.७९) उपवासे। ‘‘उपोसथो नाम नागराजा’’तिआदीसु (दी॰ नि॰ २.२४६; म॰ नि॰ ३.२५८) पञ्ञत्तियञ्च आगतो। तत्थ उपेच्च वसितब्बतो उपोसथो पातिमोक्खुद्देसो। उपेतेन समन्नागतेन हुत्वा वसितब्बतो सन्ताने वासेतब्बतो उपोसथो सीलं। असनादिसंयमादिं वा उपेच्च वसन्तीति उपोसथो उपवासो। तथारूपे हत्थिअस्सविसेसे उपोसथोति समञ्ञामत्ततो उपोसथो पञ्ञत्ति। इध पन ‘‘न, भिक्खवे, तदहुपोसथे सभिक्खुका आवासा’’तिआदीसु (महाव॰ १८१) विय उपोसथदिवसो अधिप्पेतो, तस्मा तदहुपोसथेति तस्मिं उपोसथदिवसेति अत्थो। कंसपातिन्ति सुवण्णपातिं। कहापणम्पीतिआदीसु कहापणस्स समभागो अड्ढो। पादो चतुत्थभागो। मासकोयेव मासकरूपं। सब्बं ताव वत्तब्बन्ति इमिना सत्तसतिकक्खन्धके (चूळव॰ ४४६ आदयो) आगता सब्बापि पाळि इध आनेत्वा वत्तब्बाति दस्सेति। सा कुतो वत्तब्बाति आह ‘‘याव इमाय पन विनयसङ्गीतिया’’तिआदि। सङ्गायितसदिसमेव सङ्गायिंसूति सम्बन्धो।  
पुब्बे कतं उपादायाति पुब्बे कतं पठमसङ्गीतिमुपादाय। सा पनायं सङ्गीतीति सम्बन्धो। तेसूति तेसु सङ्गीतिकारकेसु थेरेसु। विस्सुताति गणपामोक्खताय विस्सुता सब्बत्थ पाकटा। तस्मिञ्हि सन्निपाते अट्ठेव गणपामोक्खा महाथेरा अहेसुं, तेसु च वासभगामी सुमनोति द्वे थेरा अनुरुद्धत्थेरस्स सद्धिविहारिका, अवसेसा छ आनन्दत्थेरस्स। एते पन सब्बेपि अट्ठ महाथेरा भगवन्तं दिट्ठपुब्बा। इदानि ते थेरे सरूपतो दस्सेन्तो आह ‘‘सब्बकामी चा’’तिआदि। साणसम्भूतोति साणदेसवासी सम्भूतत्थेरो । दुतियो सङ्गहोति सम्बन्धो। पन्नभाराति पतितक्खन्धभारा। ‘‘भारा हवे पञ्चक्खन्धा’’ति (सं॰ नि॰ ३.२२) हि वुत्तं। कतकिच्चाति चतूसु सच्चेसु चतूहि मग्गेहि कत्तब्बस्स परिञ्ञापहानसअछकिरियाभावनासङ्खातस्स सोळसविधस्सपि किच्चस्स परिनिट्ठितत्ता कतकिच्चा।  
अब्बुदन्ति उपद्दवं वदन्ति चोरकम्मम्पि भगवतो वचनं थेनेत्वा अत्तनो वचनस्स दीपनतो । गण्ठिपदे पन ‘‘अब्बुदं गण्डो’’ति वुत्तं। इमन्ति वक्खमाननिदस्सनं। सन्दिस्समाना मुखा सम्मुखा। उपरिब्रह्मलोकूपपत्तिया भावितमग्गन्ति उपरिब्रह्मलोके उपपत्तिया उप्पादितज्झानं। झानञ्हि तत्रूपपत्तिया उपायभावतो इध ‘‘मग्गो’’ति वुत्तं। उपायो हि ‘‘मग्गो’’ति वुच्चति। वचनत्थो पनेत्थ – तं तं उपपत्तिं मग्गति गवेसति जनेति निप्फादेतीति मग्गोति एवं वेदितब्बो। अत्थतो चायं मग्गो नाम चेतनापि होति चेतनासम्पयुत्तधम्मापि तदुभयम्पि। ‘‘निरयञ्चाहं, सारिपुत्त, जानामि निरयगामिञ्च मग्ग’’न्ति (म॰ नि॰ १.१५३) हि एत्थ चेतना मग्गो नाम।  
‘‘सद्धा हिरियं कुसलञ्च दानं,  
धम्मा एते सप्पुरिसानुयाता।  
एतञ्हि मग्गं दिवियं वदन्ति,  
एतेन हि गच्छति देवलोक’’न्ति॥ (अ॰ नि॰ ८.३२; कथा॰ ४७९) –  
एत्थ चेतनासम्पयुत्तधम्मा मग्गो नाम। ‘‘अयं भिक्खवे मग्गो अयं पटिपदा’’ति सङ्खारूपपत्तिसुत्तादीसु (म॰ नि॰ ३.१६१) चेतनापि चेतनासम्पयुत्तधम्मापि मग्गो नाम। इमस्मिं ठाने झानस्स अधिप्पेतत्ता चेतनासम्पयुत्तधम्मा गहेतब्बा।  
मोग्गलिब्राह्मणस्साति लोकसम्मतस्स अपुत्तकस्स मोग्गलिनामब्राह्मणस्स। ननु च कथमेतं नाम वुत्तं ‘‘मोग्गलिब्राह्मणस्स गेहे पटिसन्धिं गहेस्सती’’ति। किं उपरूपपत्तिया पटिलद्धसमापत्तीनम्पि कामावचरे उप्पत्ति होतीति? होति। सा च कताधिकारानं महापुञ्ञानं चेतोपणिधिवसेन होति, न सब्बेसन्ति दट्ठब्बं। अथ महग्गतस्स गरुककम्मस्स विपाकं पटिबाहित्वा परित्तकम्मं कथमत्तनो विपाकस्स ओकासं करोतीति? एत्थ च ताव तीसुपि गण्ठिपदेसु इदं वुत्तं ‘‘निकन्तिबलेनेव झाना परिहायति, ततो परिहीनज्झाना निब्बत्तन्ती’’ति। केचि पन ‘‘अनीवरणावत्थाय निकन्तिया झानस्स परिहानि वीमंसित्वा गहेतब्बा’’ति वत्वा एवमेत्थ कारणं वदन्ति ‘‘सतिपि महग्गतकम्मुनो विपाकपटिबाहनसमत्थस्स परित्तकम्मस्सपि अभावे ‘इज्झति, भिक्खवे, सीलवतो चेतोपणिधि विसुद्धत्ता’ति (दी॰ नि॰ ३.३३७; अ॰ नि॰ ८.३५; सं॰ नि॰ ४.३५२) वचनतो कामभवे चेतोपणिधि महग्गतकम्मस्स विपाकं पटिबाहित्वा परित्तकम्मुनो विपाकस्स ओकासं करोती’’ति।  
साधु सप्पुरिसाति एत्थ साधूति आयाचनत्थे निपातो, तं याचामाति अत्थो। हट्ठपहट्ठोति चित्तपीणनवसेन पुनप्पुनं सन्तुट्ठो। उदग्गुदग्गोति सरीरविकारुप्पादनपीतिवसेन उदग्गुदग्गो। पीतिमा हि पुग्गलो कायचित्तानं उग्गतत्ता अब्भुग्गतत्ता ‘‘उदग्गो’’ति वुच्चति। साधूति पटिस्सुणित्वाति ‘‘साधू’’ति पटिवचनं दत्वा। तीरेत्वाति निट्ठपेत्वा। पुन पच्चागमिंसूति पुन आगमिंसु। तेन खो पन समयेनाति यस्मिं समये दुतियसङ्गीतिं अकंसु, तस्मिं समयेति अत्थो। नवकाति वुत्तमेवत्थं विभावेतुं ‘‘दहरभिक्खू’’ति वुत्तं। तं अधिकरणं न सम्पापुणिंसूति तं वज्जिपुत्तकेहि उप्पादितं अधिकरणं विनिच्छिनितुं न सम्पापुणिंसु नागमिंसु। नो अहुवत्थाति सम्बन्धो। इदं दण्डकम्मन्ति इदानि वत्तब्बं सन्धाय वुत्तं। यावतायुकं ठत्वा परिनिब्बुताति सम्बन्धो, याव अत्तनो अत्तनो आयुपरिमाणं, ताव ठत्वा परिनिब्बुताति अत्थो।  
किं पन कत्वा ते थेरा परिनिब्बुताति आह ‘‘दुतियं सङ्गहं कत्वा’’तिआदि। अनागतेपि सद्धम्मवुड्ढिया हेतुं कत्वा परिनिब्बुताति सम्बन्धो। इदानि ‘‘तेपि नाम एवं महानुभावा थेरा अनिच्चताय वसं गता, किमङ्गं पन अञ्ञे’’ति संवेजेत्वा ओवदन्तो आह ‘‘खीणासवा’’तिआदि। अनिच्चतावसन्ति अनिच्चतावसत्तं, अनिच्चतायत्तभावं अनिच्चताधीनभावन्ति वुत्तं होति। जम्मिं लामकं दुरभिसम्भवं अनभिभवनीयं अतिक्कमितुं असक्कुणेय्यं अनिच्चतं एवं ञत्वाति सम्बन्धो। केचि पन ‘‘दुरभिसम्भव’’न्ति एत्थ ‘‘पापुणितुं असक्कुणेय्य’’न्ति इममत्थं गहेत्वा ‘‘यं दुरभिसम्भवं निच्चं अमतं पदं, तं पत्तुं वायमे धीरो’’ति सम्बन्धं वदन्ति। सब्बाकारेनाति सब्बप्पकारेन वत्तब्बं किञ्चिपि असेसेत्वा दुतियसङ्गीति संवण्णिताति अधिप्पायो।  
इति समन्तपासादिकाय विनयट्ठकथाय सारत्थदीपनियं  
दुतियसङ्गीतिकथावण्णना समत्ता।  


## ततियसङ्गीतिकथावण्णना

इमिस्सा पन सङ्गीतिया धम्मसङ्गाहकत्थेरेहि निक्कड्ढिता ते दससहस्सा वज्जिपुत्तका भिक्खू पक्खं परियेसमाना अत्तनो अत्तनो अनुरूपं दुब्बलपक्खं लभित्वा विसुं महासङ्घिकं आचरियकुलं नाम अकंसु, ततो भिज्जित्वा अपरानि द्वे आचरियकुलानि जातानि गोकुलिका च एकब्योहारिका च। गोकुलिकनिकायतो भिज्जित्वा अपरानि द्वे आचरियकुलानि जातानि पण्णत्तिवादा च बाहुलिया च। बहुस्सुतिकातिपि तेसंयेव नामं, तेसंयेव अन्तरा चेतियवादा नाम अपरे आचरियवादा उप्पन्ना। एवं महासङ्घिकाचरियकुलतो दुतिये वस्ससते पञ्चाचरियकुलानि उप्पन्नानि, तानि महासङ्घिकेहि सद्धिं छ होन्ति।  
तस्मिंयेव दुतिये वस्ससते थेरवादतो भिज्जित्वा द्वे आचरियवादा उप्पन्ना महिसासका च वज्जिपुत्तका च। तत्थ वज्जिपुत्तकवादतो भिज्जित्वा अपरे चत्तारो आचरियवादा उप्पन्ना धम्मुत्तरिका भद्दयानिका छन्नागारिका समितिकाति। पुन तस्मिंयेव दुतिये वस्ससते महिसासकवादतो भिज्जित्वा सब्बत्थिवादा धम्मगुत्तिकाति द्वे आचरियवादा उप्पन्ना। पुन सब्बत्थिवादकुलतो भिज्जित्वा कस्सपिका नाम जाता, कस्सपिकेसुपि भिन्नेसु अपरे सङ्कन्तिका नाम जाता, सङ्कन्तिकेसु भिन्नेसु सुत्तवादा नाम जाताति थेरवादतो भिज्जित्वा इमे एकादस आचरियवादा उप्पन्ना, ते थेरवादेन सद्धिं द्वादस होन्ति। इति इमे च द्वादस महासङ्घिकानञ्च छ आचरियवादाति सब्बे अट्ठारस आचरियवादा दुतिये वस्ससते उप्पन्ना। अट्ठारस निकायातिपि अट्ठारसाचरियकुलानीतिपि एतेसंयेव नामं। एतेसु पन सत्तरस वादा भिन्नका, थेरवादोवेको असम्भिन्नकोति वेदितब्बो। वुत्तम्पि चेतं दीपवंसे –  
‘‘निक्कड्ढिता पापभिक्खू, थेरेहि वज्जिपुत्तका।  
अञ्ञं पक्खं लभित्वान, अधम्मवादी बहू जना॥  
‘‘दससहस्सा समागन्त्वा, अकंसु धम्मसङ्गहं।  
तस्मायं धम्मसङ्गीति, महासङ्गीति वुच्चति॥  
‘‘महासङ्गीतिका भिक्खू, विलोमं अकंसु सासने।  
भिन्दित्वा मूलसङ्गहं, अञ्ञं अकंसु सङ्गहं॥  
‘‘अञ्ञत्र सङ्गहितं सुत्तं, अञ्ञत्र अकरिंसु ते।  
अत्थं धम्मञ्च भिन्दिंसु, विनये निकायेसु च पञ्चसु॥  
‘‘परियायदेसितञ्चापि , अथो निप्परियायदेसितं।  
नीतत्थञ्चेव नेय्यत्थं, अजानित्वान भिक्खवो॥  
‘‘अञ्ञं सन्धाय भणितं, अञ्ञं अत्थं ठपयिंसु ते।  
ब्यञ्जनच्छायाय ते भिक्खू, बहुं अत्थं विनासयुं॥  
‘‘छड्डेत्वान एकदेसं, सुत्तं विनयगम्भिरं।  
पतिरूपं सुत्तं विनयं, तञ्च अञ्ञं करिंसु ते॥  
‘‘परिवारं अत्थुद्धारं, अभिधम्मं छप्पकरणं।  
पटिसम्भिदञ्च निद्देसं, एकदेसञ्च जातकं।  
एत्तकं विस्सज्जेत्वान, अञ्ञानि अकरिंसु ते॥  
‘‘नामं लिङ्गं परिक्खारं, आकप्पकरणानि च।  
पकतिभावं विजहित्वा, तञ्च अञ्ञं अकंसु ते॥  
‘‘पुब्बङ्गमा भिन्नवादा, महासङ्गीतिकारका।  
तेसञ्च अनुकारेन, भिन्नवादा बहू अहु॥  
‘‘ततो अपरकालम्हि, तस्मिं भेदो अजायथ।  
गोकुलिका एकब्योहारि, द्विधा भिज्जित्थ भिक्खवो॥  
‘‘गोकुलिकानं द्वे भेदा, अपरकालम्हि जायथ।  
बहुस्सुतिका च पञ्ञत्ति, द्विधा भिज्जित्थ भिक्खवो॥  
‘‘चेतिया च पुनवादी, महासङ्गीतिभेदका।  
पञ्च वादा इमे सब्बे, महासङ्गीतिमूलका॥  
‘‘अत्थं धम्मञ्च भिन्दिंसु, एकदेसञ्च सङ्गहं।  
गन्थञ्च एकदेसञ्हि, छड्डेत्वा अञ्ञं अकंसु ते॥  
‘‘नामं लिङ्गं परिक्खारं, आकप्पकरणानि च।  
पकतिभावं विजहित्वा, तञ्च अञ्ञं अकंसु ते॥  
‘‘विसुद्धत्थेरवादम्हि, पुन भेदो अजायथ।  
महिसासका वज्जिपुत्तका, द्विधा भिज्जित्थ भिक्खवो॥  
‘‘वज्जिपुत्तकवादम्हि, चतुधा भेदो अजायथ।  
धम्मत्तुरिका भद्दयानिका, छन्नागारिका च समिति॥  
‘‘महिसासकानं द्वे भेदा, अपरकालम्हि अजायथ।  
सब्बत्थिवादा धम्मगुत्ता, द्विधा भिज्जित्थ भिक्खवो॥  
‘‘सब्बत्थिवादानं कस्सपिका, सङ्कन्ति कस्सपिकेन च।  
सङ्कन्तिकानं सुत्तवादी, अनुपुब्बेन भिज्जथ॥  
‘‘इमे एकादस वादा, पभिन्ना थेरवादतो।  
अत्थं धम्मञ्च भिन्दिंसु, एकदेसञ्च सङ्गहं।  
गन्थञ्च एकदेसञ्हि, छड्डेत्वा अञ्ञं अकंसु ते॥  
‘‘नामं लिङ्गं परिक्खारं, आकप्पकरणानि च।  
पकतिभावं विजहित्वा, तञ्च अञ्ञं अकंसु ते॥  
‘‘सत्तरस भिन्नवादा, एकवादो अभिन्नको।  
सब्बेवट्ठारस होन्ति, भिन्नवादेन ते सह।  
निग्रोधोव महारुक्खो, थेरवादानमुत्तमो॥  
‘‘अनूनं अनधिकञ्च, केवलं जिनसासनं।  
कण्टका विय रुक्खम्हि, निब्बत्ता वादसेसका॥  
‘‘पठमे वस्ससते नत्थि, दुतिये वस्ससतन्तरे।  
भिन्ना सत्तरस वादा, उप्पन्ना जिनसासने’’ति॥  
अपरापरं पन हेमवता राजगिरिका सिद्धत्थिका पुब्बसेलिया अपरसेलिया वाजिरियाति अञ्ञेपि छ आचरियवादा उप्पन्ना। पुरिमकानं पन अट्ठारसन्नं आचरियवादानं वसेन पवत्तमाने सासने असोको धम्मराजा पटिलद्धसद्धो दिवसे दिवसे बुद्धपूजाय सतसहस्सं, धम्मपूजाय सतसहस्सं, सङ्घपूजाय सतसहस्सं, अत्तनो आचरियस्स निग्रोधत्थेरस्स सतसहस्सं, चतूसु द्वारेसु भेसज्जत्थाय सतसहस्सन्ति पञ्च सतसहस्सानि परिच्चजन्तो सासने उळारं लाभसक्कारं पवत्तेसि। तदा हतलाभसक्कारेहि तित्थियेहि उप्पादितं अनेकप्पकारं सासनमलं विसोधेत्वा मोग्गलिपुत्ततिस्सत्थेरो तिपिटकपरियत्तिधरानं पभिन्नपटिसम्भिदानं भिक्खूनं सहस्समेकं गहेत्वा यथा महाकस्सपत्थेरो च यसत्थेरो च धम्मञ्च विनयञ्च सङ्गायिंसु, एवमेव सङ्गायन्तो ततियसङ्गीतिं अकासि। इदानि तं ततियसङ्गीतिं मूलतो पभुति वित्थारेत्वा दस्सेन्तो आह ‘‘तिस्सोपि खो महाब्रह्मा ब्रह्मलोकतो चवित्वा मोग्गलिब्राह्मणस्स गेहे पटिसन्धिं अग्गहेसी’’तिआदि।  
तत्थ गेहे पटिसन्धिं अग्गहेसीति मोग्गलिब्राह्मणस्स गेहे ब्राह्मणिया कुच्छिम्हि पटिसन्धिं अग्गहेसीति अत्थो। गेहस्स पन तन्निस्सयत्ता निस्सिते निस्सयवोहारवसेन ‘‘गेहे पटिसन्धिं अग्गहेसी’’ति वुत्तं यथा ‘‘मञ्चा उक्कुट्ठिं करोन्ति, सब्बो गामो आगतो’’ति। सत्तवस्सानीति अच्चन्तसंयोगे उपयोगवचनं। अतिच्छथाति अतिक्कमित्वा इच्छथ, इध भिक्खा न लब्भति, इतो अञ्ञत्थ गन्त्वा भिक्खं परियेसथाति अधिप्पायो। ‘‘भो पब्बजिता’’तिआदि ब्राह्मणो अत्तनो गेहे भिक्खालाभं अनिच्छन्तो आह। पटियादितभत्ततोति सम्पादेत्वा ठपितभत्ततो। तदुपियन्ति तदनुरूपं। उपसमं दिस्वाति थेरस्स कायचित्तवूपसमं पुनप्पुनं दिस्वा, ञत्वाति अत्थो। इरियापथवूपसमसन्दस्सनेन हि तन्निबन्धिनो चित्तस्स योनिसो पवत्तिउपसमोपि विञ्ञायति। भिय्योसो मत्ताय पसीदित्वाति पुनप्पुनं विसेसतो अधिकतरं पसीदित्वा। भत्तविस्सग्गकरणत्थायाति भत्तकिच्चकरणत्थाय। अधिवासेत्वाति सम्पटिच्छित्वा।  
सोळसवस्सुद्देसिकोति सोळसवस्सोति उद्दिसितब्बो वोहरितब्बोति सोळसवस्सुद्देसो, सोयेव सोळसवस्सुद्देसिको। सोळसवस्सोति वा उद्दिसितब्बतं अरहतीति सोळसवस्सुद्देसिको, सोळसवस्सानि वा उद्दिसितब्बानि अस्साति सोळसवस्सुद्देसिको, सोळसवस्सोति उद्देसो वा अस्स अत्थीति सोळसवस्सुद्देसिको, अत्थतो पन सोळसवस्सिकोति वुत्तं होति। तिण्णं वेदानं पारगूति इरुवेदयजुवेदसामवेदसङ्खातानं तिण्णं वेदानं पगुणकरणवसेन पारं गतोति पारगू। पारगूति चेत्थ निच्चसापेक्खताय समासादिकं वेदितब्बं। लग्गेत्वाति ओलम्बेत्वा। न च काचीति एत्थ च-सद्दो अवधारणे, काचि कथा नेव उप्पज्जतीति अत्थो। पल्लङ्कन्ति निसीदितब्बासनं। उप्पज्जिस्सतीति एत्थापि ‘‘कथा’’ति इदं आनेत्वा सम्बन्धितब्बं। कुपितो अनत्तमनोति कोपेन कुपितो, अनत्तमनो दोमनस्सेन। दोमनस्ससमङ्गी हि पुग्गलो पीतिसुखेहि न अत्तमनो न अत्तचित्तोति अनत्तमनोति वुच्चति। न सकमनोति वा अनत्तमनो अत्तनो वसे अट्ठितचित्तत्ता।  
चण्डिक्कभावेति चण्डिको वुच्चति चण्डो थद्धपुग्गलो, तस्स भावो चण्डिक्कं, थद्धभावोति अत्थो। इध पन ‘‘चण्डिक्कभावे’’ति वुत्तत्ता चण्डिकोयेव चण्डिक्कन्ति गहेतब्बं, तेन ‘‘चण्डिक्कभावे’’ति एत्थ थद्धभावेति अत्थो वेदितब्बो। किञ्चि मन्तन्ति किञ्चि वेदं। अञ्ञे के जानिस्सन्तीति न केचि जानिस्सन्तीति अधिप्पायो। पुच्छित्वा सक्का जानितुन्ति अत्तनो पदेसञाणे ठितत्ता थेरो एवमाह। सब्बञ्ञुबुद्धा एव हि ‘‘पुच्छ, माणव, यदाकङ्खसी’’तिआदिना पच्चेकबुद्धादीहि असाधारणं सब्बञ्ञुपवारणं पवारेन्ति। सावका पन पदेसञाणे ठितत्ता ‘‘सुत्वा वेदिस्सामा’’ति वा ‘‘पुच्छित्वा सक्का जानितु’’न्ति वा वदन्ति।  
तीसु वेदेसूतिआदीसु तयो वेदा पुब्बे वुत्तनया एव। निघण्डूति नामनिघण्डुरुक्खादीनं वेवचनप्पकासकं सत्थं, वेवचनप्पकासकन्ति च परियायसद्ददीपकन्ति अत्थो, एकेकस्स अत्थस्स अनेकपरियायवचनविभावकन्ति वुत्तं होति। निदस्सनमत्तञ्चेतं अनेकेसं अत्थानं एकसद्दस्स वचनीयताविभावनवसेनपि तस्स गन्थस्स पवत्तत्ता। वचनीयवाचकभावेन अत्थं सद्दञ्च निखण्डेति भिन्दति विभज्ज दस्सेतीति निखण्डु, सो एव इध ख-कारस्स घ-कारं कत्वा निघण्डूति वुत्तो। केटुभन्ति किरियाकप्पविकप्पो कवीनं उपकारसत्थं। एत्थ च किरियाकप्पविकप्पोति वचीभेदादिलक्खणा किरिया कप्पीयति विकप्पीयति एतेनाति किरियाकप्पो, सो पन वण्णपदबन्धपदत्थादिविभागतो बहुविकप्पोति किरियाकप्पविकप्पोति वुच्चति। इदञ्च मूलकिरियाकप्पगन्थं सन्धाय वुत्तं। सो हि सतसहस्सपरिमाणो नयादिचरियादिकं पकरणं। वचनत्थतो पन किटति गमेति किरियादिविभागं, तं वा अनवसेसपरियादानतो गमेन्तो पूरेतीति केटुभन्ति वुच्चति, सह निघण्डुना केटुभेन च सनिघण्डुकेटुभा, तयो वेदा। तेसु सनिघण्डुकेटुभेसु। ठानकरणादिविभागतो निब्बचनविभागतो च अक्खरा पभेदीयन्ति एतेनाति अक्खरप्पभेदो, सिक्खा च निरुत्ति च। सह अक्खरप्पभेदेनाति साक्खरप्पभेदा, तेसु साक्खरप्पभेदेसु। इतिहासपञ्चमेसूति अथब्बनवेदं चतुत्थं कत्वा ‘‘इतिह आस इतिह आसा’’ति ईदिसवचनपटिसंयुत्तो पुराणकथासङ्खातो इतिहासो पञ्चमो एतेसन्ति इतिहासपञ्चमा, तयो वेदा। तेसु इतिहासपञ्चमेसु। नेव अत्तना पस्सतीति नेव सयं पस्सति, नेव जानातीति अत्थो। पुच्छ, ब्याकरिस्सामीति ‘‘सब्बापि पुच्छा वेदेसुयेव अन्तोगधा’’ति सल्लक्खेन्तो एवमाह।  
यस्स चित्तन्तिआदिपञ्हद्वयं चुतिचित्तसमङ्गिनो खीणासवस्स चुतिचित्तस्स उप्पादक्खणं सन्धाय वुत्तं। तत्थ पठमपञ्हे उप्पज्जतीति उप्पादक्खणसमङ्गिताय उप्पज्जति। न निरुज्झतीति निरोधक्खणं अप्पत्तताय न निरुज्झति। तस्स चित्तन्ति तस्स पुग्गलस्स ततो पट्ठाय चित्तं निरुज्झिस्सति नुप्पज्जिस्सतीति पुच्छति। यस्स वा पनातिआदिके पन दुतियपञ्हे निरुज्झिस्सतीति यस्स चित्तं भङ्गक्खणं पत्वा निरुज्झिस्सति। नुप्पज्जिस्सतीति भङ्गतो परभागे सयं वा अञ्ञं वा नुप्पज्जिस्सति, तस्स पुग्गलस्स चित्तं उप्पज्जति न निरुज्झतीति पुच्छति। इमेसं पन पञ्हानं पठमो पञ्हो विभज्जब्याकरणीयो, तस्मा ‘‘यस्स चित्तं उप्पज्जति न निरुज्झति, तस्स चित्तं निरुज्झिस्सति नुप्पज्जिस्सती’’ति (यम॰ २.चित्तयमक.६३) एवं पुट्ठेन सता एवमयं पञ्हो च विस्सज्जेतब्बो ‘‘पच्छिमचित्तस्स उप्पादक्खणे तेसं चित्तं उप्पज्जति न निरुज्झति निरुज्झिस्सति न उप्पज्जिस्सति, इतरेसं चित्तस्स उप्पादक्खणे तेसं चित्तं उप्पज्जति न निरुज्झति, निरुज्झिस्सति चेव उप्पज्जिस्सति चा’’ति (यम॰ २.चित्तयमक.६३)। येसञ्हि परिच्छिन्नवट्टदुक्खानं खीणासवानं सब्बपच्छिमस्स चुतिचित्तस्स उप्पादक्खणे वत्तति, तेसं तदेव चुतिचित्तं निरुज्झिस्सति नुप्पज्जिस्सतीति। उप्पादप्पत्तताय उप्पज्जति नाम, भङ्गं अप्पत्तताय न निरुज्झति। भङ्गं पन पत्वा तं तेसं चित्तं निरुज्झिस्सति, ततो अप्पटिसन्धिकत्ता अञ्ञं न उप्पज्जिस्सति। ठपेत्वा पन पच्छिमचित्तसमङ्गिखीणासवं इतरेसं सेक्खासेक्खपुथुज्जनानं उप्पादक्खणसमङ्गिचित्तं उप्पादप्पत्तताय उप्पज्जति नाम, भङ्गं अप्पत्तताय न निरुज्झति। भङ्गं पन पत्वा निरुज्झिस्सतेव, अञ्ञं पन तस्मिं वा अञ्ञस्मिं वा अत्तभावे उप्पज्जिस्सति चेव निरुज्झिस्सति च। दुतियो पन पञ्हो अरहतो चुतिचित्तस्स उप्पादक्खणे नियमितत्ता एकंसब्याकरणीयो, तस्मा ‘‘यस्स वा पन चित्तं निरुज्झिस्सति न उप्पज्जिस्सति, तस्स चित्तं उप्पज्जति न निरुज्झती’’ति पुट्ठेन ‘‘आमन्ता’’ति वत्तब्बं। खीणासवस्स हि उप्पादक्खणसमङ्गिचुतिचित्तं भङ्गं पत्वा निरुज्झिस्सति नाम, ततो परं नुप्पज्जिस्सति। उप्पादक्खणसमङ्गिताय पन उप्पज्जति चेव भङ्गं अप्पत्तताय न निरुज्झति चाति वुच्चति।  
अयं पन माणवो एवमिमे पञ्हे विस्सज्जेतुमसक्कोन्तो विघातं पापुणि, तस्मा वुत्तं ‘‘माणवो उद्धं वा अधो वा हरितुं असक्कोन्तो’’तिआदि। तत्थ उद्धं वा अधो वा हरितुं असक्कोन्तोति उपरिमपदे वा हेट्ठिमपदं, हेट्ठिमपदे वा उपरिमपदं अत्थतो समन्नाहरितुं असक्कोन्तोति अत्थो, पुब्बेनापरं योजेत्वा पञ्हस्स अत्थं परिच्छिन्दितुं असक्कोन्तोति वुत्तं होति। द्वत्तिंसाकारकम्मट्ठानं ताव आचिक्खीति ‘‘अत्थि इमस्मिं काये’’तिआदिकं द्वत्तिंसाकारकम्मट्ठानं ‘‘मन्तस्स उपचारो अय’’न्ति पठमं आचिक्खि। सोतापन्नानं सीलेसु परिपूरकारिताय समादिन्नसीलतो नत्थि परिहानीति आह ‘‘अभब्बो दानि सासनतो निवत्तितु’’न्ति। वड्ढेत्वाति उपरिमग्गत्थाय कम्मट्ठानं वड्ढेत्वा। अप्पोस्सुक्को भवेय्य बुद्धवचनं गहेतुन्ति अरहत्तप्पत्तिया कतकिच्चभावतोति अधिप्पायो। वोहारविधिम्हि छेकभावत्थं ‘‘उपज्झायो मं भन्ते तुम्हाकं सन्तिकं पहिणी’’तिआदि वुत्तं।  
उदकदन्तपोनं उपट्ठापेसीति परिभोगत्थाय उदकञ्च दन्तकट्ठञ्च पटियादेत्वा ठपेसि। दन्ते पुनन्ति विसोधेन्ति एतेनाति दन्तपोनं वुच्चति दन्तकट्ठं। गुणवन्तानं सङ्गहेतब्बभावतो थेरो सामणेरस्स च खन्तिवीरियउपट्ठानादिगुणे पच्चक्खकरणत्थं विनाव अभिञ्ञाय पकतिया वीमंसमानो पुन सम्मज्जनादिं अकासि। ‘‘सामणेरस्स चित्तदमनत्थं अकासी’’तिपि वदन्ति। बुद्धवचनं पट्ठपेसीति बुद्धवचनं उग्गण्हापेतुं आरभि। ठपेत्वा विनयपिटकन्ति एत्थ ‘‘सामणेरानं विनयपरियापुणनं चारित्तं न होतीति ठपेत्वा विनयपिटकं अवसेसं बुद्धवचनं उग्गण्हापेसी’’ति तीसुपि गण्ठिपदेसु वुत्तं। अवस्सिकोव समानोति उपसम्पदतो पट्ठाय अपरिपुण्णएकवस्सोति अधिप्पायो। मोग्गलिपुत्ततिस्सत्थेरस्स हदये पतिट्ठापितम्पि बुद्धवचनं वोहारवसेन तस्स हत्थे पतिट्ठापितं नाम होतीति कत्वा वुत्तं ‘‘हत्थे सकलं बुद्धवचनं पतिट्ठापेत्वा’’ति। यावतायुकं ठत्वा परिनिब्बायिंसूति मोग्गलिपुत्ततिस्सत्थेरस्स हत्थे सकलसासनपतिट्ठापनेन दुतियसङ्गीतिकारकारोपितदण्डकम्मतो मुत्ता हुत्वा यावतायुकं ठत्वा परिनिब्बायिंसु।  
बिन्दुसारस्स रञ्ञो एकसतपुत्ताति एत्थ बिन्दुसारो नाम सक्यकुलप्पसुतो चन्दगुत्तस्स नाम रञ्ञो पुत्तो। तथा हि विटटूभसङ्गामे कपिलवत्थुतो निक्खन्तसक्यपुत्तेहि मापिते मोरियनगरे खत्तियकुलसम्भवो चन्दगुत्तकुमारो पाटलिपुत्ते राजा अहोसि। तस्स पुत्तो बिन्दुसारो नाम राजकुमारो पितु अच्चयेन राजा हुत्वा एकसतपुत्तकानं जनको अहोसि। एकसतन्ति एकञ्च सतञ्च एकसतं, एकेनाधिकं सतन्ति अत्थो। एकाव माता अस्साति एकमातिकं, अत्तना सहोदरन्ति वुत्तं होति। न ताव एकरज्जं कतन्ति आह ‘‘अनभिसित्तोव रज्जं कारेत्वा’’ति। एकरज्जाभिसेकन्ति सकलजम्बुदीपे एकाधिपच्चवसेन करियमानं अभिसेकं। पुञ्ञप्पभावेन पापुणितब्बापि राजिद्धियो अरहत्तमग्गेन आगता पटिसम्भिदादयो अवसेसविसेसा विय पयोगसम्पत्तिभूता अभिसेकानुभावेनेव आगताति आह ‘‘अभिसेकानुभावेन चस्स इमा राजिद्धियो आगता’’ति।  
तत्थ राजिद्धियोति राजभावानुगतप्पभावा। यतोति यतो सोळसघटतो। सासने उप्पन्नसद्धोति बुद्धसासने पटिलद्धसद्धो। असन्धिमित्ताति तस्साव नामं। तस्सा किर सरीरे सन्धयो न पञ्ञायन्ति, तस्मा एवंनामिका जातातिपि वदन्ति। देवता एव दिवसे दिवसे आहरन्तीति सम्बन्धो। देवसिकन्ति दिवसे दिवसे। अगदामलकन्ति अप्पकेनेव सरीरसोधनादिसमत्थं सब्बदोसहरणं ओसधामलकं। अगदहरीतकम्पि तादिसमेव हरीतकं। तेसु किर द्वीसु यथाकाममेकं परिभुञ्जति। छद्दन्तदहतोति छद्दन्तदहसमीपे ठितदेवविमानतो कप्परुक्खतो वा। ‘‘छद्दन्तदहे तादिसा रुक्खविसेसा सन्ति, ततो आहरन्ती’’तिपि वदन्ति। दिब्बञ्च पानकन्ति दिब्बफलरसपानकञ्च। असुत्तमयिकन्ति कप्परुक्खतो निब्बत्तदिब्बदुस्सत्ता सुत्तेहि न कतन्ति असुत्तमयिकं। सुमनपुप्फपटन्ति सब्बत्थ सुखुमं हुत्वा उग्गतपुप्फानं अत्थिताय सुमनपुप्फपटं नाम जातं। उट्ठितस्स सालिनोति सयंजातसालिनो। समुदायापेक्खञ्चेत्थ एकवचनं, सालीनन्ति अत्थो। नव वाहसहस्सानीति एत्थ ‘‘चतस्सो मुट्ठियो एको कुडुवो, चत्तारो कुडुवा एको पत्थो, चत्तारो पत्था एको आळ्हको, चत्तारो आळ्हका एकं दोणं, चत्तारो दोणा एकमानिका, चतस्सो मानिका एकखारी, वीसति खारियो एको वाहो, तदेव एकं सकट’’न्ति सुत्तनिपातट्ठकथादीसु (सु॰ नि॰ अट्ठ॰ २.कोकालिकसुत्तवण्णना; सं॰ नि॰ अट्ठ॰ १.१.१८१; अ॰ नि॰ ३.१०; ८९) वुत्तं। इध पन ‘‘द्वे सकटानि एको वाहो’’ति वदन्ति। नित्थुसकणे करोन्तीति थुसकुण्डकरहिते करोन्ति। मधुं करोन्तीति आगन्त्वा समीपट्ठाने मधुं करोन्ति। बलिकम्मं करोन्तीति सब्बत्थ बलिकम्मकारका रट्ठवासिनो विय मधुरसरं विकूजन्ता बलिं करोन्ति। ‘‘आगन्त्वा आकासेयेव सद्दं कत्वा अत्तानं अजानापेत्वा गच्छन्ती’’ति वदन्ति।  
सुवण्णसङ्खलिकायेव बन्धनं सुवण्णसङ्खलिकबन्धनं। चतुन्नं बुद्धानन्ति ककुसन्धादीनं चतुन्नं बुद्धानं। अधिगतरूपदस्सनन्ति पटिलद्धरूपदस्सनं। अयं किर कप्पायुकत्ता चतुन्नम्पि बुद्धानं रूपसम्पत्तिं पच्चक्खतो अद्दक्खि। काळं नाम नागराजानं आनयित्वाति एत्थ सो पन नागराजा गङ्गायं निक्खित्तसुवण्णसङ्खलिकाय गन्त्वा अत्तनो पादेसु पतितसञ्ञाय आगतोति वेदितब्बो। ननु च असोकस्स रञ्ञो आणा हेट्ठा योजनतो उपरि पवत्तति, इमस्स च विमानं योजनपरिच्छेदतो हेट्ठा पतिट्ठितं, तस्मा कथं अयं नागराजा रञ्ञो आणाय आगतोति? किञ्चापि अत्तनो विमानं योजनपरिच्छेदतो हेट्ठा पतिट्ठितं, तथापि रञ्ञो आणापवत्तिट्ठानेन सह एकाबद्धताय तस्स आणं अकासि। यथा हि रज्जसीमन्तरवासिनो मनुस्सा तेहि तेहि राजूहि निप्पीळियमाना तेसं तेसं आणाय पवत्तन्ति, एवंसम्पदमिदन्ति वदन्ति।  
आपाथं करोहीति सम्मुखं करोहि, गोचरं करोहीति अत्थो। तेन निम्मितं बुद्धरूपं पस्सन्तोति सम्बन्धो। कीदिसं तं बुद्धरूपन्ति आह ‘‘सकलसरीरविप्पकिण्णा’’तिआदि। तत्थ पुञ्ञप्पभावनिब्बत्तग्गहणं तेन निम्मितानम्पि असीतिअनुब्यञ्जनपटिमण्डितानं द्वत्तिंसमहापुरिसलक्खणानं भगवतो पुञ्ञप्पभावनिब्बत्तअसीतिअनुब्यञ्जनादीहि सदिसत्ता कतन्ति दट्ठब्बं। न हि तेन तदा निम्मितं अनेकाकारपरिपुण्णं बुद्धरूपं भगवतो पुञ्ञप्पभावेन निब्बत्तन्ति सक्का वत्तुं। असीतिअनुब्यञ्जनं तम्बनखतुङ्गनासादि। द्वत्तिंसमहापुरिसलक्खणं सुप्पतिट्ठितपादतादि। विकसित…पे॰… सलिलतलन्ति सूरियरस्मिसम्फस्सेन विकसितेहि विकासमुपगतेहि कं अलङ्करोतीति ‘‘कमल’’न्ति लद्धनामेहि रत्तपदुमेहि नीलुप्पलादिभेदेहि उप्पलेहि चेव सेतपदुमसङ्खातेहि पुण्डरीकेहि च पटिमण्डितं समन्ततो सज्जितं जलतलमिव। तारागण…पे॰… गगनतलन्ति सब्बत्थ विप्पकिण्णतारकगणस्स रस्मिजालविसदेहि विप्फुरिताय भासमानाय सोभाय कन्तिया समुज्जलं सम्मा भासमानं गगनतलमिव आकासतलमिव। सञ्झाप्पभा…पे॰… कनकगिरिसिखरन्ति सञ्झाकालसञ्जातप्पभानुरागेहि इन्दचापेहि विज्जुलताहि च परिक्खित्तं समन्ततो परिवारितं कनकगिरिसिखरमिव सुवण्णपब्बतकूटमिव। विमलकेतुमालाति एत्थ ‘‘केतुमाला नाम सीसतो निक्खमित्वा उपरि मुद्धनि पुञ्जो हुत्वा दिस्समानरस्मिरासी’’ति वदन्ति। ‘‘मुद्धनि मज्झे पञ्ञायमानो उन्नतप्पदेसोतिपि वदन्ती’’ति तीसुपि गण्ठिपदेसु वुत्तं। यस्मा पन असोको धम्मराजा सञ्जातपीतिसोमनस्सो सत्ताहं निराहारो हुत्वा यथाठितोव अविक्खित्तचित्तो पसादसोम्मेहि चक्खूहि निरन्तरं बुद्धरूपमेव ओलोकेसि, तस्मा अक्खीहि पूजा कता नाम होतीति आह ‘‘अक्खिपूजं नाम अकासी’’ति। अथ वा चक्खूनं तादिसस्स इट्ठारम्मणस्स उपट्ठापनेन अक्खीनं पूजा कता नाम होतीति वुत्तं ‘‘अक्खिपूजं नाम अकासी’’ति।  
इद्धिविभावनाधिकारप्पसङ्गेन चेतं वत्थु वुत्तं, नानुक्कमेन। अयञ्हेत्थ अनुक्कमो – असोको किर महाराजा उपरि वक्खमानानुक्कमेन सीहपञ्जरेन ओलोकेन्तो निग्रोधसामणेरं इरियापथसम्पन्नं नागरजननयनानि आकड्ढन्तं युगमत्तं पेक्खमानं दिस्वा पसीदित्वा सञ्जातपेमो सबहुमानो आमन्तापेत्वा सेतच्छत्तस्स हेट्ठा सीहासने निसीदापेत्वा भोजेत्वा सामणेरस्स वचनादासे दिस्समानं दसबलस्स धम्मकायं दिस्वा रतनत्तये पसीदित्वा सपरिसो सरणसीलेसु पतिट्ठाय ततो पट्ठाय अभिवड्ढमानसद्धो पुब्बे भोजियमानानि तित्थियसट्ठिसहस्सानि नीहरित्वा भिक्खूनं सट्ठिसहस्सानं सुवकाहतसालिसम्पादितभत्तं पट्ठपेत्वा देवतोपनीतं अनोतत्तसलिलं नागलतादन्तकट्ठञ्च उपनामेत्वा निच्चसङ्घुपट्ठानं करोन्तो एकदिवसं सुवण्णसङ्खलिकबन्धनं विस्सज्जेत्वा काळं नागराजानं आनयित्वा तेन निम्मितं वुत्तप्पकारं सिरीसोभग्गसम्पन्नं बुद्धरूपं पस्सन्तो दीघपुथुलनिच्चलनयनप्पभाहि सत्ताहं अक्खिपूजमकासि।  
इदानि पन यथानुसन्धिं घटेत्वा अनुक्कमेन तस्स सासनावतारं दस्सेन्तो आह ‘‘राजा किर अभिसेकं पापुणित्वा’’तिआदि। बाहिरकपासण्डन्ति बाहिरकप्पवेदितं समयवादं। बाहिरकप्पवेदिता हि समयवादा सत्तानं तण्हापासं दिट्ठिपासञ्च डेन्ति ओड्डेन्तीति ‘‘पासण्डा’’ति वुच्चन्ति। परिग्गण्हीति वीमंसमानो परिग्गहेसि। बिन्दुसारो ब्राह्मणभत्तो अहोसीति अत्तनो पितु चन्दगुत्तस्स कालतो पट्ठाय ब्राह्मणेसु सम्भत्तो अहोसि। चन्दकेन नाम किर ब्राह्मणेन समुस्साहितो चन्दगुत्तकुमारो तेन दिन्ननये ठत्वा सकलजम्बुदीपे एकरज्जमकासि, तस्मा तस्मिं ब्राह्मणे सञ्जातबहुमानवसेन चन्दगुत्तकालतो पट्ठाय सट्ठिसहस्समत्ता ब्राह्मणजातिका तस्मिं राजकुले निच्चभत्तिका अहेसुं। ब्राह्मणानन्ति पण्डरङ्गपरिब्बाजकादिभावमनुपगते दस्सेति। पण्डरङ्गपरिब्बाजकादयो च ब्राह्मणजातिवन्तोति आह ‘‘ब्राह्मणजातियपासण्डान’’न्ति। एत्थ पन दिट्ठिपासादीनं ओड्डनतो पण्डरङ्गादयोव ‘‘पासण्डा’’ति वुत्ता। सीहपञ्जरेति महावातपाने। उपसमपरिबाहिरेनाति उपसमतो परिबाहिरेन, उपसमरहितेनाति अत्थो। अन्तेपुरं अतिहरथाति अन्तेपुरं पवेसेथ, आनेथाति वुत्तं होति।  
अमा सह भवन्ति किच्चेसूति अमच्चा, रज्जकिच्चवोसापनका। देवाति राजानं आलपन्ति। राजानो हि दिब्बन्ति कामगुणेहि कीळन्ति, तेसु वा विहरन्ति विजयसमत्थतायोगेन पच्चत्थिके विजेतुं इच्छन्ति, इस्सरियठानादिसक्कारदानगहणं तं तं अत्थानुसासनं वा करोन्ति वोहरन्ति, पुञ्ञानुभावप्पत्ताय जुतिया जोतन्तीति वा ‘‘देवा’’ति वुच्चन्ति । तथा हि ते चतूहि सङ्गहवत्थूहि जनं रञ्जेन्ता सयं यथावुत्तेहि विसेसेहि राजन्ति दिप्पन्ति सोभन्तीति ‘‘राजानो’’ति च वुच्चन्ति। निगण्ठादयोति एत्थ निगण्ठो नाम ‘‘अम्हाकं गण्ठनकिलेसो संसारे पलिबुद्धनकिच्चो रागादिकिलेसो खेत्तवत्थुपुत्तदारादिविसयो नत्थि, किलेसगण्ठिरहिता मय’’न्ति एवं वादिताय ‘‘निगण्ठा’’ति लद्धनामा तित्थिया।  
उच्चावचानीति उच्चानि च अवचानि च, महन्तानि चेव खुद्दकानि च, अथ वा विसिट्ठानि चेव लामकानि चाति अत्थो। भद्दपीठकेसूति वेत्तमयपीठेसु। सारोति सीलादिगुणसारो। राजङ्गणेनाति राजनिवेसनद्वारे विवटेन भूमिप्पदेसेन। अङ्गणन्ति हि कत्थचि किलेसा वुच्चन्ति ‘‘रागो अङ्गण’’न्तिआदीसु (विभ॰ ९२४)। रागादयो हि अङ्गन्ति एतेहि तंसमङ्गीपुग्गला निहीनभावं गच्छन्तीति अङ्गणानीति वुच्चन्ति। कत्थचि मलं वा पङ्को वा ‘‘तस्सेव रजस्स वा अङ्गणस्स वा पहानाय वायमती’’तिआदीसु (म॰ नि॰ १.१८४)। अञ्जति सम्मक्खेतीति हि अङ्गणं, मलादि। कत्थचि तथारूपो विवटप्पदेसो ‘‘चेतियङ्गणं बोधियङ्गण’’न्तिआदीसु। अञ्जति तत्थ ठितं अतिसुन्दरताय अभिब्यञ्जेतीति हि अङ्गणं, विवटो भूमिप्पदेसो। इधापि सोयेव अधिप्पेतो। दन्तन्तिआदीसु किलेसविप्फन्दरहितचित्तताय दन्तं, निच्चं पच्चुपट्ठितसतारक्खताय गुत्तं, चक्खादिइन्द्रियानं सन्तताय सन्तिन्द्रियं, पासादिकेन इरियापथेन समन्नागतत्ता सम्पन्नइरियापथं। इदानि निग्रोधसामणेरं सरूपतो विभावेतुकामो आह ‘‘को पनायं निग्रोधो नामा’’तिआदि।  
तत्रायं अनुपुब्बिकथाति एत्थ बिन्दुसारस्स किर एकसतपुत्तेसु मोरियवंसजाय धम्मदेविया असोकतिस्सनामानं द्विन्नं पुत्तानं मज्झे जेट्ठो असोककुमारो अवन्तिरट्ठं भुञ्जति। पितरा पेसितो पाटलिपुत्ततो पञ्ञासयोजनमत्थके विटटूभभयागतानं साकियानमावासं वेटिसं नाम नगरं पत्वा तत्थ वेटिसं नाम सेट्ठिधीतरं आदाय उज्जेनीराजधानियं रज्जं करोन्तो महिन्दं नाम कुमारं सङ्घमित्तञ्च कुमारिकं लभित्वा तेहि सद्धिं रज्जसुखमनुभवन्तो पितुनो गिलानभावं सुत्वा उज्जेनिं पहाय सीघं पाटलिपुत्तं उपगन्त्वा पितु उपट्ठानं कत्वा तस्स अच्चयेन रज्जं अग्गहेसि। तं सुत्वा युवराजा सुमनाभिधानो कुज्झित्वा ‘‘अज्ज मे मरणं वा होतु रज्जं वा’’ति अट्ठनवुतिभातिकपरिवुतो संवट्टसागरे जलतरङ्गसङ्घातो विय अज्झोत्थरन्तो उपगच्छति। ततो असोको उज्जेनीराजा सङ्गामं पक्खन्दित्वा सत्तुमद्दनं करोन्तो सुमनं नाम राजकुमारं गहेत्वा घातेसि। तेन वुत्तं ‘‘बिन्दुसाररञ्ञो किर दुब्बलकालेयेव असोककुमारो अत्तना लद्धं उज्जेनीरज्जं पहाय आगन्त्वा सब्बनगरं अत्तनो हत्थगतं कत्वा सुमनं नाम राजकुमारं अग्गहेसी’’ति।  
परिपुण्णगब्भाति परिपक्कगब्भा। एकं सालन्ति सब्बपरिच्छन्नं एकं पासादं। ‘‘देवताय पन आनुभावेन तस्मिं पासादे महाजनेन अदिस्समाना हुत्वा वासं कप्पेसी’’ति वदन्ति। निबद्धवत्तन्ति ‘‘एकस्स दिवसस्स एत्तक’’न्ति नियामेत्वा ठपितवत्तं। हेतुसम्पदन्ति अरहत्तूपनिस्सयपुञ्ञसम्पदं। खुरग्गेयेवाति खुरकम्मपरियोसानेयेव, तचपञ्चककम्मट्ठानं गहेत्वा तं परिग्गण्हन्तो अन्तिमाय केसवट्टिया वोरोपनाय समकालमेव च अरहत्तं पापुणीति वुत्तं होति। सरीरं जग्गित्वाति दन्तकट्ठखादनमुखधोवनादीहि सरीरपरिकम्मं कत्वा।  
सीहपञ्जरे चङ्कमतीति सीहपञ्जरसमीपे अपरापरं चङ्कमति। तङ्खणञ्ञेवाति तस्मिं खणेयेव। अयं जनोति राजङ्गणे चरमानं जनं दिस्वा वदति। भन्तमिगप्पटिभागोति अनवट्ठितत्ता कायचापल्लेन समन्नागतत्ता भन्तमिगसदिसो। अतिविय सोभतीति सम्बन्धो। आलोकितविलोकितन्ति एत्थ आलोकितं नाम पुरतोपेक्खनं। अभिमुखोलोकनञ्हि ‘‘आलोकित’’न्ति वुच्चति। विलोकितन्ति अनुदिसापेक्खनं, यं दिसाभिमुखं ओलोकेति, तदनुगतदिसापेक्खनन्ति अत्थो। समिञ्जनं पब्बसङ्कोचनं। पसारणञ्च तेसंयेव पसारणं। लोकुत्तरधम्मोति सेसजनेसु अविज्जमानो विसिट्ठधम्मो। पेमं सण्ठहीति पेमं पतिट्ठासि, उप्पज्जीति अत्थो। वाणिजको अहोसीति मधुवाणिजको अहोसि।  
अतीते किर तयो भातरो मधुवाणिजका अहेसुं। तेसु कनिट्ठो मधुं विक्किणाति, इतरे अरञ्ञतो आहरन्ति। तदा एको पच्चेकबुद्धो पण्डुकरोगातुरो अहोसि। अपरो पन पच्चेकबुद्धो तदत्थं मधुभिक्खाय चरमानो नगरं पाविसि। पविट्ठञ्च तं एका कुम्भदासी उदकहरणत्थं तित्थं गच्छमाना अद्दस। दिस्वा च पुच्छित्वा आगतकारणञ्च ञत्वा ‘‘एत्थ, भन्ते, मधुवाणिजका वसन्ति, तत्थ गच्छथा’’ति हत्थं पसारेत्वा मधुआपणं दस्सेसि। सो च तत्थ अगमासि। तं दिस्वा कनिट्ठो मधुवाणिजो सञ्जातपीतिसोमनस्सो ‘‘केनागतात्थ, भन्ते’’ति पुच्छित्वा तमत्थं विदित्वा पत्तं गहेत्वा मधुनो पूरेत्वा ददमानो पत्तपुण्णं मधुं उग्गन्त्वा मुखतो विस्सन्दित्वा भूमियं पतमानं दिस्वा पसन्नमानसो ‘‘इमिनाहं, भन्ते, पुञ्ञकम्मेन जम्बुदीपे एकरज्जं करेय्यं, आणा च मे आकासे पथवियञ्च योजनप्पमाणे ठाने फरतू’’ति पत्थनमकासि। पच्चेकबुद्धो च ‘‘एवं होतु उपासका’’ति वत्वा गन्धमादनं गन्त्वा पच्चेकबुद्धस्स भेसज्जमकासि।  
कनिट्ठो पन मधुवाणिजो मधुं दत्वा गेहे निसिन्नो इतरे अरञ्ञतो आगते दिस्वा एवमाह ‘‘तुम्हाकं भातरो चित्तं पसादेथ, ममञ्च तुम्हाकञ्च मधुं गहेत्वा ईदिसस्स नाम पच्चेकबुद्धस्स पत्तं पूरेत्वा अदासि’’न्ति। तेसु जेट्ठो कुज्झित्वा एवमाह ‘‘चण्डालापि कासावनिवासिनो होन्ति, ननु तव हत्थतो मधुं पटिग्गहेत्वा गतो चण्डालो भविस्सती’’ति। मज्झिमो पन कुज्झित्वा ‘‘तव पच्चेकबुद्धं गहेत्वा परसमुद्दे निक्खिपाही’’ति आह। पच्छा पन तेपि द्वे भातरो कनिट्ठेन वुच्चमानं दानानिसंसपटिसंयुत्तकथं सुत्वा अनुमोदिंसुयेव। सापि च कुम्भदासी ‘‘तस्स मधुदायकस्स अग्गमहेसी भवेय्य’’न्ति पत्थनमकासि। तेसु कनिट्ठो असोको धम्मराजा अहोसि, सा च कुम्भदासी अतिविय रूपसोभग्गप्पत्ता असन्धिमित्ता नाम तस्स अग्गमहेसी अहोसि। परसमुद्दवादी पन मज्झिमो इमस्मिंयेव तम्बपण्णिदीपे देवानंपियतिस्सो नाम महानुभावो राजा अहोसि। जेट्ठो पन चण्डालवादिताय चण्डालगामे जातो निग्रोधो नाम सामणेरो अहोसि। तेन वुत्तं ‘‘पुब्बे हि किर पुञ्ञकरणकाले एस रञ्ञो जेट्ठभाता वाणिजको अहोसी’’ति।  
पुब्बे व सन्निवासेनाति एत्थ (जा॰ अट्ठ॰ २.२.१७४) गाथाबन्धवसेन वा-सद्दस्स रस्सत्तं कतन्ति वेदितब्बं, पुब्बे सन्निवासेन वाति वुत्तं होति। तत्थ पुब्बेति अतीतजातियं। सन्निवासेनाति सहवासेन। सहसद्दत्थो हि अयं संसद्दो। पच्चुप्पन्नहितेन वाति पच्चुप्पन्ने वत्तमानभवे हितचरणेन वा। एवं इमेहि द्वीहि कारणेहि सिनेहसङ्खातं पेमं जायते उप्पज्जति। इदं वुत्तं होति – पेमं नामेतं द्वीहिपि कारणेहि जायति, पुरिमभवे माता वा पिता वा धीता वा पुत्तो वा भाता वा भगिनी वा पति वा भरिया वा सहायो वा मित्तो वा हुत्वा यो येन सद्धिं एकट्ठाने निवुत्थपुब्बो, तस्स इमिना पुब्बे वा सन्निवासेन भवन्तरेपि अनुबन्धन्तो सो सिनेहो न विजहति, इमस्मिं अत्तभावे कतेन पच्चुप्पन्नेन हितेन वाति एवं इमेहि द्वीहि कारणेहि तं पेमं नाम जायतीति। किं वियाति आह ‘‘उप्पलं व यथोदके’’ति। एत्थापि वा-सद्दस्स वुत्तनयेनेव रस्सत्तं कतन्ति दट्ठब्बं। अवुत्तसम्पिण्डनत्थो चेत्थ वासद्दो। तेन पदुमादयो सङ्गण्हाति। यथा-सद्दो उपमायं। इदं वुत्तं होति – यथा उप्पलञ्च सेसञ्च पदुमादि उदके जायमानं द्वे कारणानि निस्साय जायति उदकञ्चेव कललञ्च, तथा एतेहि द्वीहि कारणेहि पेमं जायतीति।  
रञ्ञो हत्थेति सन्तिकं उपगतस्स रञ्ञो हत्थे। रञ्ञो अनुरूपन्ति एकूनसतभातुकानं घातितत्ता चण्डपकतिताय रज्जे ठितत्ता च ‘‘पमादविहारी अय’’न्ति मञ्ञमानो तदनुरूपं धम्मपदे अप्पमादवग्गं देसेतुं आरभि। तत्थ (ध॰ प॰ अट्ठ॰ १.२३) अप्पमादोति सतिया अविप्पवासो, निच्चं उपट्ठिताय सतिया एतं अधिवचनं। अमतपदन्ति अमतं वुच्चति निब्बानं। तञ्हि अजातत्ता न जीयति न मीयति, तस्मा ‘‘अमत’’न्ति वुच्चति। अमतस्स पदं अमतपदं, अमतस्स अधिगमुपायोति वुत्तं होति। पमादोति पमज्जनभावो, मुट्ठस्सच्चसङ्खातस्स सतिया वोस्सग्गस्सेतं नामं। मच्चुनोति मरणस्स। पदन्ति उपायो मग्गो। पमत्तो हि जातिं नातिवत्तति, जातो पन जीयति चेव मीयति चाति पमादो मच्चुनो पदं नाम होति, मरणं उपनेतीति वुत्तं होति।  
अञ्ञातं तात, परियोसापेहीति इमिना ‘‘सदा अप्पमादेन हुत्वा वत्तितब्बन्ति एत्तकेनेव मया ञातं, तुम्हे धम्मदेसनं निट्ठपेथा’’ति तस्मिं धम्मे अत्तनो पटिपज्जितुकामतं दीपेन्तो धम्मदेसनाय परियोसानं पापेत्वा कथने उस्साहं जनेति। केचि पन ‘‘अभासीति एत्थ ‘भासिस्सामि वितक्केमी’ति अत्थं गहेत्वा ‘सब्बं अप्पमादवग्गं भासिस्सामी’ति सल्लक्खितत्ता अभासीति वुत्तं, रञ्ञा पन अड्ढगाथं सुत्वाव ‘अञ्ञातं तात, परियोसापेही’ति वुत्तत्ता ‘उपरि न कथेसी’’’ति वदन्ति। ‘‘तं पन युत्तं न होती’’ति तीसुपि गण्ठिपदेसु वुत्तं। धुवभत्तानीति निच्चभत्तानि। वज्जावज्जं उपनिज्झायतीति उपज्झायोति आह ‘‘वज्जावज्जं दिस्वा चोदेता सारेता चा’’ति। तत्थ वज्जावज्जन्ति खुद्दकं महन्तञ्च वज्जं। चोदेताति ‘‘इदं तया दुक्कटं, इदं दुब्भासित’’न्तिआदीनि वत्वा चोदेता। सारेताति अत्तनो वज्जं अस्सरन्तस्स सतिं उप्पादेता, सम्मापटिपत्तियं वा सारेता, पवत्तेताति अत्थो।  
‘‘एवं तया बुद्धवचनं सज्झायितब्बं, एवं अभिक्कमितब्बं, एवं पटिक्कमितब्ब’’न्तिआदिना आचारस्स सिक्खापनतो आचरियो नामाति आह ‘‘इमस्मिं सासने सिक्खितब्बकधम्मेसु पतिट्ठापेता’’ति। तत्थ सिक्खितब्बकधम्मो नाम सकलं बुद्धवचनं सीलादयो च धम्मा। ‘‘पब्बज्जा च उपसम्पदा चा’’ति इदं लब्भमानवसेन वुत्तं । आचरियुपज्झायानन्ति इमिना पब्बज्जा उपसम्पदा च योजेतब्बा, मम चाति इमिना पन पब्बज्जाव। तदा सामणेरभूमियं ठितत्ता निग्रोधस्स भाविनिं वा उपसम्पदं सन्धाय उभयम्पि योजेतब्बं। सरणगमनवसेन पब्बज्जासिद्धितो भिक्खुसङ्घस्सपि पब्बज्जाय निस्सयभावो वेदितब्बो। भण्डुकम्मवसेनपि निस्सयभावो लब्भतेवाति गहेतब्बं। दिवसे दिवसे वड्ढापेन्तोति वुत्तनयेनेव दिवसे दिवसे ततो ततो दिगुणं कत्वा वड्ढापेन्तो। पोथुज्जनिकेनाति पुथुज्जनभावानुरूपेन। निग्रोधत्थेरस्स आनुभावकित्तनाधिकारत्ता पुब्बे वुत्तम्पि पच्छा वत्तब्बम्पि सम्पिण्डेत्वा आह ‘‘पुन राजा असोकारामं नाम महाविहारं कारेत्वा’’तिआदि । चेतियपटिमण्डितानीति एत्थ चयितब्बं पूजेतब्बन्ति चेतियं, इट्ठकादीहि चितत्ता वा चेतियं, चेतियेहि पटिमण्डितानि विभूसितानीति चेतियपटिमण्डितानि। धम्मेनाति धम्मतो अनपेतेन।  
वुत्तमेवत्थं वित्थारतो विभावेन्तो आह ‘‘एकदिवसं किरा’’तिआदि। असोकारामे महादानं दत्वाति एत्थ कते आरामे पच्छा कारापकस्स रञ्ञो नामवसेन निरुळ्हं नामपण्णत्तिं सन्धाय वुत्तं ‘‘असोकारामे’’ति। केचि पन ‘‘तस्मिं दिवसे राजा अत्तनो घरेयेव सब्बं भिक्खुसङ्घं निसीदापेत्वा भोजेत्वा इमं पञ्हं पुच्छी’’ति वदन्ति। महादानं दत्वाति भोजेत्वा सब्बपरिक्खारदानवसेन महादानं दत्वा। वुत्तञ्हेतं दीपवंसे –  
‘‘निवेसनं पवेसेत्वा, निसीदापेत्वान आसने।  
यागुं नानाविधं खज्जं, भोजनञ्च महारहं।  
अदासि पयतपाणि, यावदत्थं यदिच्छकं॥  
‘‘भुत्ताविभिक्खुसङ्घस्स, ओनीतपत्तपाणिनो।  
एकमेकस्स भिक्खुनो, अदासि युगसाटकं॥  
‘‘पादअब्भञ्जनं तेलं, छत्तञ्चापि उपाहनं।  
सब्बं समणपरिक्खारं, अदासि फाणितं मधुं॥  
‘‘अभिवादेत्वा निसीदि, असोकधम्मो महीपति।  
निसज्ज राजा पवारेसि, भिक्खुसङ्घस्स पच्चयं॥  
‘‘यावता भिक्खू इच्छन्ति, ताव देमि यदिच्छकं।  
सन्तप्पेत्वा परिक्खारेन, पवारेत्वान पच्चये।  
ततो अपुच्छि गम्भीरं, धम्मक्खन्धं सुदेसित’’न्ति॥  
अङ्गतो, महाराज, नव अङ्गानीतिआदि मोग्गलिपुत्ततिस्सत्थेरेन वुत्तन्ति वदन्ति। नवकम्माधिट्ठायकं अदासीति चतुरासीतिविहारसहस्सेसु कत्तब्बस्स नवकम्मस्स अधिट्ठायकं विधायकं कत्वा अदासि। एकदिवसमेव सब्बनगरेहि पण्णानि आगमिंसूति सब्बविहारेसु किर राहुना चन्दस्स गहणदिवसे नवकम्मं आरभित्वा पुन राहुना चन्दस्स गहणदिवसेयेव निट्ठापेसुं, तस्मा एकदिवसमेव पण्णानि आगमिंसूति वदन्ति। अट्ठ सीलङ्गानीति अट्ठ उपोसथङ्गसीलानि। ‘‘सब्बालङ्कारविभूसिताया’’ति इदं असमादिन्नुपोसथङ्गानं वसेन वुत्तं। अमरवतिया राजधानियाति तावतिंसदेवनगरे। अलङ्कतपटियत्तन्ति अलङ्कतकरणवसेन सब्बसज्जितं।  
अधिकं कारं अधिकारं, अधिकं किरियन्ति वुत्तं होति। लोकविवरणं नाम पाटिहारियं अकंसूति एत्थ अनेकसहस्ससङ्ख्यस्स ओकासलोकस्स तन्निवासीसत्तलोकस्स च विवटभावकरणपाटिहारियं लोकविवरणं नाम। तं पन करोन्तो इद्धिमा अन्धकारं वा आलोकं करोति, पटिच्छन्नं वा विवटं, अनापाथं वा आपाथं करोति। कथं? अयञ्हि यथा पटिच्छन्नोपि दूरे ठितोपि अत्ता वा परो वा दिस्सति, एवं अत्तानं वा परं वा पाकटं कातुकामो पादकज्झानतो वुट्ठाय ‘‘इदं अन्धकारट्ठानं आलोकजातं होतू’’ति वा ‘‘इदं पटिच्छन्नं विवटं होतू’’ति वा ‘‘इदं अनापाथं आपाथं होतू’’ति वा आवज्जेत्वा पुन पादकज्झानं समापज्जित्वा वुट्ठाय अधिट्ठाति। सह अधिट्ठानेन यथाधिट्ठितमेव होति। अपरे दूरे ठितापि पस्सन्ति, सयम्पि पस्सितुकामो पस्सति भगवा विय देवोरोहणे। भगवा हि देवलोके अभिधम्मदेसनं निट्ठपेत्वा सङ्कस्सनगरं ओतरन्तो सिनेरुमुद्धनि ठत्वा पुरत्थिमं लोकधातुं ओलोकेसि, अनेकानि चक्कवाळसहस्सानि विवटानि विय हुत्वा एकङ्गणं विय हुत्वा पकासिंसु। यथा च पुरत्थिमेन, एवं पच्छिमेनपि उत्तरेनपि दक्खिणेनपि सब्बं विवटमद्दस। हेट्ठापि याव अवीचि उपरि च याव अकनिट्ठभवनं, ताव अद्दस। मनुस्सापि देवे पस्सन्ति, देवापि मनुस्से। तत्थ नेव मनुस्सा उद्धं उल्लोकेन्ति, न देवा अधो ओलोकेन्ति, सब्बे सम्मुखसम्मुखाव अञ्ञमञ्ञं पस्सन्ति, तं दिवसं लोकविवरणं नाम अहोसि।  
अपिच तम्बपण्णिदीपे तळङ्गरवासी धम्मदिन्नत्थेरोपि इमं पाटिहारियं अकासि। सो किर एकदिवसं तिस्समहाविहारे चेतियङ्गणम्हि निसीदित्वा ‘‘तीहि, भिक्खवे, धम्मेहि समन्नागतो भिक्खु अपण्णकपटिपदं पटिपन्नो होती’’ति अपण्णकसुत्तं (अ॰ नि॰ ३.१६) कथेन्तो हेट्ठामुखं बीजनिं अकासि, याव अवीचितो एकङ्गणं अहोसि, ततो उपरिमुखं अकासि, याव ब्रह्मलोका एकङ्गणं अहोसि। थेरो निरयभयेन तज्जेत्वा सग्गसुखेन च पलोभेत्वा धम्मं देसेसि। केचि सोतापन्ना अहेसुं, केचि सकदागामी अनागामी अरहन्तोति एवं तस्मिं दिवसेपि लोकविवरणं नाम अहोसि। इमे पन भिक्खू यथा असोको धम्मराजा असोकारामे ठितो चतुद्दिसा अनुविलोकेन्तो समन्ततो समुद्दपरियन्तं जम्बुदीपं पस्सति, चतुरासीति च विहारसहस्सानि उळाराय विहारमहपूजाय विरोचमानानि, एवं अधिट्ठहित्वा लोकविवरणं नाम पाटिहारियं अकंसु।  
विहारमहपूजायाति विहारमहसङ्खाताय पूजाय। विभूतिन्ति सम्पत्तिं। एवरूपं पीतिपामोज्जन्ति ईदिसं परिच्चागमूलकं पीतिपामोज्जं। मोग्गलिपुत्ततिस्सत्थेरस्स भारमकासीति थेरस्स महानुभावत्ता ‘‘उत्तरिपि चे कथेतब्बं अत्थि, तम्पि सोयेव कथेस्सती’’ति मञ्ञमानो भिक्खुसङ्घो रञ्ञा पुच्छितपञ्हस्स विसज्जनं थेरस्स भारमकासि। सासनस्स दायादो होमि, न होमीति सासनस्स ञातको अब्भन्तरो होमि, न होमीति अत्थो। येसं सासने पब्बजिता पुत्तधीतरो न सन्ति, न ते सासने कत्तब्बकिच्चं अत्तनो भारं कत्वा वहन्तीति इममत्थं सन्धाय थेरो एवमाह ‘‘न खो, महाराज, एत्तावता सासनस्स दायादो होती’’ति। कथञ्चरहि, भन्ते, सासनस्स दायादो होतीति एत्थ चरहीति निपातो अक्खन्तिं दीपेति। इदं वुत्तं होति – यदि एवरूपं परिच्चागं कत्वापि सासनस्स दायादो न होति, अञ्ञं किं नाम कत्वा होतीति।  
तिस्सकुमारस्स पब्बजितकालतो पभुतीति यदा च तिस्सकुमारो पब्बजितो, येन च कारणेन पब्बजितो, तं सब्बं वित्थारतो उत्तरि आवि भविस्सति। सक्खसीति सक्खिस्ससि। पामोज्जजातोति सञ्जातपामोज्जो। पुत्तानं मनं लभित्वाति एत्थ पुत्तीपि सामञ्ञतो पुत्तसद्देन वुत्ताति वेदितब्बा, पुत्तो च धीता च पुत्ताति एवं एकसेसनयेन वा एवं वुत्तन्ति दट्ठब्बं। धीतुसद्देन सह पयुज्जमानो हि पुत्तसद्दो एकोव अवसिस्सति, धीतुसद्दो निवत्ततीति सद्दसत्थविदू वदन्ति। सिक्खाय पतिट्ठापेसुन्ति तस्मिंयेव सीममण्डले सिक्खासम्मुतिं दत्वा पाणातिपातावेरमणिआदीसु विकालभोजनावेरमणिपरियोसानासु छसु सिक्खासु समादपनवसेन सिक्खाय पतिट्ठापेसुं। सट्ठिवस्सायपि हि सामणेरिया ‘‘पाणातिपातावेरमणिं द्वे वस्सानि अवीतिक्कम्म समादानं समादियामी’’तिआदिना (पाचि॰ १०७८-१०७९) छ सिक्खायो समादियित्वा सिक्खितब्बायेव। न हि एतासु छसु सिक्खापदेसु द्वे वस्सानि असिक्खितसिक्खं सामणेरिं उपसम्पादेतुं वट्टति। छ वस्सानि अभिसेकस्स अस्साति छब्बस्साभिसेको, अभिसेकतो पट्ठाय अतिक्कन्तछवस्सोति वुत्तं होति।  
सब्बं थेरवादन्ति द्वे सङ्गीतियो आरुळ्हा पाळियेवेत्थ ‘‘थेरवादो’’ति वेदितब्बा। सा हि महाकस्सपपभुतीनं महाथेरानं वादत्ता ‘‘थेरवादो’’ति वुच्चति। कोन्तपुत्ततिस्सत्थेरोति एत्थ कोन्तसकुणियो नाम किन्नरजातियो। ‘‘तासु एकिस्सा कुच्छियं सयितो मनुस्सजातिको रञ्ञा पोसितो कोन्तपुत्ततिस्सत्थेरो नामा’’ति तीसुपि गण्ठिपदेसु वुत्तं। महावंसेपि चेतं वुत्तं –  
‘‘पुरे पाटलिपुत्तम्हा, वने वनचरो चरं।  
कोन्तकिन्नरिया सद्धिं, संवासं किर कप्पयि॥  
‘‘तेन संवासमन्वाय, सा पुत्ते जनयी दुवे।  
तिस्सो जेट्ठो कनिट्ठो तु, सुमित्तो नाम नामतो॥  
‘‘महावरुणत्थेरस्स , काले पब्बजि सन्तिके।  
अरहत्तं पापुणिंसु, छळभिञ्ञागुणं उभो’’ति॥  
केचि पन एवं वदन्ति ‘‘कोन्ता नाम कट्ठवाहनरञ्ञो वंसे जाता एका राजधीता। तं गरुळयन्तेन अरञ्ञगतं एको वनचरको आनेत्वा ताय सद्धिं संवासं कप्पेसि। सा तस्स उभो पुत्ते विजायि। तत्रायं जेट्ठको मातुनामेन कोन्तपुत्तो नाम जातो’’ति। कट्ठवाहनरञ्ञो किर नगरे सब्बेपि विभवसम्पन्ना नदीपब्बतकीळादीसु गरुळसकुणसदिसं यन्तं कारेत्वा कट्ठवाहनराजा विय गरुळवाहनेन विचरन्ति।  
ब्याधिपटिकम्मत्थं भिक्खाचारवत्तेन आहिण्डन्तो पसतमत्तं सप्पिं अलभित्वाति तदा किर जेट्ठस्स कोन्तपुत्ततिस्सत्थेरस्स कुच्छिवातो समुट्ठासि। तं बाळ्हाय दुक्खवेदनाय पीळितं कनिट्ठो सुमित्तो नाम थेरो दिस्वा ‘‘किमेत्थ, भन्ते, लद्धुं वट्टती’’ति पुच्छि। तिस्सत्थेरो, ‘‘आवुसो, पसतमत्तं सप्पिं लद्धुं वट्टती’’ति वत्वा रञ्ञो निवेदनं तस्स गिलानपच्चयं पच्छाभत्तं सप्पिअत्थाय चरणञ्च पटिक्खिपित्वा ‘‘भिक्खाचारवेलायमेव पिण्डाय चरन्तेन तया यदि सक्का लद्धुं, एवं विचरित्वा यं लद्धं, तं आहरा’’ति आह। कनिट्ठोपि वुत्तनयेनेव भिक्खाचारवत्तेन चरन्तो पसतमत्तम्पि सप्पिं नालत्थ। सो पन कुच्छिवातो बलवतरो सप्पिघटसतेनपि वूपसमेतुं असक्कुणेय्यो अहोसि। थेरो तेनेव ब्याधिबलेन कालमकासि। केचि पन ‘‘विच्छिकनामकेन कीटविसेन डट्ठो थेरो तस्स विसवेगेन अधिमत्ताय दुक्खवेदनाय समन्नागतो तं वूपसमेतुं वुत्तनयेनेव पसतमत्तं सप्पिं अलभित्वा परिनिब्बुतो’’ति वदन्ति। वुत्तञ्हेतं महावंसे –  
‘‘पादे कीटविसेनासि, डट्ठो जेट्ठो सवेदनो।  
आह पुट्ठो कनिट्ठेन, भेसज्जं पसतं घतं॥  
‘‘रञ्ञो निवेदनं थेरो, गिलानपच्चयेपि च।  
सप्पिअत्थञ्च चरणं, पच्छाभत्तं पटिक्खिपि॥  
‘‘पिण्डाय चे चरं सप्पिं, लभसे त्वं तमाहर।  
इच्चाह तिस्सत्थेरो सो, सुमित्तं थेरमुत्तमं॥  
‘‘पिण्डाय चरता तेन, न लद्धं पसतं घतं।  
सप्पिकुम्भसतेनापि, ब्याधि जातो असाधियो॥  
‘‘तेनेव ब्याधिना थेरो, पत्तो आयुक्खयन्तिकं।  
ओवदित्वप्पमादेन, निब्बातुं मानसं अका॥  
‘‘आकासम्हि निसीदित्वा, तेजोधातुवसेन सो।  
यथारुचि अधिट्ठाय, सरीरं परिनिब्बुतो॥  
‘‘जाला सरीरा निक्खम्म, निमंसछारिकं डहि।  
थेरस्स सकलं कायं, अट्ठिकानि तु नो डही’’ति॥  
अप्पमादेन ओवदित्वाति ‘‘अम्हादिसानम्पि एवं पच्चया दुल्लभा, तुम्हे लभमानेसु पच्चयेसु अप्पमज्जित्वा समणधम्मं करोथा’’ति एवं अप्पमादेन ओवदित्वा। पल्लङ्केनाति समन्ततो ऊरुबद्धासनेन। इत्थम्भूतलक्खणे चेतं करणवचनं। तेजोधातुं समापज्जित्वाति तेजोधातुकसिणारम्मणं झानं समापज्जित्वा। थेरस्स सक्कारं कत्वाति थेरस्स धातुसक्कारं कत्वा। चतूसु द्वारेसु पोक्खरणियो कारापेत्वा भेसज्जस्स पूरापेत्वाति एकस्मिं द्वारे चतस्सो पोक्खरणियो कारापेत्वा तत्थ एकं पोक्खरणिं सप्पिस्स पूरापेत्वा एकं मधुनो, एकं फाणितस्स, एकं सक्कराय पूरापेसि। सेसद्वारेसुपि एवमेव कारापेसीति वदन्ति।  
सभायं सतसहस्सन्ति नगरमज्झे विनिच्छयसालायं सतसहस्सं। इमिना सकलनगरतो समुट्ठितं आयं निदस्सेति। पञ्चसतसहस्सानि रञ्ञो उप्पज्जन्तीति च रट्ठतो उप्पज्जनकं आयं ठपेत्वा वुत्तं। ततोति यथावुत्तपञ्चसतसहस्सतो। निग्रोधत्थेरस्स देवसिकं सतसहस्सं विसज्जेसीति कथं पन थेरस्स सतसहस्सं विसज्जेसि? राजा किर दिवसस्स तिक्खत्तुं साटके परिवत्तेन्तो ‘‘थेरस्स चीवरं नीत’’न्ति पुच्छित्वा ‘‘आम नीत’’न्ति सुत्वाव परिवत्तेति। थेरोपि दिवसस्स तिक्खत्तुं तिचीवरं परिवत्तेति। तस्स हि तिचीवरं हत्थिक्खन्धे ठपेत्वा पञ्चहि च गन्धसमुग्गसतेहि पञ्चहि च मालासमुग्गसतेहि सद्धिं पातोव आहरीयित्थ, तथा दिवा चेव सायञ्च। थेरोपि न भण्डिकं बन्धित्वा ठपेसि, सम्पत्तसब्रह्मचारीनं अदासि। तदा किर जम्बुदीपे भिक्खुसङ्घस्स येभुय्येन निग्रोधत्थेरस्सेव सन्तकं चीवरं अहोसि। एवं थेरस्स दिवसे दिवसे सतसहस्सं विसज्जेसि। उळारो लाभसक्कारोति एत्थ लब्भति पापुणीयतीति लाभो, चतुन्नं पच्चयानमेतं अधिवचनं। सक्कच्चं कातब्बो दातब्बोति सक्कारो, चत्तारो पच्चयायेव। पच्चया एव हि पणीतपणीता सुन्दरसुन्दरा अभिसङ्खरित्वा कता ‘‘सक्कारो’’ति वुच्चन्ति। अथ वा परेहि कातब्बगारवकिरिया पुप्फादीहि पूजा वा सक्कारो।  
दिट्ठिगतानीति एत्थ दिट्ठियेव दिट्ठिगतं ‘‘गूथगतं मुत्तगतं (म॰ नि॰ २.११९), सङ्खारगत’’न्तिआदीसु (महानि॰ ४१) विय। गन्तब्बाभावतो वा दिट्ठिया गतमत्तं दिट्ठिगतं, दिट्ठिया गहणमत्तन्ति अत्थो। दिट्ठिप्पकारो वा दिट्ठिगतं, दिट्ठिभेदोति वुत्तं होति। लोकिया हि विधयुत्तगतप्पकारसद्दे समानत्थे इच्छन्ति। न खो पनेतं सक्का इमेसं मज्झे वसन्तेन वूपसमेतुन्ति तेसञ्हि मज्झे वसन्तो तेसुयेव अन्तोगधत्ता आदेय्यवचनो न होति, तस्मा एवं चिन्तेसि। तदा तस्मिं ठाने वसन्तस्स सुखविहाराभावतो तं पहाय इच्छितब्बसुखविहारमत्तं गहेत्वा वुत्तं ‘‘अत्तना फासुकविहारेन विहरितुकामो’’ति। अहोगङ्गपब्बतन्ति एवंनामकं पब्बतं। धम्मेन विनयेन सत्थुसासनेनाति एत्थ धम्मोति भूतं वत्थु। विनयोति चोदना सारणा च। सत्थुसासनन्ति ञत्तिसम्पदा अनुसावनसम्पदा च, तस्मा भूतेन वत्थुना चोदेत्वा सारेत्वा ञत्तिसम्पदाय अनुसावनसम्पदाय च उक्खेपनीयादिकम्मवसेन निग्गय्हमानापीति वुत्तं होति। अब्बुदं थेननट्ठेन, मलं किलिट्ठभावकरणट्ठेन, कण्टकं विज्झनट्ठेन। अग्गिं परिचरन्तीति अग्गिहुत्तका विय अग्गिं पूजेन्ति । पञ्चातपे तप्पन्तीति चतूसु ठानेसु अग्गिं कत्वा मज्झे ठत्वा सूरियातपेन तप्पन्ति। आदिच्चं अनुपरिवत्तन्तीति उदयकालतो पभुति सूरियं ओलोकयमाना यावत्थङ्गमना सूरियाभिमुखाव परिवत्तन्ति। वोभिन्दिस्सामाति पग्गण्हिंसूति विनासेस्सामाति उस्साहमकंसु। अविसहन्तोति असक्कोन्तो।  
सत्तदिवसेन रज्जं सम्पटिच्छाति सत्तदिवसे रज्जसुखं ताव अनुभव। तमत्थं सञ्ञापेसीति कुक्कुच्चायितमत्थं बोधेसि। कथं सञ्ञापेसीति आह ‘‘सो किरा’’तिआदि। चित्तरूपन्ति चित्तानुरूपं, यथाकामन्ति वुत्तं होति। किस्साति केन कारणेन। अरे त्वं नाम परिच्छिन्नमरणन्ति सत्तहि दिवसेहि परिच्छिन्नमरणं। विस्सत्थोति निरासङ्कचित्तो, मरणसङ्कारहितो निब्भयोति वुत्तं होति। अस्सासपस्सासनिबद्धं मरणं पेक्खमानाति ‘‘अहो वताहं तदन्तरं जीवेय्यं, यदन्तरं अस्ससित्वा पस्ससामि पस्ससित्वा वा अस्ससामि, भगवतो सासनं मनसि करेय्यं, बहु वत मे कतं अस्सा’’ति एवं मरणस्सतिया अनुयुञ्जनतो अस्सासपस्सासप्पवत्तिकालपटिबद्धं मरणं पेक्खमाना। तत्थ अस्सासोति बहिनिक्खमननासवातो। पस्सासोति अन्तोपविसनवातो। वुत्तविपरियायेनपि वदन्ति।  
मिगवं निक्खमित्वाति मिगमारणत्थाय ‘‘अरञ्ञे मिगपरियेसनं चरिस्सामी’’ति निक्खमित्वा। तत्थ मिगवन्ति मिगानं वाननतो हेसनतो बाधनतो ‘‘मिगव’’न्ति लद्धसमञ्ञं मिगवं। योनकमहाधम्मरक्खितत्थेरन्ति योनकविसये जातं इधागन्त्वा पब्बजितं धम्मरक्खितनामधेय्यं महाथेरं। हत्थिनागेनाति महाहत्थिना। महन्तपरियायोपि हि नागसद्दोति वदन्ति। अहिनागादितो वा विसेसनत्थं ‘‘हत्थिनागेना’’ति वुत्तं। तस्सासयं तस्स अज्झासयं। तस्स पस्सन्तस्सेवाति अनादरे सामिवचनं, तस्मिं पस्सन्तेयेवाति अत्थो। आकासे उप्पतित्वाति एत्थ अयं विकुब्बनिद्धि न होतीति गिहिस्सपि इमं इद्धिपाटिहारियं दस्सेसि। सा हि ‘‘पकतिवण्णं विजहित्वा कुमारकवण्णं वा दस्सेति नागवण्णं वा, विविधम्पि सेनाब्यूहं दस्सेती’’ति एवं आगता इद्धि पकतिवण्णविजहनविकारवसेन पवत्तत्ता विकुब्बनिद्धि नाम। अधिट्ठानिद्धिया पन पटिक्खेपो नत्थि। तथा च वक्खति खुद्दकवत्थुक्खन्धकवण्णनायं (चूळव॰ अट्ठ॰ २५२) ‘‘इद्धिपाटिहारियन्ति एत्थ विकुब्बनिद्धिपाटिहारियं पटिक्खित्तं, अधिट्ठानिद्धि पन अप्पटिक्खित्ताति वेदितब्बा’’ति। लग्गेत्वाति आकासे कायबन्धनं पसारेत्वा तत्थ चीवरं लग्गेत्वा।  
छणवेसन्ति तुट्ठिजननवेसं, उस्सववेसन्ति अत्थो। पटियादेसुन्ति ‘‘आगतकाले चीवरादीनं परियेसनं भारिय’’न्ति पठममेव पत्तचीवरानि सम्पादेसुं। पधानघरन्ति भावनानुयोगवसेन वीरियारम्भस्स अनुरूपं विवित्तसेनासनं। सोपीति रञ्ञो भागिनेय्यं सन्धाय वुत्तं। अनुपब्बजितोति उळारविभवेन खत्तियजनेन अनुगन्त्वा पब्बजितो। गन्त्वाति इद्धिया गन्त्वा। कुसलाधिप्पायोति मनापज्झासयो। द्वेळ्हकजातोति ‘‘इमे भिक्खू न एकमग्गेन कथेन्ती’’ति संसयमापन्नो। एकेकं भिक्खुसहस्सपरिवारन्ति एकेकस्स एकेकसहस्सपरिच्छिन्नं भिक्खुपरिवारञ्च। गण्हित्वा आगच्छथाति वुत्तेपि ‘‘सासनं पग्गण्हितुं समत्थो’’ति वुत्तत्ता थेरा भिक्खू ‘‘धम्मकम्म’’न्ति मञ्ञमाना गता। ईदिसेसु हि ठानेसु कुक्कुच्चं न कातब्बं। कप्पियसासनञ्हेतं न गिहिकम्मपटिसंयुत्तं। थेरो नागच्छीति किञ्चापि ‘‘राजा पक्कोसती’’ति वुत्तेपि धम्मकम्मत्थाय आगन्तुं वट्टति, द्विक्खत्तुं पन पेसितेपि न आगतो किर। थेरो हि सब्बत्थ विख्यातवसेन सम्भावनुप्पत्तितो सम्भावितस्स च उद्धं कत्तब्बकिच्चसिद्धितो असारुप्पवचनलेसेन न आगच्छीति। महल्लको नु खो भन्ते थेरोति किञ्चापि राजा थेरं दिट्ठपुब्बो, नामं पन सल्लक्खेतुं असक्कोन्तो एवं पुच्छीति वदन्ति। वय्हन्ति उपरि मण्डपसदिसं पदरच्छन्नं, सब्बपलिगुण्ठिमं वा छादेत्वा कतं सकटविसेसं वय्हन्ति वदन्ति। नावासङ्घाटं बन्धित्वाति एत्थ नावाति पोतो। सो हि ओरतो पारं पतति गच्छतीति पोतो, सत्ते नेतीति नावाति च वुच्चति। एकतो सङ्घटिता नावा नावासङ्घाटं, तथा तं बन्धित्वाति अत्थो।  
सासनपच्चत्थिकानं बहुभावतो आह ‘‘आरक्खं संविधाया’’ति। यन्ति यस्मा, येन कारणेनाति अत्थो। ‘‘आगुं न करोतीति नागो’’ति (चूळव॰ मेत्तगूमाणवपूच्छानिद्देस २७) वचनतो पापकरणाभावतो समणो इध नागो नामाति मञ्ञमाना ‘‘एको तं महाराज समणनागो दक्खिणहत्थे गण्हिस्सती’’ति ब्याकरिंसु। अब्बाहिंसूति आकड्ढिंसु। ‘‘रञ्ञो हत्थग्गहणं लीळावसेन कतं विय होतीति कस्मातिआदिचोदनं कत’’न्ति वदन्ति। बाहिरतोति उय्यानस्स बाहिरतो। पस्सन्तानं अतिदुक्करं हुत्वा पञ्ञायतीति आह ‘‘पदेसपथवीकम्पनं दुक्कर’’न्ति। अधिट्ठाने पनेत्थ विसुं दुक्करता नाम नत्थि। सीमं अक्कमित्वाति अन्तोसीमं सीमाय अब्भन्तरं अक्कमित्वा। अभिञ्ञापादकन्ति अभिञ्ञाय पतिट्ठाभूतं। विकुब्बनिद्धिया एव पटिक्खित्तत्ता पथवीचलनं अधिट्ठहि। रथस्स अन्तोसीमाय ठितो पादोव चलीति एत्थ पादोति रथचक्कं सन्धाय वुत्तं। तञ्हि रथस्स गमनकिच्चसाधनतो पादसदिसत्ता इध ‘‘पादो’’ति वुत्तं। सक्खतीति सक्खिस्सति। एतमत्थन्ति विना चेतनाय पापस्स असम्भवसङ्खातं अत्थं। चेतनाहन्ति एत्थ ‘‘चेतनं अह’’न्ति पदच्छेदो कातब्बो। चेतयित्वाति चेतनं पवत्तयित्वा। दीपकतित्तिरोति अत्तनो निसिन्नभावस्स दीपनतो एवंलद्धनामो तित्तिरो। यं अरञ्ञं नेत्वा साकुणिको तस्स सद्देन आगतागते तित्तिरे गण्हाति।  
तापसं पुच्छीति अतीते किर एकस्मिं पच्चन्तगामे एको साकुणिको एकं दीपकतित्तिरं गहेत्वा सुट्ठु सिक्खापेत्वा पञ्जरे पक्खिपित्वा पटिजग्गति। सो तं अरञ्ञं नेत्वा तस्स सद्देन आगतागते तित्तिरे गण्हाति। तित्तिरो ‘‘मं निस्साय बहू मम ञातका नस्सन्ति, मय्हेतं पाप’’न्ति निस्सद्दो अहोसि। सो तस्स निस्सद्दभावं ञत्वा वेळुपेसिकाय तं सीसे पहरति। तित्तिरो दुक्खातुरताय सद्दं करोति। एवं सो साकुणिको तं निस्साय तित्तिरे गहेत्वा जीविकं कप्पेसि। अथ सो तित्तिरो चिन्तेसि ‘‘इमे मरन्तूति मय्हं चेतना नत्थि, पटिच्च कम्मं पन मं फुसति। मयि सद्दं अकरोन्ते हि एते नागच्छन्ति, करोन्तेयेवागच्छन्ति, आगतागते अयं गहेत्वा जीवितक्खयं पापेति, अत्थि नु खो एत्थ मय्हं पापं, नत्थी’’ति। सो ततो पट्ठाय ‘‘को नु खो मे इमं कङ्खं छिन्देय्या’’ति तथारूपं पण्डितं उपधारेन्तो चरति। अथेकदिवसं सो साकुणिको बहुके तित्तिरे गहेत्वा पच्छिं पूरेत्वा ‘‘पानीयं पिविस्सामी’’ति बोधिसत्तस्स तापसपब्बज्जाय पब्बजित्वा झानाभिञ्ञायो निब्बत्तेत्वा अरञ्ञे वसन्तस्स अस्समं गन्त्वा तं पञ्जरं बोधिसत्तस्स सन्तिके ठपेत्वा पानीयं पिवित्वा वालिकातले निपन्नो निद्दं ओक्कमि। तित्तिरो तस्स निद्दमोक्कन्तभावं ञत्वा ‘‘मम कङ्खं इमं तापसं पुच्छिस्सामि, जानन्तो मे कथेस्सती’’ति पञ्जरे निसिन्नोयेव –  
‘‘ञातको नो निसिन्नोति, बहु आगच्छते जनो।  
पटिच्च कम्मं फुसति, तस्मिं मे सङ्कते मनो’’ति॥ (जा॰ १.४.७५) –  
तापसं पुच्छि। तस्सत्थो (जा॰ अट्ठ॰ ३.७५) – भन्ते, सचाहं सद्दं न करेय्यं, अयं तित्तिरजनो न आगच्छेय्य, मयि पन सद्दं करोन्ते ‘‘ञातको नो निसिन्नो’’ति अयं बहुजनो आगच्छति, तं आगतागतं लुद्दो गहेत्वा जीवितक्खयं पापेन्तो मं पटिच्च मं निस्साय एतं पाणातिपातकम्मं फुसति पटिलभति विन्दति, तस्मिं मं पटिच्च कते पापे ‘‘मम नु खो एतं पाप’’न्ति एवं मे मनो सङ्कति परिसङ्कति कुक्कुच्चं आपज्जतीति।  
न पटिच्च कम्मं फुसतीतिआदिकाय पन तापसेन वुत्तगाथाय अयमत्थो – यदि तव पापकिरियाय मनो न पदुस्सति, तन्निन्नो तप्पोणो न होति, एवं सन्ते लुद्देन तं पटिच्च कतम्पि पापकम्मं तं न फुसति न अल्लीयति। पापकिरियाय हि अप्पोस्सुक्कस्स निरालयस्स भद्रस्स परिसुद्धस्स सतो तव पाणातिपातचेतनाय अभावा तं पापं न उपलिम्पति, तव चित्तं न अल्लीयतीति।  
समयं उग्गण्हापेसीति अत्तनो सम्मासम्बुद्धस्स लद्धिं उग्गण्हापेसि। साणिपाकारं परिक्खिपापेत्वाति एत्थ साणिपाकारन्ति करणत्थे उपयोगवचनं, अत्तानञ्च थेरञ्च यथा ते भिक्खू न पस्सन्ति, एवं साणिपाकारेन समन्ततो परिक्खिपापेत्वाति अत्थो, साणिपाकारं वा समन्ततो परिक्खिपापेत्वाति एवमेत्थ अत्थो गहेतब्बो। साणिपाकारन्तरेति साणिपाकारस्स अब्भन्तरे। एकलद्धिकेति समानलद्धिके। किं वदति सीलेनाति किंवादी। अथ वा को कतमो वादो किंवादो, सो एतस्स अत्थीति किंवादी। सस्सतं अत्तानञ्च लोकञ्च वदन्ति पञ्ञपेन्ति सीलेनाति सस्सतवादिनो। अथ वा वदन्ति एतेनाति वादो, दिट्ठिया एतं अधिवचनं। सस्सतो वादो सस्सतवादो, सो एतेसं अत्थीति सस्सतवादिनो, सस्सतदिट्ठिनोति अत्थो। अथ सस्सतो वादो एतेसमत्थीति कस्मा वुत्तं, तेसञ्हि अत्ता लोको च सस्सतोति अधिप्पेतो, न वादोति? सच्चमेतं। सस्सतसहचरितताय पन वादोपि सस्सतोति वुत्तो यथा ‘‘कुन्ता पचरन्ती’’ति। सस्सतोति वादो एतेसन्ति वा इतिसद्दलोपो दट्ठब्बो। ये रूपादीसु अञ्ञतरं अत्ताति च लोकोति च गहेत्वा तं सस्सतं अमतं निच्चं धुवं पञ्ञपेन्ति, ते सस्सतवादिनोति वेदितब्बा। वुत्तञ्हेतं निद्देसे पटिसम्भिदायञ्च –  
‘‘रूपं अत्ता चेव लोको च सस्सतो चाति अत्तानञ्च लोकञ्च पञ्ञपेन्ति। वेदनं… सञ्ञं… सङ्खारे… विञ्ञाणं अत्ता चेव लोको च सस्सतो चाति अत्तानञ्च लोकञ्च पञ्ञपेन्ती’’ति।  
अयञ्च अत्थो ‘‘रूपं अत्ततो समनुपस्सति, वेदनं… सञ्ञं… सङ्खारे… विञ्ञाणं अत्ततो समनुपस्सती’’ति इमिस्सा पञ्चविधाय सक्कायदिट्ठिया वसेन वुत्तो। ‘‘रूपवन्तं अत्तान’’न्तिआदिकाय पन पञ्चदसविधाय सक्कायदिट्ठिया वसेन चत्तारो चत्तारो खन्धे ‘‘अत्ता’’ति गहेत्वा तदञ्ञो लोकोति पञ्ञपेन्तीति अयञ्च अत्थो लब्भति। तथा एकं खन्धं ‘‘अत्ता’’ति गहेत्वा अञ्ञो अत्तनो उपभोगभूतो लोकोति, ससन्ततिपतिते वा खन्धे ‘‘अत्ता’’ति गहेत्वा तदञ्ञो लोकोति पञ्ञपेन्तीति एवमेत्थ अत्थो वेदितब्बो। सत्तेसु सङ्खारेसु वा एकच्चं सस्सतं एतस्साति एकच्चसस्सतो, एकच्चसस्सतवादो। सो एतेसमत्थीति एकच्चसस्सतिका, एकच्चसस्सतवादिनो। ते दुविधा होन्ति सत्तेकच्चसस्सतिका सङ्खारेकच्चसस्सतिकाति । तत्थ ‘‘इस्सरो निच्चो, अञ्ञे सत्ता अनिच्चा’’ति एवं पवत्तवादा सत्तेकच्चसस्सतिका सेय्यथापि इस्सरवादा। ‘‘निच्चो ब्रह्मा, अञ्ञे सत्ता अनिच्चा’’ति एवं पवत्तवादापि सत्तेकच्चसस्सतिकाति वेदितब्बा। ‘‘परमाणवो निच्चा, द्विअणुकादयो अनिच्चा’’ति एवं पवत्तवादा सङ्खारेकच्चसस्सतिका सेय्यथापि कणादवादादयो। ‘‘चक्खादयो अनिच्चा, विञ्ञाणं निच्च’’न्ति एवंवादिनोपि सङ्खारेकच्चसस्सतिकाति वेदितब्बा।  
ननु ‘‘एकच्चे धम्मा सस्सता, एकच्चे असस्सता’’ति एतस्मिं वादे चक्खादीनं असस्सतभावसन्निट्ठानं यथासभावावबोधो एव, तयिदं कथं मिच्छादस्सनन्ति? को वा एवमाह – ‘‘चक्खादीनं असस्सतभावसन्निट्ठानं मिच्छादस्सन’’न्ति, असस्सतेसुयेव पन केसञ्चि धम्मानं सस्सतभावाभिनिवेसो इध मिच्छादस्सनं। तेन पन एकवारे पवत्तमानेन चक्खादीनं असस्सतभावावबोधो विदूसितो संसट्ठभावतो, विससंसट्ठो विय सब्बो सप्पिमण्डो सकिच्चकरणासमत्थताय सम्मादस्सनपक्खे ठपेतब्बतं नारहतीति। असस्सतभावेन निच्छितापि वा चक्खुआदयो समारोपितजीवसभावा एव दिट्ठिगतिकेहि गय्हन्तीति तदवबोधस्स मिच्छादस्सनभावो न सक्का निवारेतुं। एवञ्च कत्वा असङ्खताय च सङ्खताय च धातुया वसेन यथाक्कमं एकच्चे धम्मा सस्सता, एकच्चे असस्सताति एवं पवत्तो विभज्जवादोपि एकच्चसस्सतवादो आपज्जतीति एवंपकारा चोदना अनवकासा होति अविपरीतधम्मसभावसम्पटिपत्तिभावतो। कामञ्चेत्थ पुरिमसस्सतवादेपि असस्सतानं धम्मानं सस्सताति गहणं विसेसतो मिच्छादस्सनं, सस्सतानं पन सस्सताति गाहो न मिच्छादस्सनं यथासभावग्गहणभावतो। असस्सतेसुयेव पन केचिदेव धम्मा सस्सताति गहेतब्बधम्मेसु विभागप्पवत्तिया इमस्स वादस्स वादन्तरता वुत्ता। न चेत्थ समुदायन्तोगधत्ता एकदेसस्स सप्पदेससस्सतग्गाहो निप्पदेससस्सतग्गाहे समोधानं गच्छतीति सक्का वत्तुं वादितब्बिसयविसेसवसेन वादद्वयस्स पवत्तत्ता। अञ्ञे एव हि दिट्ठिगतिका ‘‘सब्बे धम्मा सस्सता’’ति अभिनिविट्ठा, अञ्ञे एकच्चसस्सताति सङ्खारानं अनवसेसपरियादानं एकदेसपरिग्गहो च वादद्वयस्स परिब्यत्तोयेवाति।  
अन्तानन्तिकाति एत्थ अमति गच्छति एत्थ सभावो ओसानन्ति अन्तो, मरियादा। तप्पटिसेधेन अनन्तो। कस्स पनायं अन्तानन्तोति? लोकीयति संसारनिस्सरणत्थिकेहि दिट्ठिगतिकेहि, लोकीयति वा एत्थ तेहि पुञ्ञापुञ्ञं तब्बिपाको चाति लोकोति सङ्ख्यं गतस्स पटिभागनिमित्तादिसभावस्स अत्तनो। अन्तो च अनन्तो च अन्तानन्तो च नेवन्तनानन्तो चाति अन्तानन्तो सामञ्ञनिद्देसेन, एकसेसेन वा ‘‘नामरूपपच्चया सळायतन’’न्तिआदीसु विय। अन्तानन्तसहचरितो वादो अन्तानन्तो यथा ‘‘कुन्ता पचरन्ती’’ति। अन्तानन्तसन्निस्सयो वा यथा ‘‘मञ्चा उक्कुट्ठिं करोन्ती’’ति। सो एतेसमत्थीति अन्तानन्तिका, अन्तानन्तवादिनो। ‘‘अन्तवा अयं लोको, अनन्तो अयं लोको, अन्तवा च अयं लोको अनन्तो च, नेवायं लोको अन्तवा न पनानन्तो’’ति एवं अन्तं वा अनन्तं वा अन्तानन्तं वा नेवन्तनानन्तं वा आरब्भ पवत्तवादाति अत्थो। चतुब्बिधा हि अन्तानन्तवादिनो अन्तवादी अनन्तवादी अन्तानन्तवादी नेवन्तनानन्तवादीति। तथा हि कोचि पटिभागनिमित्तं चक्कवाळपरियन्तं अवड्ढेत्वा तं ‘‘लोको’’ति गहेत्वा अन्तसञ्ञी लोकस्मिं होति। चक्कवाळपरियन्तं कत्वा वड्ढितकसिणे पन अनन्तसञ्ञी होति। उद्धमधो अवड्ढेत्वा पन तिरियं वड्ढेत्वा उद्धमधो अन्तसञ्ञी तिरियं अनन्तसञ्ञी होति। कोचि पन यस्मा लोकसञ्ञितो अत्ता अधिगतविसेसेहि महेसीहि कदाचि अनन्तो सक्खिदिट्ठो अनुसुय्यति, तस्मा नेवन्तवा। यस्मा पन तेहियेव कदाचि अन्तवा सक्खिदिट्ठो अनुसुय्यति, तस्मा न पन अनन्तोति एवं नेवन्तनानन्तसञ्ञी लोकस्मिं होति। केचि पन यदि पनायं अत्ता अन्तवासिया, दूरदेसे उपपज्जमानानुस्सरणादिकिच्चनिप्फत्ति न सिया। अथ अनन्तो इध ठितस्स देवलोकनिरयादीसु सुखदुक्खानुभवनम्पि सिया। सचे पन अन्तवा च अनन्तो च, तदुभयपटिसेधदोससमायोगो, तस्मा अन्तवा अनन्तोति च अब्याकरणीयो अत्ताति एवं तक्कनवसेन नेवन्तनानन्तसञ्ञी होतीति वण्णयन्ति।  
एत्थ च युत्तं ताव पुरिमानं तिण्णं वादीनं अन्तञ्च अनन्तञ्च अन्तानन्तञ्च आरब्भ पवत्तवादत्ता अन्तानन्तिकत्तं, पच्छिमस्स पन तदुभयपटिसेधनवसेन पवत्तवादत्ता कथं अन्तानन्तिकत्तन्ति? तदुभयपटिसेधनवसेन पवत्तवादत्ता एव। यस्मा अन्तानन्तपअसेधवादोपि अन्तानन्तविसयो एव तं आरब्भ पवत्तत्ता। एतदत्थमेव हि आरब्भ ‘‘पवत्तवादा’’ति हेट्ठा वुत्तं, एवं सन्तेपि युत्तं ताव पच्छिमवादद्वयस्स अन्तानन्तिकत्तं, अन्तानन्तानं वसेन उभयविसयत्ता एतेसं वादस्स, पुरिमवादद्वयस्स पन कथं विसुं अन्तानन्तिकत्तन्ति? उपचारवुत्तिया। समुदितेसु हि अन्तानन्तवादेसु पवत्तमानो अन्तानन्तिकसद्दो तत्थ निरुळ्हताय पच्चेकम्पि अन्तानन्तवादीसु पवत्तति यथा अरूपज्झानेसु पच्चेकं अट्ठविमोक्खपरियायो, यथा च लोके सत्तिसयोति।  
अमराविक्खेपिकाति एत्थ न मरति न उपच्छिज्जतीति अमरा। का सा? ‘‘एवन्तिपि मे नो, तथातिपि मे नो, अञ्ञथातिपि मे नो, नोतिपि मे नो, नो नोतिपि मे नो’’ति (दी॰ नि॰ १.६२) एवं पवत्तवादवसेन परियन्तरहिता दिट्ठिगतिकस्स दिट्ठि चेव वाचा च। ‘‘एवन्तिपि मे नो’’तिआदिना विविधो नानप्पकारो खेपो परवादीनं खिपनं विक्खेपो, अमराय दिट्ठिया वाचाय वा विक्खेपो अमराविक्खेपो, सो एतेसमत्थीति अमराविक्खेपिका। अथ वा अमराय दिट्ठिया वाचाय विक्खिपन्तीति अमराविक्खेपिनो, अमराविक्खेपिनो एव अमराविक्खेपिका। अथ वा अमरा नाम मच्छजाति, सा उम्मुज्जननिमुज्जनादिवसेन उदके सन्धावमाना गहेतुं न सक्का, एवमेव अयम्पि वादो एकस्मिं सभावे अनवट्ठानतो इतो चितो च सन्धावति, गाहं न उपगच्छतीति अमराय विक्खेपो वियाति अमराविक्खेपोति वुच्चति। अयञ्हि अमराविक्खेपिको ‘‘इदं कुसल’’न्ति वा ‘‘अकुसल’’न्ति वा पुट्ठो न किञ्चि ब्याकरोति। ‘‘इदं कुसल’’न्ति वा पुट्ठो ‘‘एवन्तिपि मे नो’’ति वदति। ततो ‘‘किं अकुसल’’न्ति वुत्ते ‘‘तथातिपि मे नो’’ति वदति। ‘‘किं उभयतो अञ्ञथा’’तिपि वुत्ते ‘‘अञ्ञथातिपि मे नो’’ति वदति। ततो ‘‘तिविधेनपि न होति, किं ते लद्धी’’ति वुत्ते ‘‘नोतिपि मे नो’’ति वदति। ततो ‘‘किं नो नो ते लद्धी’’ति वुत्ते ‘‘नो नोतिपि मे नो’’ति वदति। एवं विक्खेपमेव आपज्जति, एकमेकस्मिम्पि पक्खे न तिट्ठति। ततो ‘‘अत्थि परो लोको’’तिआदिना पुट्ठोपि एवमेव विक्खिपति, न एकस्मिं पक्खे तिट्ठति। सो वुत्तप्पकारो अमराविक्खेपो एतेसमत्थीति अमराविक्खेपिका।  
ननु चायं सब्बोपि अमराविक्खेपिको कुसलादयो धम्मे परलोकत्थिकादीनि च यथाभूतं अनवबुज्झमानो तत्थ तत्थ पञ्हं पुट्ठो पुच्छाय विक्खेपनमत्तं आपज्जति, तस्स कथं दिट्ठिगतिकभावो। न हि अवत्तुकामस्स विय पुच्छितं अजानन्तस्स विक्खेपकरणमत्तेन दिट्ठिगतिकता युत्ताति? वुच्चते – न हेव खो पुच्छाय विक्खेपकरणमत्तेन तस्स दिट्ठिगतिकता, अथ खो मिच्छाभिनिवेसवसेन सस्सताभिनिवेसतो। मिच्छाभिनिविट्ठोयेव हि पुग्गलो मन्दबुद्धिताय कुसलादिधम्मे परलोकत्थिकादीनि च याथावतो असम्पटिपज्जमानो अत्तना अविञ्ञातस्स अत्थस्स परं विञ्ञापेतुं असक्कुणेय्यताय मुसावादादिभयेन च विक्खेपं आपज्जतीति। तथा च वुत्तं ‘‘सत्तेव उच्छेददिट्ठियो, सेसा सस्सतदिट्ठियो’’ति। अथ वा पुञ्ञपापानं तब्बिपाकानञ्च अनवबोधेन असद्दहनेन च तब्बिसयाय पुच्छाय विक्खेपकरणंयेव सुन्दरन्ति खन्तिं रुचिं उप्पादेत्वा अभिनिविसन्तस्स उप्पन्ना विसुंयेव चेसा एका दिट्ठि सत्तभङ्गदिट्ठि वियाति दट्ठब्बं। ततोयेव च वुत्तं ‘‘परियन्तरहिता दिट्ठिगतिकस्स दिट्ठि चेव वाचा चा’’ति।  
अधिच्चसमुप्पन्निकाति एत्थ अधिच्च यदिच्छकं यं किञ्चि कारणं विना समुप्पन्नो अत्ता च लोको चाति दस्सनं अधिच्चसमुप्पन्नं। अत्तलोकसञ्ञितानञ्हि खन्धानं अधिच्चुप्पत्तिआकारारम्मणं दस्सनं तदाकारसन्निस्सयवसेन पवत्तितो तदाकारसहचरितताय च अधिच्चसमुप्पन्नन्ति वुच्चति यथा ‘‘मञ्चा घोसन्ति, कुन्ता पचरन्ती’’ति च। तं एतेसमत्थीति अधिच्चसमुप्पन्निका।  
सञ्ञीवादाति सञ्ञी वादो एतेसमत्थीति सञ्ञीवादा ‘‘बुद्धं अस्स अत्थीति बुद्धो’’ति यथा। अथ वा सञ्ञीति पवत्तो वादो सञ्ञीसहचरणनयेन। सञ्ञी वादो येसं ते सञ्ञीवादा। ‘‘रूपी अत्ता होति अरोगो परं मरणा, सञ्ञीति नं पञ्ञपेन्ति, अरूपी अत्ता होति, रूपी च अरूपी च अत्ता होति, नेव रूपी नारूपी च अत्ता होति। अन्तवा अत्ता होति, अनन्तवा अत्ता होति, अन्तवा च अनन्तवा च अत्ता होति, नेवन्तवा नानन्तवा अत्ता होति। एकत्तसञ्ञी अत्ता होति, नानत्तसञ्ञी अत्ता होति। परित्तसञ्ञी अत्ता होति, अप्पमाणसञ्ञी अत्ता होति। एकन्तसुखी अत्ता होति, एकन्तदुक्खी अत्ता होति। सुखदुक्खी अत्ता होति, अदुक्खमसुखी अत्ता होति अरोगो परं मरणा, सञ्ञीति नं पञ्ञपेन्ती’’ति (दी॰ नि॰ १.७६) एवं सोळसविधेन विभत्तवादानमेतं अधिवचनं।  
असञ्ञीवादा नेवसञ्ञीनासञ्ञीवादा च सञ्ञीवादे वुत्तनयेनेव वेदितब्बा। केवलञ्हि ‘‘सञ्ञी अत्ता’’ति गण्हन्तानं वसेन सञ्ञीवादा वुत्ता, ‘‘असञ्ञी’’ति च ‘‘नेवसञ्ञीनासञ्ञी’’ति च गण्हन्तानं वसेन असञ्ञीवादा च नेवसञ्ञीनासञ्ञीवादा च वुत्ताति वेदितब्बा। तत्थ असञ्ञीवादा ‘‘रूपी अत्ता होति अरोगो परं मरणा, असञ्ञीति नं पञ्ञपेन्ति, अरूपी अत्ता होति, रूपी च अरूपी च अत्ता होति, नेव रूपी नारूपी अत्ता होति। अन्तवा अत्ता होति, अनन्तवा अत्ता होति, अन्तवा च अनन्तवा च अत्ता होति, नेवन्तवा नानन्तवा अत्ता होति अरोगो परं मरणा, असञ्ञीति नं पञ्ञपेन्ती’’ति एवं अट्ठविधेन विभत्ता। नेवसञ्ञीनासञ्ञीवादापि एवमेव ‘‘रूपी अत्ता होति अरोगो परं मरणा, नेवसञ्ञीनासञ्ञीति नं पञ्ञपेन्ती’’तिआदिना (दी॰ नि॰ १.८२) अट्ठविधेन विभत्ताति वेदितब्बा।  
उच्छेदवादाति ‘‘अयं अत्ता रूपी चातुमहाभूतिको मातापेत्तिकसम्भवो कायस्स भेदा उच्छिज्जति विनस्सति, न होति परं मरणा’’ति (दी॰ नि॰ १.८५) एवमादिना नयेन पवत्तं उच्छेददस्सनं उच्छेदो सहचरणनयेन। उच्छेदो वादो येसं ते उच्छेदवादा, उच्छेदवादो वा एतेसमत्थीति उच्छेदवादा, उच्छेदं वदन्तीति वा उच्छेदवादा।  
दिट्ठधम्मनिब्बानवादाति एत्थ दिट्ठधम्मो नाम दस्सनभूतेन ञाणेन उपलद्धधम्मो, पच्चक्खधम्मोति अत्थो। तत्थ तत्थ पटिलद्धत्तभावस्सेतं अधिवचनं। दिट्ठधम्मे निब्बानं दिट्ठधम्मनिब्बानं, इमस्मिंयेव अत्तभावे दुक्खवूपसमन्ति अत्थो। तं वदन्तीति दिट्ठधम्मनिब्बानवादा। ते पन ‘‘यतो खो भो अयं अत्ता पञ्चहि कामगुणेहि समप्पितो समङ्गीभूतो परिचारेति, एत्तावता खो भो अयं अत्ता परमदिट्ठधम्मनिब्बानप्पत्तो होती’’ति (दी॰ नि॰ १.९४) एवमादिना नयेन दिट्ठेव धम्मे निब्बानं पञ्ञपेन्ति। ते हि मन्धातुकामगुणसदिसे मानुसके कामगुणे, परनिम्मितवसवत्तिदेवराजस्स कामगुणसदिसे दिब्बे च कामगुणे उपगतानं दिट्ठेव धम्मे निब्बानप्पत्तिं वदन्ति।  
विभज्जवादीति वेरञ्जकण्डे आगतनयेनेव वेनयिकादिभावं विभज्ज वदतीति विभज्जवादी।  
तत्थ हि भगवता ‘‘अहञ्हि, ब्राह्मण, विनयाय धम्मं देसेमि रागस्सा’’तिआदिं वत्वा ‘‘नो च खो यं त्वं सन्धाय वदेसी’’तिआदिना वेरञ्जब्राह्मणस्स अत्तनो वेनयिकादिभावो विभज्ज वुत्तोति। अपिच सोमनस्सादीनं चीवरादीनञ्च सेवितब्बासेवितब्बभावं विभज्ज वदतीति विभज्जवादी, सस्सतुच्छेदवादे वा विभज्ज वदतीति विभज्जवादी, ‘‘सस्सतो अत्ता च लोको चा’’तिआदीनं ठपनीयानं पञ्हानं ठपनतो रागादिखयसङ्खातस्स सस्सतस्स रागादिकायदुच्चरितादिउच्छेदस्स वचनतो विभज्जवादी, सस्सतुच्छेदभूते उभो अन्ते अनुपग्गम्म मज्झिमपटिपदाभूतस्स पटिच्चसमुप्पादस्स देसनतो विभज्जवादी, भगवा। परप्पवादं मद्दन्तोति तस्मिं ततियसङ्गीतिकाले उप्पन्नं वादं, ततो पट्ठाय याव सद्धम्मन्तरधाना आयतिं उप्पज्जनकवादञ्च सन्धाय वुत्तं। तस्मिञ्हि समागमे अयं थेरो यानि च तदा उप्पन्नानि वत्थूनि, यानि च आयतिं उप्पज्जिस्सन्ति, सब्बेसम्पि तेसं पटिबाहनत्थं सत्थारा दिन्ननयवसेनेव तथागतेन ठपितमातिकं विभजन्तो सकवादे पञ्च सुत्तसतानि, परवादे पञ्चाति सुत्तसहस्सं आहरित्वा तदा उप्पन्नवादस्स मद्दनतो परप्पवादमद्दनं आयतिं उप्पज्जनकवादानं पटिसेधनलक्खणभावतो आयतिं पटिसेधलक्खणं कथावत्थुप्पकरणं अकासि।  
इति समन्तपासादिकाय विनयट्ठकथाय सारत्थदीपनियं  
ततियसङ्गीतिकथावण्णना समत्ता।  


## आचरियपरम्परकथावण्णना

‘‘केनाभत’’न्ति इमं पञ्हं विसज्जेन्तेन जम्बुदीपे ताव आचरियपरम्परा याव ततियसङ्गीति, ताव दस्सेत्वा इदानि सीहळदीपे आचरियपरम्परं दस्सेतुं ‘‘ततियसङ्गहतो पन उद्ध’’न्तिआदि आरद्धं। इमं दीपन्ति इमं तम्बपण्णिदीपं। कञ्चि कालन्ति किस्मिञ्चि काले। पोराणाति अट्ठकथाचरिया। भद्दनामोति भद्दसालत्थेरो। नामस्स एकदेसेनपि हि वोहारो दिस्सति ‘‘देवदत्तो दत्तो’’ति यथा। आगुं न करोन्तीति नागा। विनयपिटकं वाचयिंसूति सम्बन्धो। तम्बपण्णियाति भुम्मवचनं। निकाये पञ्च वाचेसुन्ति विनयाभिधम्मवज्जे दीघनिकायादिके पञ्च निकाये च वाचेसुं। सत्त चेव पकरणेति धम्मसङ्गणीविभङ्गादिके सत्त अभिधम्मप्पकरणे च वाचेसुन्ति अत्थो। असनि विय सिलुच्चये किलेसे मेधति हिंसतीति मेधा, खिप्पं गहणधारणट्ठेन वा मेधा, पञ्ञा, सा एतस्स अत्थीति मेधावी। तिपेटकोति तीणि पिटकानि एतस्स अत्थीति तिपेटको, तेपिटकोति वुत्तं होति, तिपिटकपरियत्तिधरोति अत्थो। तारकानं राजाति तारकराजा, चन्दिमा। अतिरोचथाति अतिविय विरोचित्थ। पुप्फनामोति महापदुमत्थेरो। सद्धम्मवंसकोविदोति सद्धम्मतन्तिया कोविदो। पुप्फनामोति सुमनत्थेरो। जम्बुदीपे पतिट्ठितोति सुमनत्थेरो किर एकस्मिं समये सीहळदीपम्हि सासने ओसक्कमाने जम्बुदीपं गन्त्वा उग्गण्हित्वा सासनं अनुरक्खन्तो तत्थेव पतिट्ठासि। मग्गकोविदाति सग्गमग्गमोक्खमग्गेसु कोविदा।  
भारं कत्वाति तेसं तेसं भिक्खूनं सासनं भारं कत्वा, पटिबद्धं कत्वाति अत्थो। ‘‘ते ते भिक्खू तत्थ तत्थ पेसेसी’’ति सङ्खेपतो वुत्तमेवत्थं वित्थारेत्वा दस्सेन्तो आह ‘‘मज्झन्तिकत्थेरं कस्मीरगन्धाररट्ठं पेसेसी’’तिआदि। महिंसकमण्डलन्ति अन्धकरट्ठं वदन्ति। वनवासिन्ति वनवासिरट्ठं। अत्ता पञ्चमो एतेसन्ति अत्तपञ्चमा, तं तं दिसाभागं पञ्च पञ्चेव भिक्खू अगमंसूति वुत्तं होति।  
इदानि तत्थ तत्थ गतानं थेरानं किच्चानुभावं दस्सेतुकामो मज्झन्तिकत्थेरस्स गतट्ठाने किच्चं ताव दस्सेन्तो ‘‘तेन खो पन समयेन कस्मीरगन्धाररट्ठे’’तिआदिमाह। करकवस्सन्ति हिमपातनकवस्सं। हरापेत्वाति उदकोघेन हरापेत्वा। अरवाळदहपिट्ठियन्ति अरवाळदहस्स उदकपिट्ठियं। छिन्नभिन्नपटधरोति सत्थकेन छिन्नं रङ्गेन भिन्नं वण्णविकारमापन्नं पटं धारेतीति छिन्नभिन्नपटधरो। अथ वा सत्थकेन छिन्नानं गिहिवत्थविसभागानं कासावानं धारणतो छिन्नभिन्नपटधरो। भण्डूति मुण्डको। कासाववसनोति कासाववत्थनिवत्थो। मक्खं असहमानोति थेरं पटिच्च अत्तनो सन्ताने उप्पन्नं परेसं गुणमक्खनलक्खणं मक्खं असहमानो सन्धारेतुं अधिसहितुं वूपसमेतुं असक्कोन्तो। भिंसनकानीति भेरवारम्मणानि। तानि दस्सेतुं ‘‘ततो ततो भुसा वाता वायन्ती’’तिआदिमाह। भुसा वाताति रुक्खभेदनपब्बतकूटनिपातनसमत्था बलववाता। असनियो फलन्तीति असनियो भिज्जन्ति, पतन्तीति वुत्तं होति। पहरणवुट्ठियोति अनेकप्पकारा आवुधवुट्ठियो। निद्धमथाति गहेत्वा अपनेथ। भिंसनकन्ति नागराजस्स कायिकवाचसिकपयोगजनितभयनिमित्तं विप्पकारं।  
मे भयभेरवं जनेतुं पटिबलो न अस्स न भवेय्याति सम्बन्धो। तत्थ भयभेरवं नाम खुद्दानुखुद्दकं भयं। अथ वा भयन्ति चित्तुत्रासभयं, पटिघभयस्सेतं अधिवचनं। भेरवन्ति भयजनकमारम्मणं। सचेपि त्वं महिं सब्बन्ति सचेपि त्वं महानाग सब्बं महिं समुद्देन सह ससमुद्दं पब्बतेन सह सपब्बतं उक्खिपित्वा ममूपरि मय्हं सीसोपरि खिपेय्यासीति अत्थो। मे भयभेरवं जनेतुं नेव सक्कुणेय्यासीति सम्बन्धो। अञ्ञदत्थूति एकंसेन। तवेवस्स विघातो उरगाधिपाति उरगानं नागानं अधिपति राज तव एव विघातो दुक्खं विहिंसा अस्स भवेय्याति अत्थो।  
धम्मिया कथाय सन्दस्सेत्वातिआदीसु तङ्खणानुरूपाय धम्मदेसनाय दिट्ठधम्मसम्परायिकं अत्थं सन्दस्सेत्वा कुसले धम्मे समादपेत्वा गण्हापेत्वा तत्थ च नं समुत्तेजेत्वा सउस्साहं कत्वा ताय च सउस्साहताय अञ्ञेहि च विज्जमानगुणेहि सम्पहंसेत्वा तोसेत्वाति अत्थो। थेरेन कतं नागानुसासनं दस्सेन्तो ‘‘अथायस्मा’’तिआदिमाह। तत्थ इतो उद्धं यथा पुरेति यथा तुम्हे इतो पुरे सद्धम्मसवनुप्पत्तिविरहितकाले परस्स कोधं उप्पादयित्थ, इदानि इतो पट्ठाय उद्धं अनागते कोधञ्च मा जनयित्थ, विजातमातुयापि पुत्ते सिनेहच्छेदनं सब्बविनासमूलकं सस्सघातकञ्च मा करित्थाति अत्थो। सुखकामा हि पाणिनोति एत्थ हि-सद्दो कारणोपदेसे, यस्मा सब्बे सत्ता सुखकामा, तस्मा हितसुखउपच्छेदकरं सस्सघातञ्च मा करोथाति वुत्तं होति।  
यथानुसिट्ठन्ति यं यं अनुसिट्ठं यथानुसिट्ठं, अनुसिट्ठं अनतिक्कम्म वा यथानुसिट्ठं, थेरेन दिन्नोवादं अनतिक्कम्माति वुत्तं होति। धम्माभिसमयो अहोसीति पठममग्गफलाधिगमो अहोसीति वदन्ति। कुलसतसहस्सन्ति इमिना पुरिसानं सतसहस्सं दस्सेति। कस्मीरगन्धाराति कस्मीरगन्धाररट्ठवासिनो। कासावपज्जोताति भिक्खूनं निवत्थपारुतकासाववत्थेहि ओभासिता। इसिवातपटिवाताति भिक्खूनं निवासनपारुपनवातेन चेव हत्थपादानं समिञ्जनपसारणादिवातेन च समन्ततो बीजियमाना अहेसुं। दुट्ठन्ति कुपितं। बन्धनाति संसारबन्धनतो।  
धम्मचक्खुन्ति हेट्ठामग्गत्तये ञाणं। केचि पनेत्थ ‘‘पठममग्गञाणमेव ते पटिलभिंसू’’ति वदन्ति। चोदेत्वा देवदूतेहीति (म॰ नि॰ अट्ठ॰ ३.२६३ आदयो) देवदूतसुत्तन्तदेसनावसेन (म॰ नि॰ ३.२६१ आदयो) दहरकुमारो जराजिण्णसत्तो गिलानसत्तो कम्मकारणा कम्मकारणिका वा मतसत्तोति इमेहि पञ्चहि देवदूतेहि चोदेत्वा ओवदित्वा, संवेगं उप्पादेत्वाति अत्थो। दहरकुमारादयो हि तत्थ ‘‘देवदूता’’ति वुच्चन्ति। तथा हि दहरकुमारो अत्थतो एवं वदति नाम ‘‘पस्सथ भो मय्हम्पि तुम्हाकं विय हत्थपादा अत्थि, सके पनम्हि मुत्तकरीसे पलिपन्नो, अत्तनो धम्मताय उट्ठहित्वा नहायितुं न सक्कोमि, ‘अहं किलिट्ठो, नहापेथ म’न्ति वत्तुम्पि न सक्कोमि, जातितोम्हि अपरिमुत्तताय एदिसो जातो, न खो पनाहमेव, तुम्हेपि जातितो अपरिमुत्ताव। यथेव हि मय्हं, एवं तुम्हाकम्पि जाति आगमिस्सति, इति तस्सा पुरे आगमनाव कल्याणं करोथा’’ति। तेनेस देवदूतो नाम जातो।  
जराजिण्णसत्तोपि अत्थतो एवं वदति नाम ‘‘पस्सथ भो अहम्पि तुम्हे विय तरुणो अहोसिं ऊरुबलबाहुबलजवसम्पन्नो, तस्स मे ता बलजवसम्पत्तियो अन्तरहिता, हत्थपादा हत्थपादकिच्चञ्च न करोन्ति, जरायम्हि अपरिमुत्तताय एदिसो जातो, न खो पनाहमेव, तुम्हेपि जराय अपरिमुत्ताव। यथेव हि मय्हं, एवं तुम्हाकम्पि जरा आगमिस्सति, इति तस्सा पुरे आगमनाव कल्याणं करोथा’’ति। तेनेस देवदूतो नाम जातो।  
गिलानसत्तोपि अत्थतो एवं वदति नाम ‘‘पस्सथ भो अहम्पि तुम्हे विय निरोगो अहोसिं, सोम्हि एतरहि ब्याधिना अभिहतो सके मुत्तकरीसे पलिपन्नो, उट्ठातुम्पि न सक्कोमि, विज्जमानापि मे हत्थपादा हत्थपादकिच्चं न करोन्ति, ब्याधितोम्हि अपरिमुत्तताय एदिसो जातो, न खो पनाहमेव, तुम्हेपि ब्याधितो अपरिमुत्ताव। यथेव हि मय्हं, एवं तुम्हाकम्पि ब्याधि आगमिस्सति, इति तस्स पुरे आगमनाव कल्याणं करोथा’’ति। तेनेस देवदूतो नाम जातो।  
कम्मकारणा कम्मकारणिका वा चतुत्थो देवदूतोति वेदितब्बा। तत्थ कम्मकारणपक्खे द्वत्तिंस ताव कम्मकारणा अत्थतो एवं वदन्ति नाम ‘‘मयं निब्बत्तमाना न रुक्खे वा पासाणे वा निब्बत्ताम, तुम्हादिसानं सरीरे निब्बत्ताम, इति अम्हाकं पुरे निब्बत्तितोव कल्याणं करोथा’’ति। तेनेता देवदूता नाम जाता। कम्मकारणिकापि अत्थतो एवं वदन्ति नाम ‘‘मयं द्वत्तिंस कम्मकारणा करोन्ता न रुक्खादीसु करोम, तुम्हादिसेसु सत्तेसुयेव करोम, इति अम्हाकं तुम्हेसु पुरे कम्मकारणाकारणतोव कल्याणं करोथा’’ति। तेनेतेपि देवदूता नाम जाता।  
मतकसत्तोपि अत्थतो एवं वदति नाम ‘‘पस्सथ भो मं आमकसुसाने छड्डितं उद्धुमातकादिभावं पत्तं, मरणतोम्हि अपरिमुत्तताय एदिसो जातो, न खो पनाहमेव, तुम्हेपि मरणतो अपरिमुत्ताव। यथेव हि मय्हं, एवं तुम्हाकम्पि मरणं आगमिस्सति, इति तस्स पुरे आगमनाव कल्याणं करोथा’’ति। तेनेस देवदूतो नाम जातो। तस्मा दहरकुमारादयो एत्थ ‘‘देवदूता’’ति वेदितब्बा।  
अनमतग्गियन्ति अनमतग्गसंयुत्तं (सं॰ नि॰ २.१२४)। धम्मामतं पायेसीति लोकुत्तरधम्मामतं पानं पटिलाभकरणवसेन पायेसीति अत्थो। समधिकानीति सहाधिकानि। सहत्थो हेत्थ संसद्दो। इसीति सीलक्खन्धादयो धम्मक्खन्धे एसि गवेसि परियेसीति इसीति वुच्चति। पञ्च रट्ठानीति पञ्चविधचीनरट्ठानि। हिमवन्तं गन्त्वा धम्मचक्कप्पवत्तनं पकासेन्तो यक्खसेनं पसादयीति योजेतब्बं।  
तेन च समयेनाति तस्मिं समये तेसं गमनतो पुब्बभागकाले। लद्धं भविस्सतीति वेस्सवणसन्तिका लद्धं भविस्सति। वेगसाति वेगेन। समन्ततो आरक्खं ठपेसीति ‘‘इतो पट्ठाय मा पविसन्तू’’ति अधिट्ठानवसेन समन्ता आरक्खं ठपेसि। अड्ढुड्ढानि सहस्सानीति अड्ढेन चतुत्थानि अड्ढुड्ढानि, अतिरेकपञ्चसतानि तीणि सहस्सानीति वुत्तं होति। दियड्ढसहस्सन्ति अड्ढेन दुतियं दियड्ढं, अतिरेकपञ्चसतं एकं सहस्सन्ति अत्थो। सोणुत्तराति सोणो च उत्तरो च सोणुत्तरा। निद्धमेत्वानाति पलापेत्वान। अदेसिसुन्ति अदेसयुं।  
अज्झिट्ठोति आणत्तो। पुन दानीति एत्थ दानीति निपातमत्तं, पुन आगच्छेय्याम वा न वाति अत्थो। राजगहनगरपरिवत्तकेनाति राजगहनगरं परिवज्जेत्वा ततो बहि तं पदक्खिणं कत्वा गतमग्गेन गमनेन वा। इदानि थेरमातुया वेटिसनगरे निवासकारणं दस्सेतुं तस्स नगरस्स तस्सा जातिभूमिभावं थेरस्स च अट्ठुप्पत्तिं दस्सेन्तो ‘‘असोको किर कुमारकाले’’तिआदिमाह।  
अयं पनेत्थ अनुपुब्बिकथा – पुब्बे किर मोरियवंसे जातस्स चन्दगुत्तस्स नाम रञ्ञो पुत्तो बिन्दुसारो नाम कुमारो पितु अच्चयेन पाटलिपुत्तम्हि नगरे राजा अहोसि। तस्स द्वे पुत्ता सउदरिया अहेसुं, तेसं एकूनसतमत्ता वेमातिकभातरो अहेसुं। राजा पन तेसं सब्बजेट्ठकस्स असोककुमारस्स उपरज्जट्ठानञ्च अवन्तिरट्ठञ्च दत्वा अथेकदिवसं अत्तनो उपट्ठानं आगतं दिस्वा ‘‘तात, उपराज, तव रट्ठं गन्त्वा तत्थ उज्जेनीनगरे वसाही’’ति आणापेसि। सो पितु वचनेन तं उज्जेनिं गच्छन्तो अन्तरामग्गे वेटिसगिरिनगरे वेटिसनामकस्स सेट्ठिस्स घरे निवासं उपगन्त्वा तस्स सेट्ठिस्स धीतरं लक्खणसम्पन्नं योब्बनप्पत्तं वेटिसगिरिं नाम कुमारिं दिस्वा ताय पटिबद्धचित्तो मातापितूनं कथापेत्वा तं तेहि दिन्नं पटिलभित्वा ताय सद्धिं संवासं कप्पेसि। सा तेन संवासेन सञ्जातगब्भा हुत्वा ततो उज्जेनिं नीता महिन्दकुमारं जनयि। ततो वस्सद्वये अतिक्कन्ते सङ्घमित्तञ्च धीतरं उपलभित्वा उपराजेन सद्धिं तत्थ वसति। उपराजस्स पन पिता बिन्दुसारो मरणमञ्चे निपन्नो पुत्तं असोककुमारं सरित्वा तं पक्कोसापेतुं उज्जेनिं मनुस्से पेसेसि। ते ततो उज्जेनिं गन्त्वा असोकस्स तं पवत्तिं आरोचेसुं। तेसं वचनेन सो पितु सन्तिकं तुरितगमनेनागच्छन्तो अन्तरामग्गे वेटिसगिरिनगरम्हि पुत्तदारे ठपेत्वा पितु सन्तकं पाटलिपुत्तनगरं गन्त्वा गतसमनन्तरमेव कालकतस्स पितुनो सरीरकिच्चं कारापेत्वा ततो एकूनसतमत्ते वेमातिकभातरो च घातापेत्वा विहतकण्टको हुत्वा तत्थ छत्तं उस्सापेत्वा अभिसेकं गण्हि। तदापि थेरमाता दारके रञ्ञो सन्तिकं पेसेत्वा सयं तत्थेव वेटिसगिरिनगरे वसि। तेन वुत्तं ‘‘सा तस्स माता तेन समयेन ञातिघरे वसी’’ति।  
आरोपेसीति पटिपादेसि। अम्हाकं इध कत्तब्बकिच्चं निट्ठितन्ति मातु दस्सनस्स कतभावं सन्धायाह। अनुभवतु ताव मे पितरा पेसितं अभिसेकन्तिआदीसु अभिसेकपेसनादिकथा वित्थारेन उत्तरतो आवि भविस्सति। छणत्थन्ति छणनिमित्तं, छणहेतूति अत्थो, सयं छणकीळं अकातुकामोति वुत्तं होति। तदा किर देवानंपियतिस्सो जेट्ठमूलमासपुण्णमियं नक्खत्तं घोसापेत्वा ‘‘सलिलकीळाछणं करोथा’’ति अमच्चे आणापेत्वा सयं मिगवं कीळितुकामो मिस्सकपब्बतं अगमासि। मिस्सकपब्बतन्ति पंसुपासाणमिस्सकत्ता एवंलद्धनामं पब्बतं। दिट्ठसच्चोति अनागामिमग्गेन पटिविद्धसच्चो, अनागामिफलं पत्तोति वुत्तं होति। सो किर थेरेन अत्तनो मातुदेविया देसितं धम्मं सुत्वा अनागामिफलं सच्छाकासि, सो च थेरस्स भागिनेय्योति वेदितब्बो। तथा हि थेरस्स मातुदेविया भगिनी तस्सा धीता, तस्सा अयं पुत्तो। वुत्तञ्हेतं महावंसे –  
‘‘देविया भगिनी धीतु, पुत्तो भण्डुकनामको।  
थेरेन देविया धम्मं, सुत्वा देसितमेव तु।  
अनागामिफलं पत्वा, वसि थेरस्स सन्तिके’’ति॥  
सम्मासम्बुद्धेन च तुम्हे ब्याकताति बोधिमूले एव बुद्धचक्खुना लोकं वोलोकेत्वा तम्बपण्णिदीपं दिस्वा अनागते तस्स दीपस्स सम्पत्तिं दिट्ठेन सम्मासम्बुद्धेन ‘‘अनागते महिन्दो नाम भिक्खु तम्बपण्णिदीपं पसादेस्सती’’ति तुम्हे ब्याकता। तत्थ तम्बपण्णिदीपन्ति दीपवासिनो वुत्ता। इन्द्रियपरोपरियत्तञाणं आसयानुसयञाणञ्च ‘‘बुद्धचक्खू’’ति वुच्चति। तेन पन इन्द्रियपरोपरादिं विना अञ्ञं न सक्का दट्ठुन्ति ‘‘वोलोकेन्तो’’ति अवत्वा ‘‘वोलोकेत्वा’’ति वुत्तं। एतमत्थन्ति ‘‘अनागते महिन्दो नाम भिक्खु तम्बपण्णिदीपं पसादेस्सती’’ति इममत्थं।  
वेटिसगिरिम्हि राजगहेति देविया कतविहारे। कालोव गमनस्स, गच्छाम दीपमुत्तमन्ति योजेतब्बं। इदञ्च तेसं परिवितक्कनिदस्सनं। पळिनाति आकासं पक्खन्दिंसु। अम्बरेति आकासे। एवमाकासं पक्खन्दित्वा किं ते अकंसूति चेतियपब्बते निपतिंसूति दस्सेन्तो आह ‘‘एवमुप्पतिता थेरा, निपतिंसु नगुत्तमे’’ति। इदानि तस्स पब्बतस्स पतिट्ठितट्ठानं थेरानञ्च तत्थ निपतितट्ठानं दस्सेतुं ‘‘पुरतो पुरसेट्ठस्सा’’तिआदिगाथमाह। पुरतोति पाचीनदिसाभागे। पुरसेट्ठस्साति अनुराधपुरसङ्खातस्स पुरवरस्स। मेघसन्निभेति समन्ततो नीलवण्णत्ता नीलमहामेघसदिसे। सीलकूटम्हीति एवंनामके पब्बतकूटे। हंसाव नगमुद्धनीति पब्बतमुद्धनि हंसा विय।  
तत्थ पन पतिट्ठहन्तो कदा पतिट्ठहीति आह ‘‘एवं इट्टियादीहि सद्धि’’न्तिआदि। परिनिब्बानतोति परिनिब्बानवस्सतो तं अवधिभूतं मुञ्चित्वा ततो उद्धं द्विन्नं वस्ससतानं उपरि छत्तिंसतिमे वस्सेति अत्थो गहेतब्बो। कथं वेदितब्बोति आह ‘‘अजातसत्तुस्स ही’’तिआदि। तस्मिंयेव वस्सेति एत्थ यस्मिं संवच्छरे यस्मिञ्च दिवसे भगवा परिनिब्बुतो, तस्मिं संवच्छरे तस्मिंयेव च दिवसे विजयकुमारो इमं दीपमागतोति वदन्ति। वुत्तञ्हेतं –  
‘‘लङ्कायं विजयसनामको कुमारो,  
ओतिण्णो थिरमति तम्बपण्णिदीपे।  
सालानं यमकगुणानमन्तरस्मिं,  
निब्बातुं सयितदिने तथागतस्सा’’ति॥  
सीहकुमारस्स पुत्तोति एत्थ कालिङ्गराजधीतु कुच्छिस्मिं सीहस्स जातो कुमारो सीहकुमारोति वेदितब्बो, पुब्बे अमनुस्सावासत्ता आह ‘‘मनुस्सावासं अकासी’’ति। चुद्दसमे वस्सेति चुद्दसमे वस्से सम्पत्ते। इध विजयो कालमकासीति इमस्मिं तम्बपण्णिदीपे विजयराजकुमारो अट्ठतिंस वस्सानि रज्जं कारेत्वा कालमकासि। तथा हि अजातसत्तु राजा द्वत्तिंस वस्सानि रज्जं कारेसि, उदयभद्दो सोळस वस्सानि, तस्मा अजातसत्तुस्स अट्ठमवस्सं इध विजयस्स पठमवस्सन्ति कत्वा ततो उद्धं अजातसत्तुस्स चतुवीसति वस्सानि उदयभद्दस्स चुद्दस वस्सानीति विजयस्स अट्ठतिंस वस्सानि परिपूरिंसु। तथा च वुत्तं –  
‘‘विजयो लङ्कमागम्म, सत्थु निब्बानवासरे।  
अट्ठतिंस समाकासि, रज्जं यक्खविमद्दको’’ति॥  
‘‘उदयभद्दस्स पञ्चदसमे वस्से पण्डुवासुदेवो नाम इमस्मिं दीपे रज्जं पापुणी’’ति वुत्तत्ता उदयभद्दस्स चुद्दसमवस्ससङ्खातं एकं वस्सं इमस्मिं दीपे विजयस्स पण्डुवासुदेवस्स च अन्तरे सीहळं अराजिकं हुत्वा ठितन्ति वेदितब्बं। तस्मिञ्हि वस्से विजयराजस्स अमच्चा उपतिस्सं नाम अमच्चं जेट्ठकं कत्वा तस्स नामेन कते उपतिस्सगामे वसन्ता अराजिकं रज्जमनुसासिंसु। वुत्तञ्हेतं –  
‘‘तस्मिं मते अमच्चा ते, पेक्खन्ता खत्तियागमं।  
उपतिस्सगामे ठत्वान, रट्ठं समनुसासिसुं॥  
‘‘मते विजयराजम्हि, खत्तियागमना पुरा।  
एकं वस्सं अयं लङ्का-दीपो आसि अराजिको’’ति॥  
तत्थाति जम्बुदीपे। इध पण्डुवासुदेवो कालमकासीति इमस्मिं सीहळदीपे पण्डुवासुदेवो तिंस वस्सानि रज्जमनुसासित्वा कालमकासि। तथा हि उदयभद्दस्स अनन्तरं अनुरुद्धो च मुण्डो च अट्ठ वस्सानि रज्जमनुसासिंसु, तदनन्तरं नागदासको चतुवीसति वस्सानि, तस्मा उदयभद्दस्स पञ्चदसमसोळसमवस्सेहि सद्धिं अनुरुद्धस्स च मुण्डस्स च अट्ठ वस्सानि, नागदासकस्स च चतुवीसतिवस्सेसु वीसति वस्सानीति पण्डुवासुदेवस्स रञ्ञो तिंस वस्सानि परिपूरिंसु। तेनेव वुत्तं –  
‘‘ततो पण्डुवासुदेवो, रज्जं तिंस समा अका’’ति।  
तत्थाति जम्बुदीपे। सत्तरसमे वस्सेति सत्तरसमे वस्से सम्पत्ते। तथा हि नागदासकस्स अनन्तरा सुसुनागो अट्ठारस वस्सानि रज्जं कारेसि, तस्मा नागदासकस्स चतुवीसतिवस्सेसु वीसति वस्सानि ठपेत्वा सेसेहि चतूहि वस्सेहि सद्धिं सुसुनागस्स अट्ठारससु वस्सेसु सोळस वस्सानीति इध अभयरञ्ञो वीसति वस्सानि परिपूरिंसु। वुत्तञ्हेतं –  
‘‘अभयो वीसति वस्सानि, लङ्कारज्जमकारयी’’ति।  
दामरिकोति युद्धकारको चोरो। पण्डुकाभयो पन अभयस्स भागिनेय्यो राजायेव, न चोरो, बलक्कारेन पन रज्जस्स गहितत्ता ‘‘दामरिको’’ति वुत्तं। रज्जं अग्गहेसीति एकदेसस्स गहितत्ता वुत्तं। अभयस्स हि वीसतिमे वस्से न ताव सब्बं रज्जमग्गहेसीति। तथा हि वीसतिमवस्सतो पट्ठाय अभयस्स नव भातिके अत्तनो मातुले तत्थ तत्थ युद्धं कत्वा घातेन्तस्स अनभिसित्तस्सेव सत्तरस वस्सानि अतिक्कमिंसु, ततोयेव च तानि राजसुञ्ञानि नाम अहेसुं। तथा च वुत्तं –  
‘‘पण्डुकाभयरञ्ञो च, अभयस्स च अन्तरे।  
राजसुञ्ञानि वस्सानि, अहेसुं दस सत्त चा’’ति॥  
तत्थाति जम्बुदीपे। पण्डुकस्साति पण्डुकाभयस्स। भवति हि एकदेसेनपि वोहारो ‘‘देवदत्तो दत्तो’’ति यथा। सत्तरस वस्सानि परिपूरिंसूति अनभिसित्तस्सेव परिपूरिंसु। एत्थ च काळासोकस्स सोळसमवस्सं ठपेत्वा पन्नरस वस्सानि हेट्ठा सुसुनागस्स सत्तरसमअट्ठारसमवस्सानि च द्वे गहेत्वा सत्तरस वस्सानि गणितब्बानि। तानि हेट्ठा एकेन वस्सेन सह अट्ठारस होन्तीति तानि राजसुञ्ञानि सत्तरस वस्सानि हेट्ठा विजयपण्डुवासुदेवराजूनमन्तरे अराजिकेन एकेन वस्सेन सद्धिं अट्ठारस राजसुञ्ञवस्सानि नाम होन्ति।  
चन्दगुत्तस्स चुद्दसमे वस्से इध पण्डुकाभयो कालमकासीति चन्दगुत्तस्स चुद्दसमे वस्से इमस्मिं तम्बपण्णिदीपे पण्डुकाभयो नाम राजा सत्तति वस्सानि रज्जमनुसासित्वा कालमकासि। तथा हि सुसुनागस्स पुत्तो काळासोको अट्ठवीसति वस्सानि रज्जं कारेसि। ततो तस्स पुत्ता दस भातुका द्वेवीसति वस्सानि रज्जं कारेसुं, तेसं पच्छा नव नन्दा द्वेवीसति, चन्दगुत्तो चतुवीसति वस्सानि रज्जं कारेसि। तत्थ काळासोकस्स अट्ठवीसतिवस्सेसु पन्नरस वस्सानि हेट्ठा गहितानीति तानि ठपेत्वा सेसानि तेरस वस्सानि, दसभातुकानं द्वेवीसति, तथा नवनन्दानं द्वेवीसति, चन्दगुत्तस्स चुद्दसमवस्सं ठपेत्वा तेरस वस्सानीति पण्डुकाभयस्स सत्तति वस्सानि परिपूरिंसु। तथा च वुत्तं –  
‘‘पण्डुकाभयनामस्स, रञ्ञो वस्सानि सत्तती’’ति।  
तत्थ असोकधम्मराजस्स सत्तरसमे वस्से इध मुटसिवराजा कालमकासीति तस्मिं जम्बुदीपे असोकधम्मराजस्स सत्तरसमे वस्से इध मुटसिवो नाम राजा सट्ठि वस्सानि रज्जमनुसासित्वा कालमकासि । तथा हि चन्दगुत्तस्स पुत्तो बिन्दुसारो अट्ठवीसति वस्सानि रज्जं कारेसि, ततो तस्स पुत्तो असोकधम्मराजा रज्जं पापुणि, तस्मा चन्दगुत्तस्स हेट्ठा वुत्तेसु चतुवीसतिवस्सेसु तेरस वस्सानि गहितानीति तानि ठपेत्वा सेसानि एकादस वस्सानि, बिन्दुसारस्स अट्ठवीसति वस्सानि, असोकस्स अनभिसित्तस्स चत्तारि वस्सानि, अभिसित्तस्स सत्तरस वस्सानीति एवं सट्ठि वस्सानि इध मुटसिवस्स परिपूरिंसु। तथा च वुत्तं –  
‘‘मुटसिवो सट्ठि वस्सानि, लङ्कारज्जमकारयी’’ति।  
देवानंपियतिस्सो रज्जं पापुणीति असोकधम्मराजस्स अट्ठारसमे वस्से पापुणि। इदानि परिनिब्बुते भगवति अजातसत्तुआदीनं वस्सगणनावसेन परिनिब्बानतो द्विन्नं वस्ससतानं उपरि छत्तिंसति वस्सानि एकतो गणेत्वा दस्सेन्तो आह ‘‘परिनिब्बुते च सम्मासम्बुद्धे’’तिआदि। तत्थ अजातसत्तुस्स चतुवीसतीति परिनिब्बानवस्ससङ्खातं अट्ठमवस्सं मुञ्चित्वा वुत्तं। असोकस्स पुत्तका दस भातुकराजानोति काळासोकस्स पुत्ता भद्दसेनो कोरण्डवण्णो मङ्कुरो सब्बञ्जहो जालिको उभको सञ्चयो कोरब्यो नन्दिवड्ढनो पञ्चमकोति इमे दस भातुकराजानोति वेदितब्बा। उग्गसेननन्दो पण्डुकनन्दो पण्डुगतिनन्दो भूतपालनन्दो रट्ठपालनन्दो गोविसाणकनन्दो सविद्धकनन्दो केवट्टकनन्दो धननन्दोति इमे नव नन्दाति वेदितब्बा। एतेन राजवंसानुसारेनाति एतेन जम्बुदीपवासिराजूनं वंसानुसारेन वेदितब्बमेतन्ति अत्थो।  
तम्बपण्णिदीपवासीनम्पि पुन राजूनं वसेन एवं गणना वेदितब्बा – सम्मासम्बुद्धस्स परिनिब्बानवस्सं इध विजयस्स पठमं वस्सन्ति कत्वा तं अपनेत्वा परिनिब्बानवस्सतो उद्धं विजयस्स सत्ततिंस वस्सानि, ततो अराजिकमेकवस्सं, पण्डुवासुदेवस्स तिंस वस्सानि, अभयस्स वीसति वस्सानि, पण्डुकाभयस्स अभिसेकतो पुब्बे सत्तरस वस्सानि, अभिसित्तस्स सत्तति वस्सानि, मुटसिवस्स सट्ठि वस्सानि, देवानंपियतिस्सस्स पठमं वस्सन्ति एवं परिनिब्बानतो द्विन्नं वस्ससतानं उपरि छत्तिंस वस्सानि वेदितब्बानि।  
जेट्ठमासस्स पुण्णमियं जेट्ठनक्खत्तं मूलनक्खत्तं वा होतीति आह ‘‘जेट्ठमूलनक्खत्तं नाम होती’’ति। तस्मिं पन नक्खत्ते कत्तब्बछणम्पि तन्निस्सयत्ता तमेव नामं लभतीति वेदितब्बं। मिगवन्ति मिगानं वाननतो हेसनतो बाधनतो मिगवन्ति लद्धसमञ्ञं मिगवं। रोहितमिगरूपन्ति गोकण्णमिगवेसं। जियन्ति धनुजियं। अनुबन्धन्तोति पदसा अनुधावन्तो। ममंयेव राजा पस्सतूति एत्थ ‘‘अम्हेसु बहूसु दिट्ठेसु राजा अतिविय भायिस्सती’’ति इमिना कारणेन अत्तानमेव दस्सेतुं ‘‘ममंयेव पस्सतू’’ति अधिट्ठासीति वेदितब्बं। ‘‘चिन्तेसी’’ति वत्वा तस्स चिन्तनाकारं दस्सेन्तो आह ‘‘इमस्मिं दीपे जातो’’तिआदि। थेरो तस्स परिवितक्कं जानित्वा अत्तनो सभावं कथेत्वा तं अस्सासेतुकामो ‘‘समणा मयं महाराजा’’तिआदिमाह। महाराज मयं समणा नाम, त्वं परिवितक्कं मा अकासीति वुत्तं होति। तवेव अनुकम्पायाति तव अनुकम्पत्थाय एव आगता, न विमुखभावत्थायाति अधिप्पायो। ‘‘इमे समणा नामा’’ति अजानन्तस्स ‘‘समणा मयं, महाराजा’’ति कस्मा थेरो आहाति चे? असोकधम्मराजेन पेसितसासनेनेव पुब्बे गहितसमणसञ्ञं सारेतुं एवमाहाति। इममत्थं विभावेतुं ‘‘तेन च समयेना’’तिआदि वुत्तं।  
अदिट्ठा हुत्वा सहायकाति अदिट्ठसहायका, अञ्ञमञ्ञं अदिस्वाव सहायकभावं उपगताति वुत्तं होति। छातपब्बतपादेति छातवाहस्स नाम पब्बतस्स पादे। तं किर पब्बतं अनुराधपुरा पुब्बदक्खिणदिसाभागे अतिरेकयोजनद्वयमत्थके तिट्ठति। तम्हि ठाने पच्छा सद्धातिस्सो नाम महाराजा विहारं कारापेसि, तं ‘‘छातविहार’’न्ति वोहरिंसु। ‘‘रथयट्ठिप्पमाणाति आयामतो च आवट्टतो च रथपतोदेन समप्पमाणा’’ति तीसुपि गण्ठिपदेसु वुत्तं। महावंसेपि वुत्तं –  
‘‘छातपब्बतपादम्हि , तिस्सो च वेळुयट्ठियो।  
जाता रथपतोदेन, समाना परिमाणतो’’ति॥  
गण्ठिपदे पन ‘‘रथयट्ठिप्पमाणाति रथस्स धजयट्ठिप्पमाणा’’ति वुत्तं। उप्पज्जिंसूति तस्स अभिसेकसमकालमेव उप्पज्जिंसु। एवमुत्तरिपि वक्खमानानं अच्छरियानं पातुभावो वेदितब्बो। तथा च वुत्तं महावंसे –  
‘‘देवानंपियतिस्सो सो, राजासि पितुअच्चये।  
तस्साभिसेकेन समं, बहूनच्छरियानहू’’ति॥  
एका लता यट्ठि नामाति कञ्चनलताय पटिमण्डितत्ता एवंलद्धनामा एका यट्ठि अहोसि। तं अलङ्करित्वा उप्पन्नलताति तं रजतवण्णं यट्ठिं अलङ्करित्वा तत्थेव चित्तकम्मकता विय उप्पन्नलता। खायतीति दिस्सति। किञ्जक्खानीति केसरानि। एतानि च पुप्फयट्ठियं नीलपुप्फादीनि सकुणयट्ठियञ्च नानप्पकारा मिगपक्खिनो तत्थेव चित्तकम्मकता विय पञ्ञायन्तीति दट्ठब्बं। सेता रजतयट्ठीवाति रजतमययट्ठि विय एका यट्ठि सेतवण्णाति अत्थो। लताति तत्थेव चित्तकम्मकता विय दिस्समानलता। नीलादि यादिसं पुप्फन्ति यादिसं लोके नीलादिपुप्फं अत्थि, तादिसं पुप्फयट्ठिम्हि खायतीति अत्थो।  
अनेकविहितं रतनं उप्पज्जीति अनेकप्पकारं रतनं समुद्दतो सयमेव तीरं आरुहित्वा वेलन्ते ऊमिवेगाभिजातमरियादवट्टि विय उप्पज्जि, उट्ठहित्वा अट्ठासीति अत्थो। तम्बपण्णियं पन अट्ठ मुत्ता उप्पज्जिंसूति एत्थापि तम्बपण्णियं समुद्दतो सयमेव उट्ठहित्वा जातितो अट्ठ मुत्ता समुद्दतीरे वुत्तनयेनेव ठिताति वेदितब्बा। वुत्तञ्हेतं महावंसे –  
‘‘लङ्कादीपम्हि सकले, निधयो रतनानि च।  
अन्तोठितानि उग्गन्त्वा, पथवीतलमारुहुं॥  
‘‘लङ्कादीपसमीपम्हि, भिन्ननावागतानि च।  
तत्र जातानि च थलं, रतनानि समारुहुं॥  
‘‘हयगजा रथामलका, वलयङ्गुलिवेठका।  
ककुधफला पाकतिका, इच्चेता अट्ठ जातितो॥  
‘‘मुत्ता समुद्दा उग्गन्त्वा, तीरे वट्टि विय ठिता।  
देवानंपियतिस्सस्स, सब्बपुञ्ञविजम्भित’’न्ति॥  
हयमुत्ताति अस्सरूपसण्ठानमुत्ता। गजमुत्ताति हत्थिरूपसण्ठाना। एवं सब्बत्थ तंतंसण्ठानवसेन मुत्ताभेदो वेदितब्बो। अङ्गुलिवेठकमुत्ताति अङ्गुलीयकसण्ठाना, मुद्दिकासण्ठानाति अत्थो। ककुधफलमुत्ताति ककुधरुक्खफलाकारा बहू असामुद्दिका मुत्ता। राजककुधभण्डानीति राजारहउत्तमभण्डानि। तानि सरूपेन दस्सेन्तो आह ‘‘छत्तं चामर’’न्तिआदि। अञ्ञञ्च बहुविधं पण्णाकारं पहिणीति सम्बन्धो। सङ्खन्ति अभिसेकासिञ्चनकं सामुद्दिकं दक्खिणावट्टं सङ्खं। अनोतत्तोदकमेव ‘‘गङ्गोदक’’न्ति वुत्तं। वड्ढमानन्ति अलङ्कारचुण्णं। ‘‘नहानचुण्ण’’न्ति केचि। वटंसकन्ति कण्णपिळन्धनवटंसकन्ति वुत्तं होति। ‘‘वटंसकं कण्णचूळिकट्ठाने ओलम्बक’’न्तिपि वदन्ति। भिङ्गारन्ति सुवण्णमयं महाभिङ्गारं। ‘‘मकरमुखसण्ठाना बलिकम्मादिकरणत्थं कता भाजनविकती’’तिपि वदन्ति। नन्दियावट्टन्ति काकपदसण्ठाना मङ्गलत्थं कता सुवण्णभाजनविकति। कञ्ञन्ति खत्तियकुमारिं। अधोविमं दुस्सयुगन्ति किलिट्ठे जाते अग्गिम्हि पक्खित्तमत्ते परिसुद्धभावमुपगच्छन्तं अधोविमं दुस्सयुगं। हत्थपुञ्छनन्ति पीतवण्णं महग्घं हत्थपुञ्छनपटं। हरिचन्दनन्ति हरिवण्णचन्दनं, सुवण्णवण्णचन्दनन्ति अत्थो। लोहितचन्दनं वा, गोसितचन्दनन्ति अत्थो। तं किर उद्धने कुथिततेलम्हि पक्खित्तमत्तं सकलम्पि तेलं अग्गिञ्च निब्बापनसमत्थं चन्दनं। तेनेव ‘‘गोसितचन्दन’’न्ति वुच्चति। गोसद्देन हि जलं वुच्चति, तं विय सितं चन्दनं गोसितचन्दनं। नागभवनसम्भवं अरुणवण्णमत्तिकं। हरीतकं आमलकन्ति अगदहरीतकं अगदामलकं। तं खिप्पमेव सरीरमलसोधनादिकरणसमत्थं होति।  
उण्हीसन्ति उण्हीसपट्टं। वेठनन्ति सीसवेठनं। सारपामङ्गन्ति उत्तमं रतनपामङ्गसुत्तं। वत्थकोटिकन्ति वत्थयुगमेव। नागमाहटन्ति नागेहि आहटं। म-कारो पदसन्धिकरो। अमतोसधन्ति एवंनामिका गुळिकजाति, अमतसदिसकिच्चत्ता एवं वुच्चति। तं किर परिपन्थं विधमेत्वा सब्बत्थ साधेन्तेहि अगदोसधसम्भारेहि योजेत्वा वट्टेत्वा कतं गुळिकं। तं पन राजूनं मुखसोधननहानपरियोसाने महता परिहारेन उपनेन्ति। तेन ते अङ्गरागं नाम करोन्ति, करोन्ता च यथारहं द्वीहि तीहि अगदोसधरङ्गतिलकाहि नलाटकअंसकूटउरमज्झसङ्खातं अङ्गं सज्जेत्वा अङ्गरागं करोन्तीति वेदितब्बं। सा पन गुळिका अहिविच्छिकादीनम्पि विसं हनति, तेनपि तं वुच्चति ‘‘अमतोसध’’न्ति।  
अहं बुद्धञ्चातिआदीसु सब्बधम्मे याथावतो अबुज्झि पटिबुज्झीति बुद्धोति सङ्ख्यं गतं सम्मासम्बुद्धञ्च, अधिगतमग्गे सच्छिकतनिरोधे यथानुसिट्ठं पटिपज्जमाने च अपायेसु अपतमाने धारेतीति धम्मोति सङ्ख्यं गतं परियत्तिया सद्धिं नव लोकुत्तरधम्मञ्च, दिट्ठिसीलसामञ्ञेन संहतत्ता सङ्घोति सङ्ख्यं गतं अरियसावकसङ्घञ्च अहं सरणं गतो परायणन्ति उपगतो, भजिं सेविन्ति अत्थो। अथ वा हिंसति तप्पसादतग्गरुकताहि विहतकिलेसेन तप्परायणताकारप्पवत्तेन चित्तुप्पादेन सरणगतानं तेनेव सरणगमनेन भयं सन्तासं दुक्खं दुग्गतिं परिकिलेसं हनति विनासेतीति सरणं, रतनत्तयस्सेतं अधिवचनं। अपिच सम्मासम्बुद्धो हिते पवत्तनेन अहिता च निवत्तनेन सत्तानं भयं हिंसतीति सरणन्ति वुच्चति। धम्मोपि भवकन्तारा उत्तारणेन अस्सासदानेन च सत्तानं भयं हिंसतीति सरणन्ति वुच्चति। सङ्घोपि अप्पकानम्पि कारानं विपुलफलपटिलाभकरणेन सत्तानं भयं हिंसतीति सरणन्ति वुच्चति। इमिना अत्थेन सरणभूतं रतनत्तयं तेनेव कारणेन सरणन्ति गतो अवगतो, जानिन्ति अत्थो। उपासकत्तं देसेसिन्ति रतनत्तयं उपासतीति उपासकोति एवं दस्सितं उपासकभावं मयि अभिनिविट्ठं वाचाय पकासेसिन्ति अत्थो, ‘‘उपासकोहं अज्जतग्गे पाणुपेतं सरणं गतो’’ति एवं उपासकत्तं पटिवेदेसिन्ति वुत्तं होति। सक्यपुत्तस्स सासनेति सक्यस्स सुद्धोदनस्स पुत्तो सो भगवा सक्यपुत्तो, तस्स सक्यपुत्तस्स सासनेति अत्थो। सद्धाति सद्धाय, ‘‘सयं अभिञ्ञा सच्छिकत्वा’’तिआदीसु विय यकारलोपो दट्ठब्बो। उपेहीति उपगच्छ।  
असोकरञ्ञा पेसितेन अभिसेकेनाति असोकरञ्ञा पेसितेन अभिसेकुपकरणेन। यदा हि देवानंपियतिस्सो महाराजा अत्तनो सहायस्स धम्मासोकरञ्ञो इतो वेळुयट्ठियादयो महारहे पण्णाकारे पेसेसि। तदा सोपि ते दिस्वा पसीदित्वा अतिविय तुट्ठो ‘‘इमेहि अतिरेकतरं किं नाम महग्घं पटिपण्णाकारं सहायस्स मे पेसेस्सामी’’ति अमच्चेहि सद्धिं मन्तेत्वा लङ्कादीपे अभिसेकपरिहारं पुच्छित्वा ‘‘न तत्थ ईदिसो अभिसेकपरिहारो अत्थी’’ति सुत्वा ‘‘साधु वत मे सहायस्स अभिसेकपरिहारं पेसेस्सामी’’ति वत्वा सामुद्दिकसङ्खादीनि तीणि सङ्खानि च गङ्गोदकञ्च अरुणवण्णमत्तिकञ्च अट्ठट्ठ खत्तियब्राह्मणगहपतिकञ्ञायो च सुवण्णरजतलोहमत्तिकामयघटे च अट्ठहि सेट्ठिकुलेहि सद्धिं अट्ठ अमच्चकुलानि चाति एवं सब्बट्ठकं नाम इध पेसेसि ‘‘इमेहि मे सहायस्स पुन अभिसेकं करोथा’’ति, अञ्ञञ्च अभिसेकत्थाय बहुं पण्णाकारं पेसेसि। तेन वुत्तं ‘‘असोकरञ्ञा पेसितेन अभिसेकेना’’ति। एको मासो अभिसित्तस्स अस्साति एकमासाभिसित्तो। कथं पन तस्स तदा एकमासाभिसित्तता विञ्ञायतीति आह ‘‘विसाखपुण्णमायं हिस्स अभिसेकमकंसू’’ति, पुब्बे कताभिसेकस्सपि असोकरञ्ञा पेसितेन अनग्घेन परिहारेन विसाखपुण्णमायं पुन अभिसेकमकंसूति अत्थो। वुत्तञ्हेतं महावंसे –  
‘‘ते मिगसिरमासस्स, आदिचन्दोदयं दिने।  
अभिसित्तञ्च लङ्किन्दं, अमच्चा सामिभत्तिनो॥  
‘‘धम्मासोकस्स वचनं, सुत्वा सामिहिते रता।  
पुनापि अभिसेचिंसु, लङ्काहितसुखे रत’’न्ति॥  
दीपवंसेपि चेतं वुत्तं –  
‘‘विसाखमासे द्वादसियं, जम्बुदीपा इधागता।  
अभिसेकं सपरिवारं, असोकधम्मेन पेसितं॥  
‘‘दुतियं अभिसिञ्चित्थ, राजानं देवानंपियं।  
अभिसित्तो दुतियाभिसेकेन, विसाखमासे उपोसथे॥  
‘‘ततो मासे अतिक्कम्म, जेट्ठमासे उपोसथे।  
महिन्दो सत्तमो हुत्वा, जम्बुदीपा इधागतो’’ति॥  
तदा पन तस्स रञ्ञो विसाखपुण्णमाय अभिसेकस्स कतत्ता ततो पभुति यावज्जतना विसाखपुण्णमायमेव अभिसेककरणमाचिण्णं। अभिसेकविधानञ्चेत्थ एवं वेदितब्बं – अभिसेकमङ्गलत्थं अलङ्कतप्पटियत्तस्स मण्डपस्स अन्तो कतस्स उदुम्बरसाखमण्डपस्स मज्झे सुप्पतिट्ठिते उदुम्बरभद्दपीठम्हि अभिसेकारहं अभिजच्चं खत्तियं निसीदापेत्वा पठमं ताव मङ्गलाभरणभूसिता जातिसम्पन्ना खत्तियकञ्ञा गङ्गोदकपुण्णं सामुद्दिकं दक्खिणावट्टसङ्खं उभोहि हत्थेहि सक्कच्चं गहेत्वा सीसोपरि उस्सापेत्वा तेन तस्स मुद्धनि अभिसेकोदकं अभिसिञ्चति, एवञ्च वदेति ‘‘देव, तं सब्बेपि खत्तियगणा अत्तानमारक्खणत्थं इमिना अभिसेकेन अभिसेकिकं महाराजं करोन्ति, त्वं राजधम्मेसु ठितो धम्मेन समेन रज्जं कारेहि, एतेसु खत्तियगणेसु त्वं पुत्तसिनेहानुकम्पाय सहितचित्तो हितसममेत्तचित्तो च भव, रक्खावरणगुत्तिया तेसं रक्खितो च भवाही’’ति।  
ततो पुन पुरोहितोपि पुरोहिच्चट्ठानानुरूपालङ्कारेहि अलङ्कतप्पटियत्तो गङ्गोदकपुण्णं रजतमयसङ्खं उभोहि हत्थेहि सक्कच्चं गहेत्वा तस्स सीसोपरि उस्सापेत्वा तेन तस्स मुद्धनि अभिसेकोदकं अभिसिञ्चति, एवञ्च वदेति ‘‘देव, तं सब्बेपि ब्राह्मणगणा अत्तानमारक्खणत्थं इमिना अभिसेकेन अभिसेकिकं महाराजं करोन्ति, त्वं राजधम्मेसु ठितो धम्मेन समेन रज्जं कारेहि, एतेसु ब्राह्मणेसु त्वं पुत्तसिनेहानुकम्पाय सहितचित्तो हितसममेत्तचित्तो च भव, रक्खावरणगुत्तिया तेसं रक्खितो च भवाही’’ति।  
ततो पुन सेट्ठिपि सेट्ठिट्ठानानुरूपभूसनभूसितो गङ्गोदकपुण्णं रतनमयसङ्खं उभोहि हत्थेहि सक्कच्चं गहेत्वा तस्स सीसोपरि उस्सापेत्वा तेन तस्स मुद्धनि अभिसेकोदकं अभिसिञ्चति, एवञ्च वदेति ‘‘देव तं सब्बेपि गहपतिगणा अत्तानमारक्खणत्थं इमिना अभिसेकेन अभिसेकिकं महाराजं करोन्ति, त्वं राजधम्मेसु ठितो धम्मेन समेन रज्जं कारेहि, एतेसु गहपतिगणेसु त्वं पुत्तसिनेहानुकम्पाय सहितचित्तो हितसममेत्तचित्तो च भव, रक्खावरणगुत्तिया तेसं रक्खितो च भवाही’’ति।  
ते पन तस्स एवं वदन्ता ‘‘सचे त्वं अम्हाकं वचनानुरूपेन रज्जं कारेस्ससि, इच्चेतं कुसलं। नो चे कारेस्ससि, तव मुद्धा सत्तधा फलतू’’ति एवं रञ्ञो अभिसपन्ति वियाति दट्ठब्बं। इमस्मिं पन दीपे देवानंपियतिस्सस्स मुद्धनि धम्मासोकेनेव इध पेसिता खत्तियकञ्ञायेव अनोतत्तोदकपुण्णेन सामुद्दिकदक्खिणावट्टसङ्खेन अभिसेकोदकं अभिसिञ्चीति वदन्ति। इदञ्च यथावुत्तं अभिसेकविधानं मज्झिमनिकाये चूळसीहनादसुत्तवण्णनायं सीहळट्ठकथायम्पि ‘‘पठमं ताव अभिसेकं गण्हन्तानं राजूनं सुवण्णमयादीनि तीणि सङ्खानि च गङ्गोदकञ्च खत्तियकञ्ञञ्च लद्धुं वट्टती’’तिआदिना वुत्तन्ति वदन्ति।  
सम्मोदनीयं कथं कथयमानोति पीतिपामोज्जसङ्खातसम्मोदजननतो सम्मोदितुं युत्तभावतो च सम्मोदनीयं ‘‘कच्चि भन्ते खमनीयं, कच्चि यापनीयं, कच्चि वो अप्पाबाधं अप्पातङ्कं लहुट्ठानं बलं फासुविहारो’’ति एवमादिकथं कथयमानो। छ जने दस्सेसीति रञ्ञा सद्धिं आगतानं ‘‘न इमे यक्खा, मनुस्सा इमे’’ति सञ्जाननत्थं भण्डुकस्स उपासकस्स आनीतत्ता तेन सद्धिं छ जने दस्सेसि। तेविज्जाति पुब्बेनिवासदिब्बचक्खुआसवक्खयसङ्खाताहि तीहि विज्जाहि समन्नागता। इद्धिप्पत्ताति इद्धिविधञाणं पत्ता। चेतोपरियकोविदाति परेसं चित्ताचारे कुसला। एवमेत्थ पञ्च अभिञ्ञा सरूपेन वुत्ता, दिब्बसोतं पन तासं वसेन आगतमेव होति। बहूति एवरूपा छळभिञ्ञा बुद्धसावका बहू गणनपथं अतिक्कन्ता सकलजम्बुदीपं कासावपज्जोतं कत्वा विचरन्तीति। केचि पन ‘‘तेविज्जा इद्धिप्पत्ता च खीणासवा चेतोपरियकोविदा केचि खीणासवाति विसुं योजेत्वा ‘अरहन्तो’ति इमिना सुक्खविपस्सका वुत्ता’’ति वदन्ति।  
पञ्ञावेय्यत्तियन्ति पञ्ञापाटवं, पञ्ञाय तिक्खविसदभावन्ति अत्थो। आसन्नन्ति आसन्ने ठितं। साधु महाराज पण्डितोसीति राजानं पसंसति। पुन वीमंसन्तो ‘‘अत्थि पन ते महाराजा’’तिआदिमाह। चूळहत्थिपदोपमसुत्तन्तं कथेसीति ‘‘अयं राजा ‘इमे समणा नाम ईदिसा, सीलादिपटिपत्ति च तेसं ईदिसी’ति च न जानाति, हन्द नं इमाय चूळहत्थिपदोपमसुत्तन्तदेसनाय समणभावूपगमनं समणपटिपत्तिञ्च विञ्ञापेस्सामी’’ति चिन्तेत्वा पठमं चूळहत्थिपदोपमसुत्तन्तं कथेसि। तत्थ हि –  
‘‘एवमेव खो, ब्राह्मण, इध तथागतो लोके उप्पज्जति अरहं सम्मासम्बुद्धो विज्जाचरणसम्पन्नो…पे॰… सात्थं सब्यञ्जनं केवलपरिपुण्णं परिसुद्धं ब्रह्मचरियं पकासेति, तं धम्मं सुणाति गहपति वा गहपतिपुत्तो वा अञ्ञतरस्मिं वा कुले पच्चाजातो, सो तं धम्मं सुत्वा तथागते सद्धं पटिलभति, सो तेन सद्धापटिलाभेन समन्नागतो इति पटिसञ्चिक्खति ‘सम्बाधो घरावासो रजोपथो, अब्भोकासो पब्बज्जा, नयिदं सुकरं अगारं अज्झावसता एकन्तपरिपुण्णं एकन्तपरिसुद्धं सङ्खलिखितं ब्रह्मचरियं चरितुं, यन्नूनाहं केसमस्सुं ओहारेत्वा कासायानि वत्थानि अच्छादेत्वा अगारस्मा अनगारियं पब्बजेय्य’न्ति। सो अपरेन समयेन अप्पं वा भोगक्खन्धं पहाय महन्तं वा भोगक्खन्धं पहाय अप्पं वा ञातिपरिवट्टं पहाय महन्तं वा ञातिपरिवट्टं पहाय केसमस्सुं ओहारेत्वा कासायानि वत्थानि अच्छादेत्वा अगारस्मा अनगारियं पब्बजति।  
‘‘सो एवं पब्बजितो समानो भिक्खूनं सिक्खासाजीवसमापन्नो पाणातिपातं पहाय पाणातिपाता पटिविरतो होति निहितदण्डो निहितसत्थो, लज्जी दयापन्नो सब्बपाणभूतहितानुकम्पी विहरति।  
‘‘अदिन्नादानं पहाय अदिन्नादाना पटिविरतो होति दिन्नादायी दिन्नपाटिकङ्खी, अथेनेन सुचिभूतेन अत्तना विहरती’’ति (म॰ नि॰ १.२९१-२९२) –  
एवमादिना सासने सद्धापटिलाभं पटिलद्धसद्धेहि च पब्बज्जुपगमनं पब्बजितेहि च पटिपज्जितब्बा सीलक्खन्धादयो धम्मा पकासिता।  
राजा सुत्तन्तं सुणन्तोयेव अञ्ञासीति ‘‘सो बीजगामभूतगामसमारम्भा पटिविरतो होति, एकभत्तिको होति रत्तुपरतो विरतो विकालभोजना’’ति एवं तस्मिं सुत्तन्ते (म॰ नि॰ १.२९३) आगतत्ता तं सुणन्तोयेव अञ्ञासि। इधेव वसिस्सामाति न ताव रत्तिया उपट्ठितत्ता अनागतवचनमकासि। आगतफलोति अनागामिफलं सन्धायाह, सम्पत्तअनागामिफलोति अत्थो। ततोयेव च विसेसतो अविपरीतविदितसत्थुसासनत्ता विञ्ञातसासनो। इदानि पब्बजिस्सतीति गिहिलिङ्गेन आनीतकिच्चस्स निट्ठितत्ता एवमाह। अचिरपक्कन्तस्स रञ्ञोति रञ्ञे अचिरपक्कन्तेति अत्थो। अधिट्ठहित्वाति अन्तोतम्बपण्णिदीपे समागता सुणन्तूति अधिट्ठहित्वा।  
भूमत्थरणसङ्खेपेनाति भूमत्थरणाकारेन। उप्पातपाठकाति निमित्तपाठका, नेमित्तकाति अत्थो। गहिता दानि इमेहि पथवीति आसनानं पथवियं अत्थतत्ता एवमाहंसु। पतिट्ठहिस्सतीति चिन्तेन्तोति एत्थ तेन कारणेन सासनपतिट्ठानस्स अभावतो अवस्सं पतिट्ठहन्तस्स सासनस्स पुब्बनिमित्तमिदन्ति एवं पुब्बनिमित्तभावेन सल्लक्खेसीति वेदितब्बं। पणीतेनाति उत्तमेन। सहत्थाति सहत्थेन सन्तप्पेत्वाति सुट्ठु तप्पेत्वा, परिपुण्णं सुहितं यावदत्थं कत्वाति अत्थो। पेतवत्थुं विमानवत्थुं सच्चसंयुत्तञ्च कथेसीति देसनाविधिकुसलो थेरो जनस्स संवेगं जनेतुं पठमं पेतवत्थुं कथेत्वा तदनन्तरं संवेगजातं जनं अस्सासेतुं सग्गकथावसेन विमानवत्थुञ्च कथेत्वा तदनन्तरं पटिलद्धस्सासानं ‘‘मा एत्थ अस्सादं करोथ निब्बानं विना न अञ्ञं किञ्चि सङ्खारगतं धुवं नाम अत्थि, तस्मा परमस्सासकं निब्बानमधिगन्तुं वायमथा’’ति सच्चपटिवेधत्थाय उस्साहं जनेन्तो अन्ते सच्चसंयुत्तं कथेसीति वेदितब्बं।  
तेसं सुत्वाति तेसं सन्तिका थेरानं गुणकथं सुत्वा। रञ्ञो संविदितं कत्वाति रञ्ञो निवेदनं कत्वा, राजानं पटिवेदयित्वाति अत्थो। अलं गच्छामाति पुरस्स अच्चासन्नत्ता सारुप्पं न होतीति पटिपक्खिपन्तो आह। मेघवनं नाम उय्यानन्ति महामेघवनुय्यानं। तस्स किर उय्यानस्स भूमिग्गहणदिवसे अकालमहामेघो उट्ठहित्वा सब्बतळाकपोक्खरणियो पूरेन्तो गिम्हाभिहतरुक्खलतादीनं अनुग्गण्हन्तोव पावस्सि, तेन कारणेन तं महामेघवनं नाम उय्यानं जातं। वुत्तञ्हेतं महावंसे –  
‘‘उय्यानट्ठानग्गहणे, महामेघो अकालजो।  
पावस्सि तेन उय्यानं, महामेघवनं अहू’’ति॥  
सुखसयितभावं पुच्छित्वाति ‘‘कच्चि, भन्ते, इध सुखं सयित्थ, तुम्हाकं इध निवासो सुख’’न्ति एवं सुखसयितभावं पुच्छित्वा ततो थेरेन ‘‘सुखसयितम्हि, महाराज, भिक्खूनं फासुकमिदं उय्यान’’न्ति वुत्ते ‘‘एवं सति इदं नो उय्यानं दस्सामी’’ति चिन्तेत्वा ‘‘कप्पति, भन्ते, भिक्खुसङ्घस्स आरामो’’ति पुच्छि। इमं सुत्तन्ति वेळुवनारामपटिग्गहणे वुत्तमिमं सुत्तं। उदकन्ति दक्खिणोदकं। महामेघवनुय्यानं अदासीति ‘‘इमं महामेघवनुय्यानं सङ्घस्स दम्मी’’ति वत्वा जेट्ठमासस्स काळपक्खे दुतियदिवसे अदासि। महाविहारस्स दक्खिणोदकपातेनेव सद्धिं पतिट्ठितभावेपि न ताव तत्थ विहारकम्मं निट्ठितन्ति आह ‘‘इदञ्च पठमं विहारट्ठानं भविस्सती’’ति। पुनदिवसेपीति काळपक्खस्स दुतियदिवसेयेव। अड्ढनवमानं पाणसहस्सानन्ति अड्ढेन नवमानं पाणसहस्सानं, पञ्चसताधिकानं अट्ठसहस्सानन्ति अत्थो। जोतिपातुभावट्ठानन्ति ञाणालोकस्स पातुभावट्ठानं। अप्पमादसुत्तन्ति अङ्गुत्तरनिकाये महाअप्पमादसुत्तं, राजोवादसुत्तन्ति वुत्तं होति।  
महच्चन्ति करणत्थे पच्चत्तवचनं, महता राजानुभावेनाति अत्थो। तुम्हे जाननत्थन्ति सम्बन्धो। अरिट्ठो नाम अमच्चोति रञ्ञो भागिनेय्यो अरिट्ठो नाम अमच्चो। पञ्चपण्णासायाति एत्थ ‘‘चतुपण्णासाया’’ति वत्तब्बं। एवञ्हि सति उपरि वुच्चमानं ‘‘द्वासट्ठि अरहन्तो’’ति वचनं समेति। तेनेव च सीहळभासाय लिखिते महावंसे ‘‘चतुपण्णासाय सद्धि’’न्ति वुत्तं। दसभातिकसमाकुलं राजकुलन्ति मुटसिवस्स पुत्तेहि अभयो देवानंपियतिस्सो महानागो उत्तियो मत्ताभयो सूरतिस्सोति एवमादीहि दसहि भातिकेहि समाकिण्णं राजकुलं। चेतियगिरिम्हि वस्सं वसिंसूति आसाळ्हीपुण्णमदिवसे रञ्ञा दिन्नविहारेयेव पटिग्गहेत्वा पाटिपददिवसे वस्सं वसिंसु। पवारेत्वाति महापवारणाय पवारेत्वा। कत्तिकपुण्णमायन्ति अपरकत्तिकपुण्णमायं। महामहिन्दत्थेरो हि पुरिमिकायं उपगन्त्वा वुत्थवस्सो महापवारणाय पवारेत्वा ततो एकमासं अतिक्कम्म चातुमासिनियं पुण्णमदिवसे अरियगणपरिवुतो राजकुलं गन्त्वा भोजनावसाने ‘‘महाराज, अम्हेहि चिरदिट्ठो सम्मासम्बुद्धो’’तिआदिवचनमब्र्वि। एवञ्च कत्वा वक्खति ‘‘पुण्णमायं महावीरो, चातुमासिनिया इधा’’ति। यं पनेत्थ केनचि वुत्तं ‘‘वुत्थवस्सो पवारेत्वाति चातुमासिनिया पवारणायाति अत्थो, पठमपवारणाय वा पवारेत्वा एकमासं तत्थेव वसित्वा कत्तिकपुण्णमियं अवोच, अञ्ञथा ‘पुण्णमायं महावीरो’ति वुत्तत्ता न सक्का गहेतु’’न्ति, तत्थ चातुमासिनिया पवारणायाति अयमत्थविकप्पो न युज्जति। न हि पुरिमिकाय वस्सूपगता चातुमासिनियं पवारेन्ति। चिरदिट्ठो सम्मासम्बुद्धोति सत्थुस्स सरीरावयवो च सम्मासम्बुद्धोयेवाति कत्वा अवयवे समुदायवोहारवसेन एवमाहाति दट्ठब्बं यथा ‘‘समुद्दो दिट्ठो’’ति।  
थेरेन वुत्तम्पि गमनकारणं ठपेत्वा इध वासे पयोजनमेव दस्सेत्वा गमनं पटिसेधेतुकामो आह ‘‘अहं भन्ते तुम्हे’’तिआदि। अभिवादनादीसु आचरियं दिस्वा अभिवादनकरणं अभिवादनं नाम। यस्मिं वा दिसाभागे आचरियो वसति इरियापथे कप्पेन्तो, ततो अभिमुखोव वन्दित्वा गच्छति, वन्दित्वा तिट्ठति, वन्दित्वा निसीदति, वन्दित्वा निपज्जति, इदं अभिवादनं नाम। आचरियं पन दूरतोव दिस्वा पच्चुट्ठाय पच्चुग्गमनकरणं पच्चुट्ठानं नाम। आचरियं पन दिस्वा अञ्जलिं पग्गय्ह सीसे ठपेत्वा आचरियं नमस्सति, यस्मिं दिसाभागे सो वसति, तदभिमुखोपि तथेव नमस्सति, गच्छन्तोपि ठितोपि निसिन्नोपि अञ्जलिं पग्गय्ह नमस्सतियेवाति इदं अञ्जलिकम्मं नाम। अनुच्छविककम्मस्स पन करणं सामीचिकरणं नाम। चीवरादीसु हि चीवरं देन्तो न यं वा तं वा देति, महग्घं सतमूलग्घम्पि पञ्चसतमूलग्घम्पि सतसहस्समूलग्घम्पि देतियेव। पिण्डपातादीसुपि एसेव नयो। इदं सामीचिकरणं नाम। सरीरधातुयोति सरीरावयवा। अञ्ञातन्ति अञ्ञातं, विदितं मयाति अत्थो। कुतो लच्छामाति कुतो लभिस्साम। सुमनेन सद्धिं मन्तेहीति पठममेव सामणेरस्स कथितत्ता वा ‘‘जानाति एस अम्हाकमधिप्पाय’’न्ति ञत्वा वा एवमाहाति दट्ठब्बं।  
अप्पोस्सुक्को त्वं महाराजाति महाराज त्वं धातूनं पटिलाभे मा उस्सुक्कं करोहि, मा त्वं तत्थ वावटो भव, अञ्ञं तया कत्तब्बं करोहीति अधिप्पायो। इदानि तदेव रञ्ञा कत्तब्बकिच्चं दस्सेन्तो ‘‘वीथियो सोधापेत्वा’’तिआदिमाह। सब्बताळावचरे उपट्ठापेत्वाति कंसताळादिताळं अवचरति एत्थाति ताळावचरं वुच्चति आततविततादि सब्बं तूरियभण्डं। तेनेव परिनिब्बानसुत्तट्ठकथायं ‘‘सब्बञ्च ताळावचरं सन्निपातेथाति एत्थ सब्बञ्च ताळावचरन्ति सब्बं तूरियभण्ड’’न्ति वुत्तं। एत्थ पन सहचरणनयेन सब्बतूरियभण्डानं वादकापि गहेतुं वट्टन्तीति ते सब्बे उपट्ठापेत्वा सन्निपातेत्वाति वुत्तं होति। लच्छसीति लभिस्ससि। थेरा चेतियगिरिमेव अगमंसूति राजनिवेसनतो निक्खमित्वा पुन चेतियगिरिमेव अगमंसु।  
तावदेवाति तं खणंयेव। पाटलिपुत्तद्वारेति पाटलिपुत्तनगरद्वारे। किं भन्ते सुमन आहिण्डसीति सुमन त्वं समणधम्मं अकत्वा कस्मा विचरसीति पुच्छति। चेतियगिरिम्हियेव पतिट्ठापेत्वाति पच्छा तत्थ विहारत्थाय आकङ्खितब्बभावतो चेतियगिरिम्हियेव पतिट्ठापेत्वा। वड्ढमानकच्छायायाति पच्छाभत्तन्ति अत्थो। पच्छाभत्तमेव हि छाया वड्ढति। अथस्स एतदहोसीति धातुचङ्कोटकं दिस्वा एवं चिन्तेसि। छत्तं अपनमतूति इदं सेतच्छत्तं सयमेव मे सीसोपरितो धातुचङ्कोटकाभिमुखं हुत्वा नमतूति अत्थो। मय्हं मत्थके पतिट्ठातूति इदं धातुचङ्कोटकं थेरस्स हत्थतो धातुया सह आगन्त्वा सिरस्मिं मे पतिट्ठातूति अत्थो। पोक्खरवस्सं नाम पोक्खरपत्तप्पमाणं वलाहकमज्झे उट्ठहित्वा कमेन फरित्वा तेमेतुकामेयेव तेमयमानं महन्तं हुत्वा वस्सति। महावीरोति महापरक्कमो। महावीरावयवत्ता चेत्थ सत्थुवोहारेन धातुयो एव निद्दिट्ठा। धातुसरीरेनागमनञ्हि सन्धाय अयं गाथा वुत्ता।  
पच्छिमदिसाभिमुखोव हुत्वा अपसक्कन्तोति पिट्ठितो पिट्ठितोयेव पच्छिमदिसाभिमुखो हुत्वा ओसक्कन्तो, गच्छन्तोति अत्थो। किञ्चापि एस पच्छिमदिसं न ओलोकेति, तथापि पच्छिमदिसं सन्धाय गच्छतीति ‘‘पच्छिमदिसाभिमुखो’’ति वुत्तं। पुरत्थिमेन द्वारेन नगरं पविसित्वाति एत्थ पिट्ठितो पिट्ठितोयेव आगन्त्वा द्वारे सम्पत्ते परिवत्तेत्वा उजुकेनेव नगरं पाविसीति वेदितब्बं। महेजवत्थु नामाति महेजनामकेन यक्खेन परिग्गहितं एकं देवट्ठानन्ति वेदितब्बं । परिभोगचेतियट्ठानन्ति एत्थ परिभुत्तूपकरणानि निदहित्वा कतं चेतियं परिभोगचेतियन्ति दट्ठब्बं। तिविधञ्हि चेतियं वदन्ति परिभोगचेतियं धातुचेतियं धम्मचेतियन्ति। तत्थ परिभोगचेतियं वुत्तनयमेव। धातुचेतियं पन धातुयो निदहित्वा कतं। पटिच्चसमुप्पादादिलिखितपोत्थकं निदहित्वा कतं पन धम्मचेतियं नाम। सारीरिकं परिभोगिकं उद्दिस्सकन्ति एवम्पि तिप्पभेदं चेतियं वदन्ति। अयं पन पभेदो पटिमारूपस्सपि उद्दिस्सकचेतियेनेव सङ्गहितत्ता सुट्ठुतरं युज्जति।  
कथं पन इदं ठानं तिण्णं बुद्धानं परिभोगचेतियट्ठानं अहोसीति आह ‘‘अतीते किरा’’तिआदि। पज्जरकेनाति एत्थ पज्जरको नाम रोगो वुच्चति। सो च यक्खानुभावेन समुप्पन्नोति वेदितब्बो। तदा किर पुण्णकाळो नाम यक्खो अत्तनो आनुभावेन मनुस्सानम्पि सरीरे पज्जरकं नाम रोगं समुट्ठापेसि। वुत्तञ्हेतं महावंसे –  
‘‘रक्खसेहि जनस्सेत्थ, रोगो पज्जरको अहू’’ति।  
दीपवंसेपि चेतं वुत्तं –  
‘‘रक्खसा च बहू तत्थ, पज्जरा च समुट्ठिता।  
पज्जरेन बहू सत्ता, नस्सन्ति दीपमुत्तमे’’ति॥  
अनयब्यसनन्ति एत्थ अनयोति अवड्ढि। कायिकं चेतसिकञ्च सुखं ब्यसति विक्खिपति विनासेतीति ब्यसनन्ति दुक्खं वुच्चति। किञ्चापि ‘‘बुद्धचक्खुना लोकं ओलोकेन्तो’’ति वुत्तं, तथापि ‘‘ते सत्ते अनयब्यसनमापज्जन्ते दिस्वा’’ति वचनतो पठमं बुद्धचक्खुना लोकं ओलोकेत्वा पच्छा सब्बञ्ञुतञ्ञाणेन लोकं ओलोकेन्तो ते सत्ते अनयब्यसनमापज्जन्ते दिस्वाति गहेतब्बं। न हि आसयानुसयादिबुद्धचक्खुस्स ते सत्ता अनयब्यसनं आपज्जन्ता दिस्सन्ति। दुब्बुट्ठिकाति विसमवस्सादिवसेन दुट्ठा असोभना वुट्ठियेव दुब्बुट्ठिका, सस्सुप्पत्तिहेतुभूता कायसुखुप्पत्तिसप्पाया सत्तुपकारा सम्मा वुट्ठि तत्थ न होतीति अधिप्पायो। ततोयेव च ‘‘दुब्भिक्खं दुस्सस्स’’न्ति वुत्तं। भिक्खाय अभावो , दुल्लभभावो वा दुब्भिक्खं, सुलभा तत्थ भिक्खा न होतीति वुत्तं होति। सस्सानं अभावो, असम्पन्नता वा दुस्सस्सं। देवोति मेघस्सेतं नामं। सम्माधारमनुपवेच्छीति उदकधारं सम्मा विमुञ्चि, सम्मा अनुपवस्सीति वुत्तं होति।  
महाविवादो होतीति तस्मिं किर काले जयन्तमहाराजेन च तस्स रञ्ञो कनिट्ठभातुकेन समिद्धकुमारनामकेन उपराजेन च सद्धिं इमस्मिं दीपे महायुद्धं उपट्ठितं। तेनेतं वुत्तं ‘‘तेन खो पन समयेन मण्डदीपे महाविवादो होती’’ति। होतीति किरिया कालमपेक्खित्वा वत्तमानपयोगो, विवादस्स पन अतीतकालिकत्तं ‘‘तेन खो पन समयेना’’ति इमिनाव विञ्ञायति। सद्दन्तरसन्निधानेन हेत्थ अतीतकालावगमो यथा ‘‘भासते वड्ढते तदा’’ति। एवं सब्बत्थ ईदिसेसु ठानेसु वत्तमानपयोगो दट्ठब्बो। कलहविग्गहजाताति एत्थ कलहो नाम मत्थकप्पत्तो कायकलहोपि वाचाकलहोपि। तत्थ हत्थपरामासादिवसेन कायेन कातब्बो कलहो कायकलहो। मम्मघट्टनादिवसेन वाचाय कातब्बो कलहो वाचाकलहो । विपच्चनीकगहणं विग्गहो। कलहस्स पुब्बभागे उप्पन्नो अञ्ञमञ्ञविरुद्धगाहो। अथ वा कलहो नाम वाचाकलहो। अञ्ञमञ्ञं हत्थपरामासादिवसेन विरूपं विरुद्धं वा गहणं विग्गहो कायकलहो। यथावुत्तो कलहो च विग्गहो च जातो सञ्जातो एतेसन्ति कलहविग्गहजाता, सञ्जातकलहविग्गहाति अत्थो।  
तानि सासनन्तरधानेन नस्सन्तीति परियत्तिपटिवेधपटिपत्तिसङ्खातस्स तिविधस्सपि सासनस्स अन्तरधानेन धातुपरिनिब्बाने सति तानि चेतियानि विनस्सन्ति। तीणि (दी॰ नि॰ अट्ठ॰ ३.१६१; विभ॰ अट्ठ॰ ८०९) हि परिनिब्बानानि किलेसपरिनिब्बानं खन्धपरिनिब्बानं धातुपरिनिब्बानन्ति, तानि पन अम्हाकं भगवतो वसेन एवं वेदितब्बानि। तस्स हि किलेसपरिनिब्बानं बोधिपल्लङ्के अहोसि, खन्धपरिनिब्बानं कुसिनारायं। धातुपरिनिब्बानं अनागते भविस्सति। सासनस्स किर ओसक्कनकाले इमस्मिं तम्बपण्णिदीपे धातुयो सन्निपतित्वा महाचेतियं गमिस्सन्ति, महाचेतियतो नागदीपे राजायतनचेतियं, ततो महाबोधिपल्लङ्कं गमिस्सन्ति, नागभवनतोपि देवलोकतोपि ब्रह्मलोकतोपि धातुयो महाबोधिपल्लङ्कमेव गमिस्सन्ति, सासपमत्तापि धातु न अन्तरा नस्सिस्सति। सब्बा धातुयो महाबोधिपल्लङ्के रासिभूता सुवण्णक्खन्धो विय एकग्घना हुत्वा छब्बण्णरस्मियो विस्सज्जेस्सन्ति, ता दससहस्सिलोकधातुं फरिस्सन्ति। ततो दससहस्सचक्कवाळे देवता सन्निपतित्वा ‘‘अज्ज सत्था परिनिब्बाति, अज्ज सासनं ओसक्कति, पच्छिमदस्सनं दानि इदं अम्हाक’’न्ति दसबलस्स परिनिब्बुतदिवसतो महन्ततरं कारुञ्ञं करिस्सन्ति, ठपेत्वा अनागामिखीणासवे अवसेसा सकभावेन सण्ठातुं न सक्खिस्सन्ति। धातूसु तेजोधातु उट्ठहित्वा याव ब्रह्मलोका उग्गच्छिस्सति, सासपमत्तियापि धातुया सति एकजालाव भविस्सति, धातूसु परियादानं गतासु परिच्छिज्जिस्सति। एवं महन्तं आनुभावं दस्सेत्वा धातूसु अन्तरहितासु सासनं अन्तरहितं नाम होति।  
दिवा बोधिरुक्खट्ठाने हत्थिसालायं तिट्ठतीति दिवा वत्थुविचिननाय ओकासं कुरुमानो ततो धातुं गहेत्वा कुम्भे ठपेत्वा सधातुकोव हुत्वा तिट्ठतीति वदन्ति। वुत्तञ्हेतं महावंसे –  
‘‘रत्तिं नागोनुपरियाति, तं ठानं सो सधातुकं।  
बोधिट्ठानम्हि सालायं, दिवा ठाति सधातुको’’ति॥  
थूपपतिट्ठानभूमिं परियायतीति मत्थकतो धातुं तत्थ पतिट्ठापेत्वा सधातुकं थूपपतिट्ठानभूमिं रत्तिभागे परियायति, समन्ततो विचरतीति अत्थो। जङ्घप्पमाणन्ति पुप्फट्ठानप्पमाणं। थूपकुच्छितो हेट्ठाभागञ्हि थूपस्स जङ्घाति वदन्ति। धातुओरोपनत्थायाति हत्थिकुम्भतो धातुकरण्डकस्स ओरोपनत्थाय। सकलनगरञ्च जनपदो चाति नगरवासिनो जनपदवासिनो च अभेदतो नगरजनपदसद्देहि वुत्ता ‘‘सब्बो गामो आगतो, मञ्चा उक्कुट्ठिं करोन्ती’’तिआदीसु विय। महाजनकायेति महाजनसमूहे। समूहपरियायो हेत्थ कायसद्दो। एकेकधातुप्पदेसतो तेजोदकनिक्खमनादिवसेन यमकयमकं हुत्वा पवत्तं पाटिहारियं यमकपाटिहारियं । छन्नं वण्णानं रस्मियो चाति सम्बन्धो कातब्बो। छन्नं वण्णानं उदकधारा चाति एवम्पेत्थ सम्बन्धं वदन्ति। परिनिब्बुतेपि भगवति तस्सानुभावेन एवरूपं पाटिहारियमहोसियेवाति दस्सेतुं ‘‘एवं अचिन्तिया’’तिआदिगाथमाह। बुद्धधम्माति एत्थ बुद्धगुणा।  
धरमानकालेपि तिक्खत्तुं आगमासीति भगवा किर अभिसम्बोधितो नवमे मासे फुस्सपुण्णमदिवसे यक्खाधिवासं लङ्कादीपमुपगन्त्वा लङ्कामज्झे तियोजनायते योजनवित्थते महानागवनुय्याने महायक्खसमागमे उपरिआकासे ठत्वा कप्पुट्ठानसमये समुट्ठितवुट्ठिवातनिब्बिसेसवस्सवायुना च लोकन्तरिकनिरयन्धकारसदिसघोरन्धकारनिकायेन च सीतनरकनिब्बिसेसबहलसीतेन च संवट्टकालसञ्जातवातसङ्खुभितेहि मेघनभगज्जितसदिसेन गगनमेदनीनिन्नादेन च यक्खानं भयं सन्तासं जनेत्वा तेहि याचिताभयो ‘‘देथ मे समग्गा निसीदनट्ठान’’न्ति वत्वा ‘‘देम ते सकलदीपं, देहि नो, मारिस, अभय’’न्ति वुत्ते सब्बं तं उपद्दवं अन्तरधापेत्वा यक्खदत्तभूमिया चम्मखण्डं पत्थरित्वा तत्थ निसिन्नो समन्ततो जलमानं चम्मखण्डं पसारेत्वा कप्पुट्ठानग्गिसदिसदहनाभिभूतानं जलधिसलिलभीतानं समन्ता वेलन्ते भमन्तानं यक्खानं गिरिदीपं दस्सेत्वा तेसु तत्थ पतिट्ठितेसु तं यथाठाने पतिट्ठापेत्वा चम्मखण्डं सङ्खिपित्वा निसिन्नो तदा समागते अनेकदेवतासन्निपाते धम्मं देसेत्वा अनेकपाणकोटीनं धम्माभिसमयं कत्वा सुमनकूटवासिना महासुमनदेवराजेन समधिगतसोतापत्तिफलेन याचितपूजनीयो सीसं परामसित्वा मुट्ठिमत्ता नीलामलकेसधातुयो तस्स दत्वा जम्बुदीपमगमासि।  
दुतियं अभिसम्बोधितो पञ्चमे संवच्छरे चूळोदरमहोदरानं जलथलनिवासीनं मातुलभागिनेय्यानं नागराजूनं मणिपल्लङ्कं निस्साय उपट्ठितमहासङ्गामे नागानं महाविनासं दिस्वा चित्तमासकाळपक्खस्स उपोसथदिवसे पातोव समिद्धसुमनेन नाम रुक्खदेवपुत्तेन छत्तं कत्वा धारितराजायतनो नागदीपं समागन्त्वा सङ्गाममज्झे आकासे पल्लङ्केन निसिन्नो घोरन्धकारेन नागे सन्तासेत्वा अस्सासेन्तो आलोकं दस्सेत्वा सञ्जातपीतिसोमनस्सानं उपगतनागानं सामग्गिकरणीयं धम्मं देसेत्वा मातुलभागिनेय्येहि द्वीहि नागराजूहि पूजिते पथवीतलगते मणिपल्लङ्के निसिन्नो नागेहि दिब्बन्नपानेहि सन्तप्पितो जलथलनिवासिनो असीतिकोटिनागे सरणेसु च सीलेसु च पतिट्ठापेत्वा तेहि नमस्सितुं पल्लङ्कञ्च राजायतनपादपञ्च तत्थ पतिट्ठापेत्वा जम्बुदीपमगमासि।  
ततियम्पि अभिसम्बोधितो अट्ठमे संवच्छरे महोदरमातुलेन मणिअक्खिकनागराजेनाभियाचितो विसाखपुण्णमदिवसे पञ्चभिक्खुसतपरिवुतो कल्याणीपदेसे मणिअक्खिकस्स भवनमुपगन्त्वा तत्थ मापितरुचिररतनमण्डपे मनोहरवरपल्लङ्के निसिन्नो नागराजेन दिब्बन्नपानेहि सन्तप्पेत्वा नागमाणविकगणपरिवुतेन दिब्बमालागन्धादीहि पूजितो तत्थ धम्मं देसेत्वा वुट्ठायासना सुमनकूटे पदं दस्सेत्वा पब्बतपादे दिवाविहारं कत्वा दीघवापिचेतियट्ठाने च मुभियङ्गणचेतियट्ठाने च कल्याणीचेतियट्ठाने च महाबोधिट्ठाने च थूपारामट्ठाने च महाचेतियट्ठाने च ससावको निसीदित्वा निरोधसमापत्तिं समापज्जित्वा सिलाचेतियट्ठानेयेव ठत्वा देवनागे समनुसासित्वा जम्बुदीपमगमासि। एवं भगवा धरमानकालेपि इमं दीपं तिक्खत्तुं आगमासीति वेदितब्बं।  
इदानि तदेव तिक्खत्तुमागमनं सङ्खेपतो विभावेन्तो आह ‘‘पठमं यक्खदमनत्थ’’न्तिआदि। रक्खं करोन्तोति यक्खानं पुन अपविसनत्थाय रक्खं करोन्तो। आविज्जीति समन्ततो विचरि। मातुलभागिनेय्यानन्ति चूळोदरमहोदरानं। एत्थ पन किञ्चापि भगवा समिद्धसुमनेन नाम देवपुत्तेन सद्धिं आगतो, तथापि पच्छासमणेन एकेनपि भिक्खुना सद्धिं अनागतत्ता ‘‘एककोव आगन्त्वा’’ति वुत्तं। तदनुरूपस्स परिपन्थस्स विहतत्ता ‘‘परिळाहं वूपसमेत्वा’’ति वुत्तं। रञ्ञो भाताति रञ्ञो कनिट्ठभाता। अभयोति मत्ताभयो।  
अनुळा देवीति रञ्ञो जेट्ठभातुजाया अनुळा देवी। पुरिमकानं तिण्णं सम्मासम्बुद्धानं बोधि पतिट्ठासीति यदा हि सो ककुसन्धो नाम भगवा इमस्मिं दीपे मनुस्से पज्जरकाभिभूते अनयब्यसनमापज्जन्ते दिस्वा करुणाय सञ्चोदितहदयो इमं दीपमागतो, तदा तं रोगभयं वूपसमेत्वा सन्निपतितानं धम्मं देसेन्तो चतुरासीतिया पाणसहस्सानं धम्माभिसमयं कत्वा सायन्हसमये बोधिपतिट्ठानारहट्ठानं गन्त्वा तत्थ समापत्तिं समापज्जित्वा वुट्ठाय ‘‘मम सिरीसमहाबोधितो दक्खिणमहासाखमादाय रुचनन्दा भिक्खुनी इधागच्छतू’’ति अधिट्ठासि । सा सत्थु चित्तं ञत्वा तङ्खणञ्ञेव खेमवतीराजधानिया खेमराजानमादाय महाबोधिमुपगन्त्वा दक्खिणमहासाखाय मनोसिलालेखं खेमराजेन दापेत्वा तं सयं छिज्जित्वा सुवण्णकटाहे ठितं बोधिसाखमादाय पञ्चसतभिक्खुनीहि चेव देवताहि च परिवारिता इद्धिया इधानेत्वा तथागतेन पसारिते दक्खिणहत्थे ससुवण्णकटाहं महाबोधिं ठपेसि। तं तथागतो अभयस्स नाम रञ्ञो दत्वा तेन तस्मिं समये ‘‘महातित्थवन’’न्ति पञ्ञाते महामेघवनुय्याने पतिट्ठापेसि।  
कोणागमनो च भगवा दुब्बुट्ठिपीळिते दीपवासिनो दिस्वा इमं दीपमागतो तं भयं वूपसमेत्वा धम्मं देसेन्तो चतुरासीति पाणसहस्सानि मग्गफलेसु पतिट्ठापेत्वा पुब्बबोधिट्ठानं गन्त्वा समापत्तिपरियोसाने ‘‘मम उदुम्बरमहाबोधितो दक्खिणमहासाखमादाय करकनत्ता भिक्खुनी इधागच्छतू’’ति चिन्तेसि। सा भगवतो अधिप्पायं विदित्वा तङ्खणञ्ञेव सोभराजधानिया सोभराजानमादाय महाबोधिमुपगन्त्वा दक्खिणमहासाखाय मनोसिलालेखं सोभराजेन दापेत्वा तं सयं छिज्जित्वा हेमकटाहे पतिट्ठितं बोधिसाखमादाय पञ्चसतभिक्खुनीहि सद्धिं सुरगणपरिवुता इद्धिया इधाहरित्वा सत्थारा पसारितदक्खिणपाणितले सहेमकटाहं महाबोधिं ठपेसि। तं तथागतो समिद्धस्स रञ्ञो दत्वा तेन तस्मिं समये ‘‘महानागवन’’न्ति सङ्ख्यं गते महामेघवनुय्याने महाबोधिं पतिट्ठापेसि।  
कस्सपोपि च भगवा उपट्ठितराजूपराजयुद्धेन पाणिनो विनासं दिस्वा करुणाय चोदितो इमं दीपमागन्त्वा तं कलहं वूपसमेत्वा धम्मं देसेन्तो चतुरासीति पाणसहस्सानि मग्गफलं पापेत्वा महाबोधिट्ठानं गन्त्वा तत्थ समापत्तिं समापज्जित्वा वुट्ठाय ‘‘मम निग्रोधमहाबोधितो दक्खिणमहासाखमादाय सुधम्मा भिक्खुनी इधागच्छतू’’ति अधिट्ठासि। सा भगवतो चित्तं विदित्वा तङ्खणञ्ञेव बाराणसीराजधानिया ब्रह्मदत्तराजानमादाय महाबोधिमुपगन्त्वा दक्खिणमहासाखाय मनोसिलालेखं ब्रह्मदत्तेन दापेत्वा तं सयं छिज्जित्वा कनककटाहे ठितं बोधिसाखमादाय पञ्चसतभिक्खुनीपरिवारा देवगणपरिवुता इद्धिया एत्थ आनेत्वा मुनिन्देन पसारिते दक्खिणकरतले ससुवण्णकटाहं महाबोधिं ठपेसि। तं भगवा जयन्तरञ्ञो दत्वा तेन तस्मिं समये ‘‘महासालवन’’न्ति सङ्ख्यं गते महामेघवनुय्याने महाबोधिं पतिट्ठापेसि। एवं इमस्मिं दीपे पुरिमकानं तिण्णं सम्मासम्बुद्धानं बोधिं पतिट्ठापेसि। तं सन्धाय एवमाह ‘‘इमस्मिञ्च महाराज दीपे पुरिमकानं तिण्णं सम्मासम्बुद्धानं बोधि पतिट्ठासी’’ति।  
सरसरंसिजालविस्सज्जनकेनाति सिनिद्धताय रसवन्तं ओजवन्तं अभिनवरंसिजालं विस्सज्जेन्तेन। अथ वा इतो चितो च संसरणतो सरसं सजीवं जीवमानं विय रंसिजालं विस्सज्जेन्तेन। अथ वा सरसकाले धरमानकाले बुद्धेन विय रंसिजालं मुञ्चन्तेनाति एवमेत्थ अत्थं वण्णयन्ति। एकदिवसेनेव अगमासीति सम्बन्धो। पञ्चहि कञ्ञासतेहीति अत्तनो परिचारिकेहि पञ्चहि कञ्ञासतेहि। उपस्सयं कारापेत्वाति भिक्खुनुपस्सयं कारापेत्वा। अप्पेसीति लेखसासनं पतिट्ठापेसि। एवञ्च अवोचाति राजसन्देसं अप्पेत्वा थेरस्स मुखसासनं विञ्ञापेन्तो एवं अवोच। उदिक्खतीति अपेक्खति पत्थेति।  
छिन्नहत्थं वियाति छिन्नहत्थवन्तं विय। छिन्ना हत्था एतस्साति छिन्नहत्थोति अञ्ञपदत्थसमासो दट्ठब्बो। पब्बज्जापुरेक्खाराति पब्बज्जाभिमुखा, पब्बज्जाय सञ्जाताभिलासा ‘‘कदा नु खो पब्बजिस्सामी’’ति तत्थ उस्सुक्कमापन्नाति वुत्तं होति। मं पटिमानेतीति मं उदिक्खति। सत्थेन घातं न अरहतीति असत्थघातारहं। हिमवलाहकगब्भन्ति हिमपुण्णवलाहकगब्भं। पाटिहारियवसेन जातं हिममेव ‘‘वलाहकगब्भ’’न्तिपि वदन्ति। दोणमत्ताति मगधनाळिया सोळसनाळिप्पमाणा।  
मग्गन्ति सत्तयोजनिकं मग्गं। पटिजग्गापेत्वाति सोधापेत्वा, खाणुकण्टकादीनि हरापेत्वा तत्थ बहलविपुलवालुकं ओकिरापेत्वाति वुत्तं होति। कम्मारवण्णन्ति रञ्ञो पकतिसुवण्णकारवण्णं। नवहत्थपरिक्खेपन्ति नवहत्थप्पमाणो परिक्खेपो अस्साति नवहत्थपरिक्खेपं, परिक्खेपतो नवहत्थप्पमाणन्ति वुत्तं होति। ‘‘पञ्चहत्थुब्बेध’’न्तिआदीसुपि इमिनाव नयेन अत्थो वेदितब्बो। तिहत्थविक्खम्भन्ति तिहत्थप्पमाणवित्थारं। समुस्सितधजपटाकन्ति उस्सापितनीलपीतादिविविधधजपटाकं। नानारतनविचित्तन्ति तत्थ तत्थ रचितनानारतनेहि सुविचित्तं। अनेकालङ्कारपटिमण्डितन्ति पसन्नजनपूजितेहि हत्थूपगादीहि नानालङ्कारेहि सज्जितं। नानाविधकुसुमसमाकिण्णन्ति उपहारवसेन उपनीतेहि नानप्पकारेहि वण्णगन्धसम्पन्नेहि जलथलपुप्फेहि आकिण्णं। अनेकतूरियसङ्घुट्ठन्ति आतभविततादिपञ्चङ्गिकतूरियसङ्घोसितं। अवसेसं अदस्सनं अगमासीति एत्थ ‘‘हन्द, महाराज, तया गहेतब्बा अयं साखा, तस्स उपनिस्सयभूतो अयं खन्धो, न मयं तया गहेतब्बा’’ति वदन्ता विय अवसेसा साखा सत्थु तेजसा अदस्सनमगमंसूति वदन्ति। गवक्खजालसदिसन्ति भावनपुंसकं, जालकवाटसदिसं कत्वाति अत्थो। चेलुक्खेपसतसहस्सानि पवत्तिंसूति तेसं तेसं जनानं सीसोपरि भमन्तानं उत्तरासङ्गचेलानं उक्खेपसतसहस्सानि पवत्तिंसूति अत्थो। मूलसतेनाति दससु लेखासु एकेकाय दस दस हुत्वा निक्खन्तमूलसतेन। दस महामूलाति पठमलेखाय निक्खन्तदसमहामूलानि।  
देवदुन्दुभियो फलिंसूति देवदुन्दुभियो थनिंसु। देवदुन्दुभीति च न एत्थ काचि भेरी अधिप्पेता, अथ खो उप्पातभावेन आकासगतो निग्घोससद्दो। देवोति हि मेघो। तस्स हि अच्छभावेन आकासवण्णस्स देवस्साभावेन सुक्खगज्जितसञ्ञिते सद्दे निच्छरन्ते देवदुन्दुभीति समञ्ञा, तस्मा देवदुन्दुभियो फलिंसूति देवो सुक्खगज्जितं गज्जीति वुत्तं होति। पब्बतानं नच्चेहीति पथवीकम्पेन इतो चितो च भमन्तानं पब्बतानं नच्चेहि। यक्खानं हिङ्कारेहीति विम्हयजातानं यक्खानं विम्हयप्पकासनवसेन पवत्तेहि हिङ्कारसद्देहि। यक्खा हि विम्हयजाता ‘‘हिं हि’’न्ति सद्दं निच्छारेन्ति। थुतिजप्पेहीति पसंसावचनेहि। ब्रह्मानं अप्फोटनेहीति पीतिसोमनस्सजातानं ब्रह्मानं बाहायं पहरणसङ्खातेहि अप्फोटनेहि। पीतिसोमनस्सजाता हि ब्रह्मानो वामहत्थं समिञ्जित्वा दक्खिणेन हत्थेन बाहायं पहारं देन्ति। एककोलाहलन्ति एकतो पवत्तकोलाहलं । एकनिन्नादन्ति एकतो पवत्तनिग्घोसं। फलतो निक्खन्ता छब्बण्णरस्मियो उजुकं उग्गन्त्वा ओनमित्वा चक्कवाळपब्बतमुखवट्टिं आहच्च तिट्ठन्तीति आह ‘‘सकलचक्कवाळं रतनगोपानसीविनद्धं विय कुरुमाना’’ति। तङ्खणतो च पन पभुतीति वुत्तनयेन सुवण्णकटाहे पतिट्ठितस्स महाबोधिस्स छब्बण्णरस्मीनं विस्सज्जितकालतो पभुति। हिमवलाहकगब्भं पविसित्वा अट्ठासीति सुवण्णकटाहेनेव सद्धिं उग्गन्त्वा हिमोदकपुण्णं वलाहकगब्भं पविसित्वा अट्ठासि। पठमं सुवण्णकटाहे पतिट्ठितोयेव हि बोधि पच्छा वुत्तप्पकारअच्छरियपटिमण्डितो हुत्वा हिमवलाहकगब्भं पविसित्वा अट्ठासि। तेनेव वक्खति ‘‘पठमं सुवण्णकटाहे पतिट्ठहि, ततो हिमगब्भसत्ताहं अभिसेकसत्ताहञ्च वीतिनामेत्वा’’तिआदि। ततोयेव च महावंसेपि वुत्तं –  
‘‘एवं सतेन मूलानं, तत्थेसा गन्धकद्दमे।  
पतिट्ठासि महाबोधि, पसादेन्ती महाजनं॥  
‘‘तस्सा खन्धो दसहत्थो, पञ्च साखा मनोरमा।  
चतुहत्था चतुहत्था, दसड्ढफलमण्डिता॥  
‘‘सहस्सन्तु पसाखानं, साखानं तासमासि च।  
एवं आसि महाबोधि, मनोहरसिरिन्धरा॥  
‘‘कटाहम्हि महाबोधि, पतिट्ठितक्खणे मही।  
अकम्पि पाटिहीरानि, अहेसुं विविधानि च॥  
‘‘सयं नादेहि तूरियानं, देवेसु मानुसेसु च।  
साधुकारनिन्नादेहि, देवब्रह्मगणस्स च॥  
‘‘मेघानं मिगपक्खीनं, यक्खादीनं रवेहि च।  
रवेहि च महीकम्पे, एककोलाहलं अहु॥  
‘‘बोधिया फलपत्तेहि, छब्बण्णरंसियो सुभा।  
निक्खमित्वा चक्कवाळं, सकलं सोभयिंसु च॥  
‘‘सकटाहा महाबोधि, उग्गन्त्वान ततो नभं।  
अट्ठासि हिमगब्भम्हि, सत्ताहानि अदस्सना’’ति॥  
तस्मा सुवण्णकटाहे पतिट्ठितोयेव बोधि कटाहेनेव सद्धि उग्गन्त्वा हिमवलाहकगब्भं पविसित्वा अट्ठासीति वेदितब्बं।  
हेट्ठा पन भगवतो अधिट्ठानक्कमं दस्सेन्तेन यं वुत्तं –  
‘‘भगवा किर महापरिनिब्बानमञ्चे निपन्नो लङ्कादीपे महाबोधिपतिट्ठापनत्थाय असोकमहाराजा महाबोधिग्गहणत्थं गमिस्सति, तदा महाबोधिस्स दक्खिणसाखा सयमेव छिज्जित्वा सुवण्णकटाहे पतिट्ठातूति अधिट्ठासि, इदमेकमधिट्ठानं।  
‘‘तत्थ पतिट्ठानकाले च ‘महाबोधि हिमवलाहकगब्भं पविसित्वा तिट्ठतू’ति अधिट्ठासि, इदं दुतियमधिट्ठानं।  
‘‘सत्तमे दिवसे हिमवलाहकगब्भतो ओरुय्ह सुवण्णकटाहे पतिट्ठहन्तो पत्तेहि च फलेहि च छब्बण्णरस्मियो मुञ्चतूति अधिट्ठासि, इदं ततियमधिट्ठान’’न्ति।  
तं इमिना न समेति। तत्थ हि पठमं हिमवलाहकगब्भं पविसित्वा पच्छा सत्तमे दिवसे हिमवलाहकगब्भतो ओरुय्ह छब्बण्णरंसिविस्सज्जनं सुवण्णकटाहे पतिट्ठहनञ्च वुत्तं, तस्मा अट्ठकथाय पुब्बेनापरं न समेति। महावंसे पन अधिट्ठानेपि पठमं सुवण्णकटाहे पतिट्ठहनं पच्छायेव छब्बण्णरंसिविस्सज्जनं हिमवलाहकगब्भपविसनञ्च। वुत्तञ्हेतं –  
‘‘परिनिब्बानमञ्चम्हि, निपन्नेन जिनेन हि।  
कतं महाअधिट्ठानं, पञ्चकं पञ्चचक्खुना॥  
‘‘गय्हमाना महाबोधि-साखासोकेन दक्खिणा।  
छिज्जित्वान सयंयेव, पतिट्ठातु कटाहके॥  
‘‘पतिट्ठहित्वा सा साखा, छब्बण्णरस्मियो सुभा।  
राजयन्ती दिसा सब्बा, फलपत्तेहि मुञ्चतु॥  
‘‘ससुवण्णकटाहा सा, उग्गन्त्वान मनोरमा।  
अदिस्समाना सत्ताहं, हिमगब्भम्हि तिट्ठतू’’ति॥  
बोधिवंसेपि च अयमेव अधिट्ठानक्कमो वुत्तो, तस्मा अट्ठकथायं वुत्तो अधिट्ठानक्कमो यथा पुब्बेनापरं न विरुज्झति, तथा वीमंसित्वा गहेतब्बो।  
हिमञ्च छब्बण्णरंसियो च आवत्तित्वा महाबोधिमेव पविसिंसूति महाबोधिं पटिच्छादेत्वा ठितं हिमञ्च बोधितो निक्खन्तछब्बण्णरस्मियो च आवत्तित्वा पदक्खिणं कत्वा बोधिमेव पविसिंसु, बोधिपविट्ठा विय हुत्वा अन्तरहिताति वुत्तं होति। एत्थ पन ‘‘हिमञ्च रंसियो चा’’ति अयमेव पाठो सतसोधितसम्मते पोराणपोत्थके सेसेसु च सब्बपोत्थकेसु दिस्सति। महावंसेपि चेतं वुत्तं –  
‘‘अतीते तम्हि सत्ताहे, सब्बे हिमवलाहका।  
पविसिंसु महाबोधिं, सब्बा ता रंसियोपि चा’’ति॥  
केनचि पन ‘‘पञ्च रंसियो’’ति पाठं परिकप्पेत्वा यं वुत्तं ‘‘सब्बदिसाहि पञ्च रस्मियो आवत्तित्वाति पञ्चहि फलेहि निक्खन्तत्ता पञ्च, ता पन छब्बण्णावा’’ति, तं तस्स सम्मोहविजम्भितमत्तन्ति दट्ठब्बं। परिपुण्णखन्धसाखापसाखपञ्चफलपटिमण्डितोति परिपुण्णखन्धसाखापसाखाहि चेव पञ्चहि च फलेहि पटिमण्डितो, समन्ततो विभूसितोति अत्थो। अभिसेकं दत्वाति अनोतत्तोदकेन अभिसेकं दत्वा। महाबोधिट्ठानेयेव अट्ठासीति बोधिसमीपेयेव वसि।  
पुब्बकत्तिकपवारणादिवसेति अस्सयुजमासस्स जुण्हपक्खपुण्णमियं। चातुद्दसीउपोसथत्ता द्विसत्ताहे जाते उपोसथो सम्पत्तोति आह ‘‘काळपक्खस्स उपोसथदिवसे’’ति, अस्सयुजमासकाळपक्खस्स चातुद्दसीउपोसथेति अत्थो। पाचीनमहासालमूले ठपेसीति नगरस्स पाचीनदिसाभागे जातस्स महासालरुक्खस्स हेट्ठा मण्डपं कारेत्वा तत्थ ठपेसि। सत्तरसमे दिवसेति पाटिपददिवसतो दुतियदिवसे। कत्तिकछणपूजं अद्दसाति कत्तिकछणवसेन बोधिस्स करियमानं पूजं सुमनसामणेरो अद्दस, दिस्वा च आगतो सब्बं तं पवत्तिं आरोचेसि। तं सन्धायेव च थेरो बोधिआहरणत्थं पेसेसि।  
अट्ठारस देवताकुलानीति महाबोधिं परिवारेत्वा ठितनागयक्खादिदेवताकुलानि दत्वाति सम्बन्धो। अमच्चकुलानि बोधिस्स कत्तब्बविचारणत्थाय अदासि, ब्राह्मणकुलानि लोकसम्मतत्ता उदकासिञ्चनत्थाय अदासि, कुटुम्बियकुलानि बोधिस्स कत्तब्बपूजोपकरणगोपनत्थाय अदासि। ‘‘गोपका राजकम्मिनो तथा तरच्छा’’ति महागण्ठिपदे वुत्तं। गण्ठिपदे पन ‘‘गोपककुलानि बोधिसिञ्चनत्थं खीरधेनुपालनत्थाय तरच्छकुलानि कालिङ्गकुलानि विस्सासिकानि पधानमनुस्सकुलानी’’ति वुत्तं। कालिङ्गकुलानीति एत्थ ‘‘उदकादिगाहका कालिङ्गा’’ति महागण्ठिपदे वुत्तं। ‘‘कलिङ्गेसु जनपदे जातिसम्पन्नकुलं कालिङ्गकुल’’न्ति केचि। इमिना परिवारेनाति सहत्थे करणवचनं, इमिना वुत्तप्पकारपरिवारेन सद्धिन्ति अत्थो। विञ्झाटविं समतिक्कम्माति राजा सयम्पि महाबोधिस्स पच्चुग्गमनं करोन्तो सेनङ्गपरिवुतो थलपथेन गच्छन्तो विञ्झाटविं नाम अटविं अतिक्कमित्वा। तामलित्तिं अनुप्पत्तोति तामलित्तिं नाम तित्थं सम्पत्तो। इदमस्स ततियन्ति सुवण्णकटाहे पतिट्ठितमहाबोधिस्स रज्जसम्पदानं सन्धाय वुत्तं। ततो पुब्बे पनेस एकवारं सद्धाय सकलजम्बुदीपरज्जेन महाबोधिं पूजेसियेव, तस्मा तेन सद्धिं चतुत्थमिदं रज्जसम्पदानं। महाबोधिं पन यस्मिं यस्मिं दिवसे रज्जेन पूजेसि, तस्मिं तस्मिं दिवसे सकलजम्बुदीपरज्जतो उप्पन्नं आयं गहेत्वा महाबोधिपूजं कारेसि।  
मागसिरमासस्साति मिगसिरमासस्स। पठमपाटिपददिवसेति सुक्कपक्खपाटिपददिवसे। तञ्हि कण्हपक्खपाटिपददिवसं अपेक्खित्वा ‘‘पठमपाटिपददिवस’’न्ति वुच्चति। इदञ्च इमस्मिं दीपे पवत्तमानवोहारं गहेत्वा वुत्तं। तत्थ पन पुण्णमितो पट्ठाय याव अपरा पुण्णमी, ताव एको मासोति वोहारस्स पवत्तत्ता तेन वोहारेन ‘‘दुतियपाटिपददिवसे’’ति वत्तब्बं सिया। तत्थ हि कण्हपक्खपाटिपददिवसं ‘‘पठमपाटिपद’’न्ति वुच्चति। उक्खिपित्वाति महासालमूले दिन्नेहि सोळसहि जातिसम्पन्नकुलेहि सद्धिं उक्खिपित्वाति वदन्ति। गच्छति वतरेति एत्थ अरेति खेदे। तेनेवाह ‘‘कन्दित्वा’’ति, बोधिया अदस्सनं असहमानो रोदित्वा परिदेवित्वाति अत्थो। सरसरंसिजालन्ति एत्थ पन हेट्ठा वुत्तनयेनेव अत्थो वेदितब्बो। महाबोधिसमारुळ्हाति महाबोधिना समारुळ्हा। पस्सतो पस्सतोति अनादरे सामिवचनं, पस्सन्तस्सेवाति अत्थो । महासमुद्दतलं पक्खन्ताति महासमुद्दस्स उदकतलं पक्खन्दि। समन्ता योजनन्ति समन्ततो एकेकेन पस्सेन योजनप्पमाणे पदेसे। अच्चन्तसंयोगे चेतं उपयोगवचनं। वीचियो वूपसन्ताति वीचियो न उट्ठहिंसु, नाहेसुन्ति वुत्तं होति। पवज्जिंसूति विरविंसु, नादं पवत्तयिंसूति अत्थो। रुक्खादिसन्निस्सिताहीति एत्थ आदि-सद्देन पब्बतादिसन्निस्सिता देवता सङ्गण्हाति।  
सुपण्णरूपेनाति सुपण्णसदिसेन रूपेन। नागकुलानि सन्तासेसीति महाबोधिग्गहणत्थं आगतानि नागकुलानि सन्तासेसि, तेसं भयं उप्पादेत्वा पलापेसीति वुत्तं होति। तदा हि समुद्दवासिनो नागा महाबोधिं गहेतुं वातवस्सन्धकारादीहि महन्तं विकुब्बनं अकंसु। ततो सङ्घमित्तत्थेरी गरुळवण्णं मापेत्वा तेन गरुळरूपेन आकासं पूरयमाना सिखामरीचिजालेन गगनं एकन्धकारं कत्वा पक्खप्पहारवातेन महासमुद्दं आलोळेत्वा संवट्टजलधिनादसदिसेन रवेन नागानं हदयानि भिन्दन्ती विय तासेत्वा नागे पलापेसि। ते च उत्रस्तरूपा नागा आगन्त्वाति ते च वुत्तनयेन उत्तासिता नागा पुन आगन्त्वा। तं विभूतिन्ति तं इद्धिपाटिहारियसङ्खातं विभूतिं, तं अच्छरियन्ति वुत्तं होति। थेरी याचित्वाति ‘‘अय्ये, अम्हाकं भगवा मुचलिन्दनागराजस्स भोगावलिं अत्तनो गन्धकुटिं कत्वा सत्ताहं तस्स सङ्गहं अकासि। अभिसम्बुज्झनदिवसे नेरञ्जरानदीतीरे अत्तनो उच्छिट्ठपत्तं महाकाळनागस्स विस्सज्जेसि। उरुवेलनागेन मापितं विसधूमदहनं अगणेत्वा तस्स सरणसीलाभरणमदासि। महामोग्गल्लानत्थेरं पेसेत्वा नन्दोपनन्दनागराजानं दमेत्वा निब्बिसं अकासि। एवं सो लोकनायको अम्हाकं उपकारको, त्वम्पि नो दोसमस्सरित्वा मुहुत्तं महाबोधिं विस्सज्जेत्वा नागलोकस्स सग्गमोक्खमग्गं सम्पादेही’’ति एवं याचित्वा। महाबोधिवियोगदुक्खितोति महाबोधिवियोगेन दुक्खितो सञ्जातमानसिकदुक्खो। कन्दित्वाति इमस्स परियायवचनमत्तं रोदित्वाति, गुणकित्तनवसेन वा पुनप्पुनं रोदित्वा, विलापं कत्वाति अत्थो।  
उत्तरद्वारतोति अनुराधपुरस्स उत्तरद्वारतो। मग्गं सोधापेत्वाति खाणुकण्टकादीनं उद्धरापनवसेन मग्गं सोधापेत्वा। अलङ्कारापेत्वाति वालुकादीनं ओकिरापनादिवसेन सज्जेत्वा। समुद्दसालवत्थुस्मिन्ति समुद्दासन्नसालाय वत्थुभूते पदेसे। तस्मिं किर पदेसे ठितेहि समुद्दस्स दिट्ठत्ता तं अच्छरियं पकासेतुं तत्थ एका साला कता। सा नामेन ‘‘समुद्दासन्नसाला’’ति पाकटा जाता। वुत्तञ्हेतं –  
‘‘समुद्दासन्नसालाय, ठाने ठत्वा महण्णवे।  
आगच्छन्तं महाबोधिं, महाथेरिद्धियाद्दस॥  
‘‘तस्मिं ठाने कता साला, पकासेतुं तमब्भुतं।  
‘समुद्दासन्नसाला’ति, नामेनासिध पाकटा’’ति॥  
ताय विभूतियाति ताय वुत्तप्पकाराय पूजासक्कारादिसम्पत्तिया। थेरस्साति महामहिन्दत्थेरस्स। मग्गस्स किर उभोसु पस्सेसु अन्तरन्तरा पुप्फेहि कूटागारसदिससण्ठानानि पुप्फचेतियानि कारापेसि। तं सन्धायेतं वुत्तं ‘‘अन्तरन्तरे पुप्फअग्घियानि ठपेन्तो’’ति। आगतो वतरेति एत्थ अरेति पसंसायं, साधु वताति अत्थो। सोळसहि जातिसम्पन्नकुलेहीति अट्ठहि अमच्चकुलेहि अट्ठहि च ब्राह्मणकुलेहीति एवं सोळसहि जातिसम्पन्नकुलेहि। समुद्दतीरे महाबोधिं ठपेत्वाति समुद्दवेलातले अलङ्कतप्पटियत्ते रमणीये मण्डपे महाबोधिं ठपेत्वा। एवं पन कत्वा सकलतम्बपण्णिरज्जेन महाबोधिं पूजेत्वा सोळसन्नं कुलानं रज्जं निय्यातेत्वा सयं दोवारिकट्ठाने ठत्वा तयो दिवसे अनेकप्पकारं पूजं कारापेसि। तं दस्सेन्तो ‘‘तीणि दिवसानी’’तिआदिमाह। रज्जं विचारेसीति रज्जं विचारेतुं विस्सज्जेसि, सोळसहि वा जातिसम्पन्नकुलेहि रज्जं विचारापेसीति अत्थो। चतुत्थे दिवसेति मिगसिरमासस्स सुक्कपक्खदसमियं। अनुपुब्बेन अनुराधपुरं सम्पत्तोति दसमियं अलङ्कतप्पटियत्तरथे महाबोधिं ठपेत्वा उळारपूजं कुरुमानो पाचीनपस्सविहारस्स पतिट्ठातब्बट्ठानमानेत्वा तत्थ सङ्घस्स पातरासं पवत्तेत्वा महिन्दत्थेरेन भासितं नागदीपे दसबलेन कतं नागदमनं सुत्वा ‘‘सम्मासम्बुद्धेन निसज्जादिना परिभुत्तट्ठानेसु थूपादीहि सक्कारं करिस्सामी’’ति सञ्ञाणं कारेत्वा ततो आहरित्वा तवक्कब्राह्मणस्स गामद्वारे ठपेत्वा पूजेत्वा एवं तस्मिं तस्मिं ठाने पूजं कत्वा इमिना अनुक्कमेन अनुराधपुरं सम्पत्तो। चातुद्दसीदिवसेति मिगसिरमासस्सेव सुक्कपक्खचातुद्दसे। वड्ढमानकच्छायायाति छायाय वड्ढमानसमये, सायन्हसमयेति वुत्तं होति। समापत्तिन्ति फलसमापत्तिं। तिलकभूतेति अलङ्कारभूते। राजवत्थुद्वारकोट्ठकट्ठानेति राजुय्यानस्स द्वारकोट्ठकट्ठाने। ‘‘सकलरज्जं महाबोधिस्स दिन्नपुब्बत्ता उपचारत्थं राजा दोवारिकवेसं गण्ही’’ति वदन्ति।  
अनुपुब्बविपस्सनन्ति उदयब्बयादिअनुपुब्बविपस्सनं। पट्ठपेत्वाति आरभित्वा। अत्थङ्गमितेति अत्थङ्गते। ‘‘सह बोधिपतिट्ठानेना’’ति वत्तब्बे विभत्तिविपरिणामं कत्वा ‘‘सह बोधिपतिट्ठाना’’ति निस्सक्कवचनं कतं। सति हि सहयोगे करणवचनेन भवितब्बं। महापथवी अकम्पीति च इदं मुखमत्तनिदस्सनं, अञ्ञानिपि अनेकानि अच्छरियानि अहेसुंयेव। तथा हि सह बोधिपतिट्ठानेन उदकपरियन्तं कत्वा महापथवी अकम्पि, तानि मूलानि कटाहमुखवट्टितो उग्गन्त्वा तं कटाहं विनन्धन्ता पथवीतलमोतरिंसु, समन्ततो दिब्बकुसुमानि वस्सिंसु, आकासे दिब्बतूरियानि वज्जिंसु, महामेघो उट्ठहित्वा वुट्ठिधारमकासि, आकासपदेसा विरविंसु, विज्जुलता निच्छरिंसु। देवता साधुकारमदंसु, समागता सकलदीपवासिनो गन्धमालादीहि पूजयिंसु, गहितमकरन्दा मन्दमारुता वायिंसु, समन्ततो घनसीतलहिमवलाहका महाबोधिं छादयिंसु। एवं बोधि पथवियं पतिट्ठहित्वा हिमगब्भे सन्निसीदित्वा सत्ताहं लोकस्स अदस्सनं अगमासि। हिमगब्भे सन्निसीदीति हिमगब्भस्स अन्तो अट्ठासि। विप्फुरन्ताति विप्फुरन्ता इतो चितो च संसरन्ता। निच्छरिंसूति निक्खमिंसु। दस्सिंसूति पञ्ञायिंसु। सब्बे दीपवासिनोति सब्बे तम्बपण्णिदीपवासिनो। उत्तरसाखतो एकं फलन्ति उत्तरसाखाय ठितं एकं फलं। ‘‘पाचीनसाखाय एकं फल’’न्तिपि केचि। महाआसनट्ठानेति पुब्बपस्से महासिलासनेन पतिट्ठितट्ठाने। इस्सरनिम्मानविहारेति इस्सरनिम्मानसङ्खाते कस्सपगिरिविहारे। ‘‘इस्सरनिम्मानविहारे’’ति हि पुब्बसङ्केतवसेन वुत्तं, इदानि पन सो विहारो ‘‘कस्सपगिरी’’ति पञ्ञातो। ‘‘इस्सरसमणारामे’’तिपि केचि पठन्ति। तथा च वुत्तं –  
‘‘तवक्कब्राह्मणगामे , थूपारामे तथेव च।  
इस्सरसमणारामे, पठमे चेतियङ्गणे’’ति॥  
योजनियआरामेसूति अनुराधपुरस्स समन्ता योजनस्स अन्तो कतआरामेसु। समन्ता पतिट्ठिते महाबोधिम्हीति सम्बन्धो। अनुराधपुरस्स समन्ता एवं पुत्तनत्तुपरम्पराय महाबोधिम्हि पतिट्ठितेति अत्थो। लोहपासादट्ठानं पूजेसीति लोहपासादस्स कत्तब्बट्ठानं पूजेसि। ‘‘किञ्चापि लोहपासादं देवानंपियतिस्सोयेव महाराजा कारेस्सति, तथापि तस्मिं समये अभावतो ‘अनागते’ति वुत्त’’न्ति तीसुपि गण्ठिपदेसु वुत्तं। केचि पन ‘‘दुट्ठगामणिअभयेनेव कारितो लोहपासादो’’ति वदन्ति। मूलानि पनस्स न ताव ओतरन्तीति इमिना, महाराज, इमस्मिं दीपे सत्थुसासनं पतिट्ठितमत्तमेव अहोसि, न ताव सुपतिट्ठितन्ति दस्सेति, अस्स सत्थुसासनस्स मूलानि पन न ताव ओतिण्णानीति एवमेत्थ अत्थो वेदितब्बो। ओतरन्तीति हि अतीतत्थे वत्तमानवचनं। तेनेवाह ‘‘कदा पन भन्ते मूलानि ओतिण्णानि नाम भविस्सन्ती’’ति। यो अमच्चो चतुपण्णासाय जेट्ठककनिट्ठभातुकेहि सद्धिं चेतियगिरिम्हि पब्बजितो, तं सन्धाय वुत्तं ‘‘महाअरिट्ठो भिक्खू’’ति। मेघवण्णाभयस्स अमच्चस्स परिवेणट्ठानेति मेघवण्णाभयस्स रञ्ञो अमच्चेन कत्तब्बस्स परिवेणस्स वत्थुभूते ठाने। मण्डपप्पकारन्ति मण्डपसदिसं। सदिसत्थम्पि हि पकारसद्दं वण्णयन्ति। सासनस्स मूलानि ओतरन्तानि पस्सिस्सामीति इमिना सासनस्स सुट्ठु पतिट्ठानाकारं पस्सिस्सामीति दीपेति।  
मेघविरहितस्स निम्मलस्सेव आकासस्स विरवितत्ता ‘‘आकासं महाविरवं रवी’’ति वुत्तं। पच्चेकगणीहीति विसुं विसुं गणाचरियेहि। पच्चेकं गणं एतेसं अत्थीति पच्चेकगणिनो। यथा वेज्जो गिलानेसु करुणाय तिकिच्छनमेव पुरक्खत्वा विगतच्छन्ददोसो जिगुच्छनीयेसु वणेसु गुय्हट्ठानेसु च भेसज्जलेपनादिना तिकिच्छनमेव करोति, एवं भगवापि किलेसब्याधिपीळितेसु सत्तेसु करुणाय ते सत्ते किलेसब्याधिदुक्खतो मोचेतुकामो अवत्तब्बारहानि गुय्हट्ठाननिस्सितानिपि असप्पायानि वदन्तो विनयपञ्ञत्तिया सत्तानं किलेसब्याधिं तिकिच्छति। तेन वुत्तं ‘‘सत्थु करुणागुणपरिदीपक’’न्ति। अनुसिट्ठिकरानन्ति अनुसासनीकरानं, ये भगवतो अनुसासनिं सम्मा पटिपज्जन्ति, तेसन्ति अत्थो। कायकम्मवचीकम्मविप्फन्दितविनयनन्ति कायवचीद्वारेसु अज्झाचारवसेन पवत्तस्स किलेसविप्फन्दितस्स विनयनकरं।  
राजिनोति उपयोगत्थे सामिवचनं, राजानमनुसासिंसूति अत्थो। आलोकन्ति ञाणालोकं। निब्बायिंसु महेसयोति एत्थ महामहिन्दत्थेरो द्वादसवस्सिको हुत्वा तम्बपण्णिदीपं सम्पत्तो, तत्थ द्वे वस्सानि वसित्वा विनयं पतिट्ठपेसि। द्वासट्ठिवस्सिको हुत्वा परिनिब्बुतोति वदन्ति।  
तेसं थेरानं अन्तेवासिकाति तेसं महामहिन्दत्थेरप्पमुखानं थेरानं अन्तेवासिका। तिस्सदत्तादयो पन महाअरिट्ठत्थेरस्स अन्तेवासिका, तस्मा तिस्सदत्तकाळसुमनदीघसुमनादयो महाअरिट्ठत्थेरस्स अन्तेवासिका चाति योजेतब्बं। अन्तेवासिकानं अन्तेवासिकाति उभयथा वुत्तअन्तेवासिकानं अन्तेवासिका। पुब्बे वुत्तप्पकाराति –  
‘‘ततो महिन्दो इट्टियो, उत्तियो सम्बलो तथा।  
भद्दनामो च पण्डितो॥  
‘‘एते नागा महापञ्ञा, जम्बुदीपा इधागता।  
विनयं ते वाचयिंसु, पिटकं तम्बपण्णिया॥  
‘‘निकाये पञ्च वाचेसुं, सत्त चेव पकरणे।  
ततो अरिट्ठो मेधावी, तिस्सदत्तो च पण्डितो॥  
‘‘विसारदो काळसुमनो, थेरो च दीघनामको’’ति॥ –  
एवमादिना पुब्बे वुत्तप्पकारा आचरियपरम्परा।  
आचरियपरम्परकथावण्णना निट्ठिता।  


## विनयानिसंसकथावण्णना

एत्तावता च ‘‘केनाभत’’न्ति इमं पञ्हं वित्थारतो विभजित्वा इदानि ‘‘कत्थ पतिट्ठित’’न्ति इमं पञ्हं विस्सज्जेन्तो आह ‘‘कत्थ पतिट्ठित’’न्तिआदि। तत्थ तेलमिवाति सीहतेलमिव। अधिमत्तसतिगतिधीतिमन्तेसूति एत्थ सतीति बुद्धवचनं उग्गहेत्वा धारणकसति। गतीति उग्गण्हनकगति। धीतीति सन्निट्ठानं कत्वा गण्हनकञाणं। गतीति वा पञ्ञागति। धीतीति बुद्धवचनं उग्गण्हनवीरियं सज्झायनवीरियं धारणवीरियञ्च। लज्जीसूति पापजिगुच्छनकलक्खणाय लज्जाय समन्नागतेसु। कुक्कुच्चकेसूति अणुमत्तेसुपि वज्जेसु दोसदस्साविताय कप्पियाकप्पियं निस्साय कुक्कुच्चकारीसु। सिक्खाकामेसूति अधिसीलअअचित्तअधिपञ्ञावसेन तिस्सो सिक्खा कामयमानेसु सम्पियायित्वा सिक्खन्तेसु।  
अकत्तब्बतो निवारेत्वा कत्तब्बेसु पतिट्ठापनतो मातापितुट्ठानियोति वुत्तं। आचारगोचरकुसलताति वेळुदानादिमिच्छाजीवस्स कायपागब्भियादीनञ्च अकरणेन सब्बसो अनाचारं वज्जेत्वा ‘‘कायिको अवीतिक्कमो वाचसिको अवीतिक्कमो’’ति (विभ॰ ५११) एवं वुत्तभिक्खुसारुप्पआचारसम्पत्तिया वेसियादिअगोचरं वज्जेत्वा पिण्डपातादिअत्थं उपसङ्कमितुं युत्तट्ठानसङ्खातगोचरेन च सम्पन्नत्ता समणाचारेसु चेव समणगोचरेसु च कुसलता। अपिच यो भिक्खु सत्थरि सगारवो सप्पतिस्सो सब्रह्मचारीसु सगारवो सप्पतिस्सो हिरोत्तप्पसम्पन्नो सुनिवत्थो सुपारुतो पासादिकेन अभिक्कन्तेन पटिक्कन्तेन आलोकितेन विलोकितेन समिञ्जितेन पसारितेन ओक्खित्तचक्खु इरियापथसम्पन्नो इन्द्रियेसु गुत्तद्वारो भोजने मत्तञ्ञू जागरियमनुयुत्तो सतिसम्पजञ्ञेन समन्नागतो अप्पिच्छो सन्तुट्ठो आरद्धवीरियो पविवित्तो असंसट्ठो आभिसमाचारिकेसु सक्कच्चकारी गरुचित्तीकारबहुलो विहरति, अयं वुच्चति आचारो।  
गोचरो पन उपनिस्सयगोचरो आरक्खगोचरो उपनिबन्धगोचरोति तिविधो। तत्थ दसकथावत्थुगुणसमन्नागतो कल्याणमित्तो, यं निस्साय अस्सुतं सुणाति, सुतं परियोदापेति, कङ्खं वितरति , दिट्ठिं उजुं करोति, चित्तं पसादेति, यस्स वा पन अनुसिक्खमानो सद्धाय वड्ढति, सीलेन, सुतेन, चागेन, पञ्ञाय वड्ढति, अयं उपनिस्सयगोचरो। यो पन भिक्खु अन्तरघरं पविट्ठो वीथिपटिपन्नो ओक्खित्तचक्खु युगमत्तदस्सावी संवुतो गच्छति, न हत्थिं ओलोकेन्तो, न अस्सं, न रथं, न पत्तिं, न इत्थिं, न पुरिसं ओलोकेन्तो, न उद्धं ओलोकेन्तो, न अधो ओलोकेन्तो, न दिसाविदिसम्पि पेक्खमानो गच्छति, अयं आरक्खगोचरो। उपनिबन्धगोचरो पन चत्तारो सतिपट्ठाना, यत्थ भिक्खु अत्तनो चित्तं उपनिबन्धति। वुत्तञ्हेतं भगवता – ‘‘को च, भिक्खवे, भिक्खुनो गोचरो सको पेत्तिको विसयो, यदिदं चत्तारो सतिपट्ठाना’’ति। अयं उपनिबन्धगोचरो। इति इमिना च आचारेन इमिना च गोचरेन समन्नागतत्ता आचारगोचरकुसलता। एवं अनाचारं अगोचरञ्च वज्जेत्वा सद्धापब्बजितानं यथावुत्तआचारगोचरेसु कुसलभावो विनयधरायत्तोति अयमानिसंसो विनयपरियत्तिया दस्सितोति वेदितब्बो।  
विनयपरियत्तिं निस्सायाति विनयपरियापुणनं निस्साय। अत्तनो सीलक्खन्धो सुगुत्तो होति सुरक्खितोति कथमस्स अत्तनो सीलक्खन्धो सुगुत्तो होति सुरक्खितो? आपत्तिञ्हि आपज्जन्तो छहाकारेहि आपज्जति अलज्जिता, अञ्ञाणता, कुक्कुच्चपकतता, अकप्पिये कप्पियसञ्ञिता, कप्पिये अकप्पियसञ्ञिता, सतिसम्मोसाति। विनयधरो पन इमेहि छहाकारेहि आपत्तिं नापज्जति।  
कथं अलज्जिताय नापज्जति? सो हि ‘‘पस्सथ भो, अयं कप्पियाकप्पियं जानन्तोयेव पण्णत्तिवीतिक्कमं करोती’’ति इमं परूपवादं रक्खन्तोपि अकप्पियभावं जानन्तोयेव मद्दित्वा वीतिक्कमं न करोति। एवं अलज्जिताय नापज्जति। सहसा आपन्नम्पि देसनागामिनिं देसेत्वा वुट्ठानगामिनिया वुट्ठहित्वा सुद्धन्ते पतिट्ठाति, ततो –  
‘‘सञ्चिच्च आपत्तिं नापज्जति, आपत्तिं न परिगूहति।  
अगतिगमनञ्च न गच्छति, एदिसो वुच्चति लज्जिपुग्गलो’’ति॥ (परि॰ ३५९) –  
इमस्मिं लज्जिभावे पतिट्ठितोव होति।  
कथं अञ्ञाणताय नापज्जति? सो हि कप्पियाकप्पियं जानाति, तस्मा कप्पियंयेव करोति, अकप्पियं न करोति। एवं अञ्ञाणताय नापज्जति।  
कथं कुक्कुच्चपकतताय नापज्जति? कप्पियाकप्पियं निस्साय कुक्कुच्चे उप्पन्ने वत्थुं ओलोकेत्वा मातिकं पदभाजनं अन्तरापत्तिं अनापत्तिं ओलोकेत्वा कप्पियं चे होति, करोति, अकप्पियं चे, न करोति। उप्पन्नं पन कुक्कुच्चं अविनिच्छिनित्वाव ‘‘वट्टती’’ति मद्दित्वा न वीतिक्कमति। एवं कुक्कुच्चपकतताय नापज्जति।  
कथं अकप्पिये कप्पियसञ्ञितादीहि नापज्जति? सो हि कप्पियाकप्पियं जानाति, तस्मा अकप्पिये कप्पियसञ्ञी न होति, कप्पिये अकप्पियसञ्ञी न होति, सुपतिट्ठिता चस्स सति होति, अधिट्ठातब्बं अधिट्ठेति, विकप्पेतब्बं विकप्पेति। इति इमेहि छहाकारेहि आपत्तिं नापज्जति, आपत्तिं अनापज्जन्तो अखण्डसीलो होति परिसुद्धसीलो। एवमस्स अत्तनो सीलक्खन्धो सुगुत्तो होति सुरक्खितो।  
कुक्कुच्चपकतानन्ति कप्पियाकप्पियं निस्साय उप्पन्नेन कुक्कुच्चेन अभिभूतानं। कथं पन कुक्कुच्चपकतानं पटिसरणं होति? तिरोरट्ठेसु तिरोजनपदेसु च उप्पन्नकुक्कुच्चा भिक्खू ‘‘असुकस्मिं किर विहारे विनयधरो वसती’’ति दूरतोपि तस्स सन्तिकं आगन्त्वा कुक्कुच्चं पुच्छन्ति। सो तेहि कतकम्मस्स वत्थुं ओलोकेत्वा आपत्तानापत्तिं गरुकलहुकादिभेदं सल्लक्खेत्वा देसनागामिनिं देसापेत्वा वुट्ठानगामिनिया वुट्ठापेत्वा सुद्धन्ते पतिट्ठापेति। एवं कुक्कुच्चपकतानं पटिसरणं होति।  
विसारदो सङ्घमज्झे वोहरतीति विगतो सारदो भयं एतस्साति विसारदो, अभीतोति अत्थो। अविनयधरस्स हि सङ्घमज्झे कथेन्तस्स भयं सारज्जं ओक्कमति, विनयधरस्स तं न होति। कस्मा? ‘‘एवं कथेन्तस्स दोसो होति, एवं न दोसो’’ति ञत्वा कथनतो।  
पच्चत्थिके सहधम्मेन सुनिग्गहितं निग्गण्हातीति एत्थ द्विधा पच्चत्थिका नाम अत्तपच्चत्थिका च सासनपच्चत्थिका च। तत्थ मेत्तियभुम्मजका च भिक्खू वड्ढो च लिच्छवी अमूलकेन अन्तिमवत्थुना चोदेसुं, इमे अत्तपच्चत्थिका नाम। ये वा पनञ्ञेपि दुस्सीला पापधम्मा, सब्बे ते अत्तपच्चत्थिका। विपरीतदस्सना पन अरिट्ठभिक्खुकण्टकसामणेरवेसालिकवज्जिपुत्तका महासङ्घिकादयो च अबुद्धसासनं ‘‘बुद्धसासन’’न्ति वत्वा कतपग्गहा सासनपच्चत्थिका नाम। ते सब्बेपि सहधम्मेन सहकारणेन वचनेन यथा तं असद्धम्मं पतिट्ठापेतुं न सक्कोन्ति, एवं सुनिग्गहितं कत्वा निग्गण्हाति।  
सद्धम्मट्ठितिया पटिपन्नो होतीति एत्थ पन तिविधो सद्धम्मो परियत्तिपटिपत्तिअधिगमवसेन। तत्थ तिपिटकं बुद्धवचनं परियत्तिसद्धम्मो नाम। तेरस धुतङ्गगुणा चुद्दस खन्धकवत्तानि द्वेअसीति महावत्तानीति अयं पटिपत्तिसद्धम्मो नाम। चत्तारो मग्गा च चत्तारि फलानि च, अयं अधिगमसद्धम्मो नाम। तत्थ केचि थेरा ‘‘यो वो, आनन्द, मया धम्मो च विनयो च देसितो पञ्ञत्तो, सो वो ममच्चयेन सत्था’’ति (दी॰ नि॰ २.२१६) इमिना सुत्तेन ‘‘सासनस्स परियत्ति मूल’’न्ति वदन्ति। केचि थेरा ‘‘इमे च, सुभद्द, भिक्खू सम्मा विहरेय्युं, असुञ्ञो लोको अरहन्तेहि अस्सा’’ति इमिना सुत्तेन (दी॰ नि॰ २.२१४) ‘‘सासनस्स पटिपत्ति मूल’’न्ति वत्वा ‘‘याव पञ्च भिक्खू सम्मा पटिपन्ना संविज्जन्ति, ताव सासनं ठितं होती’’ति आहंसु। इतरे पन थेरा ‘‘परियत्तिया अन्तरहिताय सुप्पटिपन्नस्सपि धम्माभिसमयो नत्थी’’ति वत्वा आहंसु। सचेपि पञ्च भिक्खू चत्तारि पाराजिकानि रक्खणका होन्ति, ते सद्धे कुलपुत्ते पब्बाजेत्वा पच्चन्तिमे जनपदे उपसम्पादेत्वा दसवग्गगणं पूरेत्वा मज्झिमजनपदेपि उपसम्पदं करिस्सन्ति। एतेनुपायेन वीसतिवग्गसङ्घं पूरेत्वा अत्तनोपि अब्भानकम्मं कत्वा सासनं वुड्ढिं विरुळ्हिं गमयिस्सन्ति। एवमयं विनयधरो तिविधस्सपि सद्धम्मस्स चिरट्ठितिया पटिपन्नो होतीति। एवमयं विनयधरो इमे पञ्चानिसंसे पटिलभतीति वेदितब्बो।  
विनयो संवरत्थायातिआदीसु (परि॰ अट्ठ॰ ३६६) विनयोति विनयस्स परियापुणनं, विनयोति वा विनयपञ्ञत्ति वुत्ता, तस्मा सकलापि विनयपञ्ञत्ति विनयपरियापुणनं वा कायवचीद्वारसंवरत्थायाति अत्थो, आजीवपारिसुद्धिपरियोसानस्स सीलस्स उपनिस्सयपच्चयो होतीति वुत्तं होति। अविप्पटिसारोति पापपुञ्ञानं कताकतानुसोचनवसेन पवत्तचित्तविप्पटिसाराभावो। पामोज्जन्ति दुब्बला तरुणपीति। पीतीति बलवपीति। पस्सद्धीति कायचित्तदरथपटिप्पस्सद्धि। सुखन्ति कायिकं चेतसिकञ्च सुखं। तञ्हि दुविधम्पि समाधिस्स उपनिस्सयपच्चयो होति। समाधीति चित्तेकग्गता। यथाभूतञाणदस्सनन्ति सप्पच्चयनामरूपपरिग्गहो। निब्बिदाति विपस्सना। अथ वा यथाभूतञाणदस्सनं तरुणविपस्सना, उदयब्बयञाणस्सेतं अधिवचनं। चित्तेकग्गता हि तरुणविपस्सनाय उपनिस्सयपच्चयो होति। निब्बिदाति सिखाप्पत्ता वुट्ठानगामिनिबलवविपस्सना। विरागोति अरियमग्गो। विमुत्तीति अरहत्तफलं। चतुब्बिधोपि हि अरियमग्गो अरहत्तस्स उपनिस्सयपच्चयो होति। विमुत्तिञाणदस्सनन्ति पच्चवेक्खणञाणं। अनुपादापरिनिब्बानत्थायाति कञ्चि धम्मं अग्गहेत्वा अनवसेसेत्वा परिनिब्बानत्थाय, अप्पच्चयपरिनिब्बानत्थायाति अत्थो। अप्पच्चयपरिनिब्बानस्स हि विमुत्तिञाणदस्सनं पच्चयो होति तस्मिं अनुप्पत्ते अवस्सं परिनिब्बायितब्बतो, न च पच्चवेक्खणञाणे अनुप्पन्ने अन्तरा परिनिब्बानं होति।  
एतदत्था कथाति अयं विनयकथा नाम एतदत्थाय, अनुपादापरिनिब्बानत्थायाति अत्थो। एवं सब्बत्थपि। मन्तनापि विनयमन्तनाएव, ‘‘एवं करिस्साम, न करिस्सामा’’ति विनयपटिबद्धसंसन्दना। एतदत्था उपनिसाति उपनिसीदति एत्थ फलं तप्पटिबद्धवुत्तितायाति उपनिसा वुच्चति कारणं पच्चयोति। ‘‘विनयो संवरत्थाया’’तिआदिका कारणपरम्परा एतदत्थाति अत्थो। एतदत्थं सोतावधानन्ति इमिस्सा परम्परपच्चयकथाय सोतावधानं इमं कथं सुत्वा यं उप्पज्जति ञाणं, तम्पि एतदत्थं। यदिदं अनुपादाचित्तस्स विमोक्खोति यदिदन्ति निपातो। सब्बलिङ्गविभत्तिवचनेसु तादिसोव तत्थ तत्थ अत्थतो परिणामेतब्बो, तस्मा एवमेत्थ अत्थो वेदितब्बो – यो अयं चतूहि उपादानेहि अनुपादियित्वा चित्तस्स अरहत्तफलसङ्खातो विमोक्खो, सोपि एतदत्थाय अनुपादापरिनिब्बानत्थायाति एवमेत्थ सम्बन्धो वेदितब्बो। यो अयं अनुपादाचित्तस्स विमोक्खसङ्खातो मग्गो, हेट्ठा वुत्तं सब्बम्पि एतदत्थमेवाति। एवञ्च सति इमिना महुस्साहतो साधितब्बं नियतप्पयोजनं दस्सितं होति। हेट्ठा ‘‘विरागो…पे॰… निब्बानत्थाया’’ति इमिना पन लब्भमानानिसंसफलं दस्सितन्ति वेदितब्बं। आयोगोति उग्गहणचिन्तनादिवसेन पुनप्पुनं अभियोगो।  
विनयानिसंसकथावण्णना निट्ठिता।  
इति समन्तपासादिकाय विनयट्ठकथाय सारत्थदीपनियं  
बाहिरनिदानवण्णना समत्ता।  