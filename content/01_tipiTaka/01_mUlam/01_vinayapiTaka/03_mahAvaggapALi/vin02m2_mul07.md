---
title: ८. चीवरक्खन्धको

---
८. चीवरक्खन्धको  


## २०२. जीवकवत्थु

३२६. तेन समयेन बुद्धो भगवा राजगहे विहरति वेळुवने कलन्दकनिवापे। तेन खो पन समयेन वेसाली इद्धा चेव होति फिता [फीता (बहूसु)] च बहुजना च आकिण्णमनुस्सा च सुभिक्खा च; सत्त च पासादसहस्सानि सत्त च पासादसतानि सत्त च पासादा; सत्त च कूटागारसहस्सानि सत्त च कूटागारसतानि सत्त च कूटागारानि; सत्त च आरामसहस्सानि सत्त च आरामसतानि सत्त च आरामा; सत्त च पोक्खरणीसहस्सानि सत्त च पोक्खरणीसतानि सत्त च पोक्खरणियो; अम्बपाली च गणिका अभिरूपा होति दस्सनीया पासादिका परमाय वण्णपोक्खरताय समन्‍नागता, पदक्खिणा [पदक्खा (स्या॰)] नच्‍चे च गीते च वादिते च, अभिसटा अत्थिकानं अत्थिकानं मनुस्सानं पञ्‍ञासाय च रत्तिं गच्छति; ताय च वेसाली भिय्योसोमत्ताय उपसोभति। अथ खो राजगहको नेगमो वेसालिं अगमासि केनचिदेव करणीयेन। अद्दसा खो राजगहको नेगमो वेसालिं इद्धञ्‍चेव फितञ्‍च बहुजनञ्‍च आकिण्णमनुस्सञ्‍च सुभिक्खञ्‍च; सत्त च पासादसहस्सानि सत्त च पासादसतानि सत्त च पासादे; सत्त च कूटागारसहस्सानि सत्त च कूटागारसतानि सत्त च कूटागारानि; सत्त च आरामसहस्सानि सत्त च आरामसतानि सत्त च आरामे; सत्त च पोक्खरणीसहस्सानि सत्त च पोक्खरणीसतानि सत्त च पोक्खरणियो ; अम्बपालिञ्‍च गणिकं अभिरूपं दस्सनीयं पासादिकं परमाय वण्णपोक्खरताय समन्‍नागतं, पदक्खिणं [पदक्खं (स्या॰)] नच्‍चे च गीते च वादिते च, अभिसटं अत्थिकानं अत्थिकानं मनुस्सानं पञ्‍ञासाय च रत्तिं गच्छन्तिं, ताय च वेसालिं भिय्योसोमत्ताय उपसोभन्तिं।  
३२७. अथ खो राजगहको नेगमो वेसालियं तं करणीयं तीरेत्वा पुनदेव राजगहं पच्‍चागञ्छि। येन राजा मागधो सेनियो बिम्बिसारो तेनुपसङ्कमि, उपसङ्कमित्वा राजानं मागधं सेनियं बिम्बिसारं एतदवोच – ‘‘वेसाली, देव, इद्धा चेव फिता च बहुजना च आकिण्णमनुस्सा च सुभिक्खा च; सत्त च पासादसहस्सानि…पे॰… ताय च वेसाली भिय्योसोमत्ताय उपसोभति। साधु, देव, मयम्पि गणिकं वुट्ठापेस्सामा’’ति [वुट्ठापेय्याम (क॰)]। ‘‘तेन हि, भणे, तादिसिं कुमारिं जानाथ यं तुम्हे गणिकं वुट्ठापेय्याथा’’ति। तेन खो पन समयेन राजगहे सालवती नाम कुमारी अभिरूपा होति दस्सनीया पासादिका परमाय वण्णपोक्खरताय समन्‍नागता। अथ खो राजगहको नेगमो सालवतिं कुमारिं गणिकं वुट्ठापेसि। अथ खो सालवती गणिका नचिरस्सेव पदक्खिणा अहोसि नच्‍चे च गीते च वादिते च, अभिसटा अत्थिकानं अत्थिकानं मनुस्सानं पटिसतेन च रत्तिं गच्छति। अथ खो सालवती गणिका नचिरस्सेव गब्भिनी अहोसि। अथ खो सालवतिया गणिकाय एतदहोसि – ‘‘इत्थी खो गब्भिनी पुरिसानं अमनापा। सचे मं कोचि जानिस्सति सालवती गणिका गब्भिनीति, सब्बो मे सक्‍कारो भञ्‍जिस्सति [ परिहायिस्सति (सी॰ स्या॰)]। यंनूनाहं गिलानं पटिवेदेय्य’’न्ति। अथ खो सालवती गणिका दोवारिकं आणापेसि – ‘‘मा, भणे दोवारिक, कोचि पुरिसो पाविसि। यो च मं पुच्छति, ‘गिलाना’ति पटिवेदेही’’ति। ‘‘एवं, अय्ये’’ति खो सो दोवारिको सालवतिया गणिकाय पच्‍चस्सोसि। अथ खो सालवती गणिका तस्स गब्भस्स परिपाकमन्वाय पुत्तं विजायि। अथ खो सालवती गणिका दासिं आणापेसि – ‘‘हन्द, जे, इमं दारकं कत्तरसुप्पे पक्खिपित्वा नीहरित्वा सङ्कारकूटे छड्डेही’’ति। ‘‘एवं, अय्ये’’ति खो सा दासी सालवतिया गणिकाय पटिस्सुत्वा तं दारकं कत्तरसुप्पे पक्खिपित्वा नीहरित्वा सङ्कारकूटे छड्डेसि।  
३२८. तेन खो पन समयेन अभयो नाम राजकुमारो कालस्सेव राजुपट्ठानं गच्छन्तो अद्दस तं दारकं काकेहि सम्परिकिण्णं , दिस्वान मनुस्से पुच्छि – ‘‘किं एतं, भणे, काकेहि सम्परिकिण्ण’’न्ति? ‘‘दारको, देवा’’ति। ‘‘जीवति, भणे’’ति? ‘‘जीवति, देवा’’ति। ‘‘तेन हि, भणे, तं दारकं अम्हाकं अन्तेपुरं नेत्वा धातीनं देथ पोसेतु’’न्ति। ‘‘एवं, देवा’’ति खो ते मनुस्सा अभयस्स राजकुमारस्स पटिस्सुत्वा तं दारकं अभयस्स राजकुमारस्स अन्तेपुरं नेत्वा धातीनं अदंसु – ‘‘पोसेथा’’ति। तस्स जीवतीति ‘जीवको’ति नामं अकंसु। कुमारेन पोसापितोति ‘कोमारभच्‍चो’ति नामं अकंसु। अथ खो जीवको कोमारभच्‍चो नचिरस्सेव विञ्‍ञुतं पापुणि। अथ खो जीवको कोमारभच्‍चो येन अभयो राजकुमारो तेनुपसङ्कमि; उपसङ्कमित्वा अभयं राजकुमारं एतदवोच – ‘‘का मे, देव, माता, को पिता’’ति? ‘‘अहम्पि खो ते, भणे जीवक, मातरं न जानामि; अपि चाहं ते पिता; मयासि [मयापि (क॰)] पोसापितो’’ति। अथ खो जीवकस्स कोमारभच्‍चस्स एतदहोसि – ‘‘इमानि खो राजकुलानि न सुकरानि असिप्पेन उपजीवितुं। यंनूनाहं सिप्पं सिक्खेय्य’’न्ति।  
३२९. तेन खो पन समयेन तक्‍कसिलायं [तक्‍कसीलायं (क॰)] दिसापामोक्खो वेज्‍जो पटिवसति। अथ खो जीवको कोमारभच्‍चो अभयं राजकुमारं अनापुच्छा येन तक्‍कसिला तेन पक्‍कामि। अनुपुब्बेन येन तक्‍कसिला, येन वेज्‍जो तेनुपसङ्कमि; उपसङ्कमित्वा तं वेज्‍जं एतदवोच – ‘‘इच्छामहं, आचरिय, सिप्पं सिक्खितु’’न्ति। ‘‘तेन हि, भणे जीवक, सिक्खस्सू’’ति। अथ खो जीवको कोमारभच्‍चो बहुञ्‍च गण्हाति लहुञ्‍च गण्हाति सुट्ठु च उपधारेति, गहितञ्‍चस्स न सम्मुस्सति [न पमुस्सति (सी॰ स्या॰)]। अथ खो जीवकस्स कोमारभच्‍चस्स सत्तन्‍नं वस्सानं अच्‍चयेन एतदहोसि – ‘‘अहं, खो बहुञ्‍च गण्हामि लहुञ्‍च गण्हामि सुट्ठु च उपधारेमि, गहितञ्‍च मे न सम्मुस्सति, सत्त च मे वस्सानि अधीयन्तस्स, नयिमस्स सिप्पस्स अन्तो पञ्‍ञायति। कदा इमस्स सिप्पस्स अन्तो पञ्‍ञायिस्सती’’ति। अथ खो जीवको कोमारभच्‍चो येन सो वेज्‍जो तेनुपसङ्कमि, उपसङ्कमित्वा तं वेज्‍जं एतदवोच – ‘‘अहं खो, आचरिय, बहुञ्‍च गण्हामि लहुञ्‍च गण्हामि सुट्ठु च उपधारेमि, गहितञ्‍च मे न सम्मुस्सति, सत्त च मे वस्सानि अधीयन्तस्स, नयिमस्स सिप्पस्स अन्तो पञ्‍ञायति। कदा इमस्स सिप्पस्स अन्तो पञ्‍ञायिस्सती’’ति? ‘‘तेन हि, भणे जीवक, खणित्तिं आदाय तक्‍कसिलाय समन्ता योजनं आहिण्डित्वा यं किञ्‍चि अभेसज्‍जं पस्सेय्यासि तं आहरा’’ति। ‘‘एवं, आचरिया’’ति खो जीवको कोमारभच्‍चो तस्स वेज्‍जस्स पटिस्सुत्वा खणित्तिं आदाय तक्‍कसिलाय समन्ता योजनं आहिण्डन्तो न किञ्‍चि अभेसज्‍जं अद्दस। अथ खो जीवको कोमारभच्‍चो येन सो वेज्‍जो तेनुपसङ्कमि, उपसङ्कमित्वा तं वेज्‍जं एतदवोच – ‘‘आहिण्डन्तोम्हि, आचरिय, तक्‍कसिलाय समन्ता योजनं, न किञ्‍चि [आहिण्टन्तो न किञ्‍चि (क॰)] अभेसज्‍जं अद्दस’’न्ति। ‘‘सुसिक्खितोसि , भणे जीवक। अलं ते एत्तकं जीविकाया’’ति जीवकस्स कोमारभच्‍चस्स परित्तं पाथेय्यं पादासि। अथ खो जीवको कोमारभच्‍चो तं परित्तं पाथेय्यं आदाय येन राजगहं तेन पक्‍कामि। अथ खो जीवकस्स कोमारभच्‍चस्स तं परित्तं पाथेय्यं अन्तरामग्गे साकेते परिक्खयं अगमासि। अथ खो जीवकस्स कोमारभच्‍चस्स एतदहोसि – ‘‘इमे खो मग्गा कन्तारा अप्पोदका अप्पभक्खा, न सुकरा अपाथेय्येन गन्तुं। यंनूनाहं पाथेय्यं परियेसेय्य’’न्ति।  
जीवकवत्थु निट्ठितं।  


## २०३. सेट्ठिभरियावत्थु

३३०. तेन खो पन समयेन साकेते सेट्ठिभरियाय सत्तवस्सिको सीसाबाधो होति। बहू महन्ता महन्ता दिसापामोक्खा वेज्‍जा आगन्त्वा नासक्खिंसु अरोगं कातुं। बहुं हिरञ्‍ञं आदाय अगमंसु। अथ खो जीवको कोमारभच्‍चो साकेतं पविसित्वा मनुस्से पुच्छि – ‘‘को, भणे, गिलानो, कं तिकिच्छामी’’ति? ‘‘एतिस्सा, आचरिय, सेट्ठिभरियाय सत्तवस्सिको सीसाबाधो; गच्छ, आचरिय, सेट्ठिभरियं तिकिच्छाही’’ति। अथ खो जीवको कोमारभच्‍चो येन सेट्ठिस्स गहपतिस्स निवेसनं तेनुपसङ्कमि; उपसङ्कमित्वा दोवारिकं आणापेसि – ‘‘गच्छ, भणे दोवारिक, सेट्ठिभरियाय पावद – ‘वेज्‍जो, अय्ये, आगतो, सो तं दट्ठुकामो’’’ति। ‘‘एवं, आचरिया’’ति खो सो दोवारिको जीवकस्स कोमारभच्‍चस्स पटिस्सुत्वा येन सेट्ठिभरिया तेनुपसङ्कमि, उपसङ्कमित्वा सेट्ठिभरियं एतदवोच – ‘‘वेज्‍जो , अय्ये, आगतो; सो तं दट्ठुकामो’’ति। ‘‘कीदिसो, भणे दोवारिक, वेज्‍जो’’ति? ‘‘दहरको, अय्ये’’ति। ‘‘अलं, भणे दोवारिक, किं मे दहरको वेज्‍जो करिस्सति? बहू महन्ता महन्ता दिसापामोक्खा वेज्‍जा आगन्त्वा नासक्खिंसु अरोगं कातुं। बहुं हिरञ्‍ञं आदाय अगमंसू’’ति। अथ खो सो दोवारिको येन जीवको कोमारभच्‍चो तेनुपसङ्कमि; उपसङ्कमित्वा जीवकं कोमारभच्‍चं एतदवोच – ‘‘सेट्ठिभरिया, आचरिय, एवमाह – ‘अलं, भणे दोवारिक, किं मे दहरको वेज्‍जो करिस्सति? बहू महन्ता महन्ता दिसापामोक्खा वेज्‍जा आगन्त्वा नासक्खिंसु अरोगं कातुं। बहुं हिरञ्‍ञं आदाय अगमंसू’’’ति। ‘‘गच्छ, भणे दोवारिक, सेट्ठिभरियाय पावद – ‘वेज्‍जो, अय्ये, एवमाह – मा किर, अय्ये, पुरे किञ्‍चि अदासि। यदा अरोगा अहोसि तदा यं इच्छेय्यासि तं दज्‍जेय्यासी’’’ति। ‘‘एवं, आचरिया’’ति खो सो दोवारिको जीवकस्स कोमारभच्‍चस्स पटिस्सुत्वा येन सेट्ठिभरिया तेनुपसङ्कमि; उपसङ्कमित्वा सेट्ठिभरियं एतदवोच – ‘‘वेज्‍जो, अय्ये, एवमाह – ‘मा किर, अय्ये, पुरे किञ्‍चि अदासि। यदा अरोगा अहोसि तदा यं इच्छेय्यासि तं दज्‍जेय्यासी’’’ति। ‘‘तेन हि, भणे दोवारिक, वेज्‍जो आगच्छतू’’ति। ‘‘एवं, अय्ये’’ति खो सो दोवारिको सेट्ठिभरियाय पटिस्सुत्वा येन जीवको कोमारभच्‍चो तेनुपसङ्कमि, उपसङ्कमित्वा जीवकं कोमारभच्‍चं एतदवोच – ‘‘सेट्ठिभरिया तं, आचरिय, पक्‍कोसती’’ति ।  
अथ खो जीवको कोमारभच्‍चो येन सेट्ठिभरिया तेनुपसङ्कमि, उपसङ्कमित्वा सेट्ठिभरियाय विकारं सल्‍लक्खेत्वा सेट्ठिभरियं एतदवोच – ‘‘पसतेन, अय्ये, सप्पिना अत्थो’’ति । अथ खो सेट्ठिभरिया जीवकस्स कोमारभच्‍चस्स पसतं सप्पिं दापेसि। अथ खो जीवको कोमारभच्‍चो तं पसतं सप्पिं नानाभेसज्‍जेहि निप्पचित्वा सेट्ठिभरियं मञ्‍चके उत्तानं निपातेत्वा [निपज्‍जापेत्वा (सी॰ स्या॰)] नत्थुतो अदासि। अथ खो तं सप्पिं नत्थुतो दिन्‍नं मुखतो उग्गञ्छि। अथ खो सेट्ठिभरिया पटिग्गहे निट्ठुभित्वा दासिं आणापेसि – ‘‘हन्द, जे, इमं सप्पिं पिचुना गण्हाही’’ति। अथ खो जीवकस्स कोमारभच्‍चस्स एतदहोसि – ‘‘अच्छरियं [अच्छरियं वत भो (स्या॰)] याव लूखायं घरणी, यत्र हि नाम इमं छड्डनीयधम्मं सप्पिं पिचुना गाहापेस्सति। बहुकानि च मे महग्घानि [महग्घानि महग्घानि (सी॰ स्या॰)] भेसज्‍जानि उपगतानि। किम्पि मायं किञ्‍चि [कञ्‍चि (स्या॰)] देय्यधम्मं दस्सती’’ति। अथ खो सेट्ठिभरिया जीवकस्स कोमारभच्‍चस्स विकारं सल्‍लक्खेत्वा जीवकं कोमारभच्‍चं एतदवोच – ‘‘किस्स त्वं, आचरिय, विमनोसी’’ति? इध मे एतदहोसि – ‘‘अच्छरियं याव लूखायं धरणी, यत्र हि नाम इमं छड्डनीयधम्मं सप्पिं पिचुना गाहापेस्सति। बहुकानि च मे महग्घानि सज्‍जानि उपगतानि। किम्पि मायं किञ्‍चि देय्यधम्मं दस्सती’’ति। ‘‘मयं खो, आचरिय, आगारिका नाम उपजानामेतस्स संयमस्स। वरमेतं सप्पि दासानं वा कम्मकरानं वा पादब्भञ्‍जनं वा पदीपकरणे वा आसित्तं। मा खो त्वं, आचरिय, विमनो अहोसि। न ते देय्यधम्मो हायिस्सती’’ति। अथ खो जीवको कोमारभच्‍चो सेट्ठिभरियाय सत्तवस्सिकं सीसाबाधं एकेनेव नत्थुकम्मेन अपकड्ढि। अथ खो सेट्ठिभरिया अरोगा समाना जीवकस्स कोमारभच्‍चस्स चत्तारि सहस्सानि पादासि। पुत्तो – माता मे अरोगा ठिताति चत्तारि सहस्सानि पादासि। सुणिसा – सस्सु मे अरोगा ठिताति चत्तारि सहस्सानि पादासि। सेट्ठि गहपति – भरिया मे अरोगा ठिताति चत्तारि सहस्सानि पादासि दासञ्‍च दासिञ्‍च अस्सरथञ्‍च।  
अथ खो जीवको कोमारभच्‍चो तानि सोळससहस्सानि आदाय दासञ्‍च दासिञ्‍च अस्सरथञ्‍च येन राजगहं तेन पक्‍कामि। अनुपुब्बेन येन राजगहं येन अभयो राजकुमारो तेनुपसङ्कमि, उपसङ्कमित्वा अभयं राजकुमारं एतदवोच – ‘‘इदं मे, देव, पठमकम्मं सोळससहस्सानि दासो च दासी च अस्सरथो च। पटिग्गण्हातु मे देवो पोसावनिक’’न्ति। ‘‘अलं, भणे जीवक; तुय्हमेव होतु। अम्हाकञ्‍ञेव अन्तेपुरे निवेसनं मापेही’’ति। ‘‘एवं, देवा’’ति खो जीवको कोमारभच्‍चो अभयस्स राजकुमारस्स पटिस्सुत्वा अभयस्स राजकुमारस्स अन्तेपुरे निवेसनं मापेसि।  
सेट्ठिभरियावत्थु निट्ठितं।  


## २०४. बिम्बिसारराजवत्थु

३३१. तेन खो पन समयेन रञ्‍ञो मागधस्स सेनियस्स बिम्बिसारस्स भगन्दलाबाधो होति। साटका लोहितेन मक्खियन्ति। देवियो दिस्वा उप्पण्डेन्ति – ‘‘उतुनी दानि देवो, पुप्फं देवस्स उप्पन्‍नं, न चिरं [नचिरस्सेव (स्या॰)] देवो विजायिस्सती’’ति। तेन राजा मङ्कु होति । अथ खो राजा मागधो सेनियो बिम्बिसारो अभयं राजकुमारं एतदवोच – ‘‘मय्हं खो, भणे अभय, तादिसो आबाधो, साटका लोहितेन मक्खियन्ति, देवियो मं दिस्वा उप्पण्डेन्ति – ‘उतुनी दानि देवो, पुप्फं देवस्स उप्पन्‍नं, न चिरं देवो विजायिस्सती’ति। इङ्घ, भणे अभय, तादिसं वेज्‍जं जानाहि यो मं तिकिच्छेय्या’’ति। ‘‘अयं, देव, अम्हाकं जीवको वेज्‍जो तरुणो भद्रको। सो देवं तिकिच्छिस्सती’’ति। ‘‘तेन हि, भणे अभय, जीवकं वेज्‍जं आणापेहि; सो मं तिकिच्छिस्सती’’ति। अथ खो अभयो राजकुमारो जीवकं कोमारभच्‍चं आणापेसि – ‘‘गच्छ, भणे जीवक, राजानं तिकिच्छाही’’ति। ‘‘एवं, देवा’’ति खो जीवको कोमारभच्‍चो अभयस्स राजकुमारस्स पटिस्सुत्वा नखेन भेसज्‍जं आदाय येन राजा मागधो सेनियो बिम्बिसारो तेनुपसङ्कमि, उपसङ्कमित्वा राजानं मागधं सेनियं बिम्बिसारं एतदवोच – ‘‘आबाधं ते, देव, पस्सामा’’ति [पस्सामीति (स्या॰)]। अथ खो जीवको कोमारभच्‍चो रञ्‍ञो मागधस्स सेनियस्स बिम्बिसारस्स भगन्दलाबाधं एकेनेव आलेपेन अपकड्ढि। अथ खो राजा मागधो सेनियो बिम्बिसारो अरोगो समानो पञ्‍च इत्थिसतानि सब्बालङ्कारं भूसापेत्वा ओमुञ्‍चापेत्वा पुञ्‍जं कारापेत्वा जीवकं कोमारभच्‍चं एतदवोच – ‘‘एतं, भणे जीवक, पञ्‍चन्‍नं इत्थिसतानं सब्बालङ्कारं तुय्हं होतू’’ति। ‘‘अलं, देव, अधिकारं मे देवो सरतू’’ति। ‘‘तेन हि, भणे जीवक, मं उपट्ठह, इत्थागारञ्‍च, बुद्धप्पमुखञ्‍च भिक्खुसङ्घ’’न्ति। ‘‘एवं, देवा’’ति खो जीवको कोमारभच्‍चो रञ्‍ञो मागधस्स सेनियस्स बिम्बिसारस्स पच्‍चस्सोसि।  
बिम्बिसारराजवत्थु निट्ठितं।  


## २०५. राजगहसेट्ठिवत्थु

३३२. तेन खो पन समयेन राजगहकस्स सेट्ठिस्स सत्तवस्सिको सीसाबाधो होति। बहू महन्ता महन्ता दिसापामोक्खा वेज्‍जा आगन्त्वा नासक्खिंसु अरोगं कातुं। बहुं हिरञ्‍ञं आदाय अगमंसु। अपि च, वेज्‍जेहि पच्‍चक्खातो होति। एकच्‍चे वेज्‍जा एवमाहंसु – ‘‘पञ्‍चमं दिवसं सेट्ठि गहपति कालं करिस्सती’’ति। एकच्‍चे वेज्‍जा एवमाहंसु – ‘‘सत्तमं दिवसं सेट्ठि गहपति कालं करिस्सती’’ति। अथ खो राजगहकस्स नेगमस्स एतदहोसि – ‘‘अयं खो सेट्ठि गहपति बहूपकारो रञ्‍ञो चेव नेगमस्स च। अपि च, वेज्‍जेहि पच्‍चक्खातो। एकच्‍चे वेज्‍जा एवमाहंसु – ‘पञ्‍चमं दिवसं सेट्ठि गहपति कालं करिस्सती’ति। एकच्‍चे वेज्‍जा एवमाहंसु – ‘सत्तमं दिवसं सेट्ठि गहपति कालं करिस्सती’ति। अयञ्‍च रञ्‍ञो जीवको वेज्‍जो तरुणो भद्रको। यंनून मयं राजानं जीवकं वेज्‍जं याचेय्याम सेट्ठिं गहपतिं तिकिच्छितु’’न्ति। अथ खो राजगहको नेगमो येन राजा मागधो सेनियो बिम्बिसारो तेनुपसङ्कमि; उपसङ्कमित्वा राजानं मागधं सेनियं बिम्बिसारं एतदवोच – ‘‘अयं, देव, सेट्ठि गहपति बहूपकारो देवस्स चेव नेगमस्स च; अपि च, वेज्‍जेहि पच्‍चक्खातो। एकच्‍चे वेज्‍जा एवमाहंसु – पञ्‍चमं दिवसं सेट्ठि गहपति कालं करिस्सतीति। एकच्‍चे वेज्‍जा एवमाहंसु – सत्तमं दिवसं सेट्ठि गहपति कालं करिस्सतीति। साधु देवो जीवकं वेज्‍जं आणापेतु सेट्ठिं गहपतिं तिकिच्छितु’’न्ति ।  
अथ खो राजा मागधो सेनियो बिम्बिसारो जीवकं कोमारभच्‍चं आणापेसि – ‘‘गच्छ, भणे जीवक, सेट्ठिं गहपतिं तिकिच्छाही’’ति। ‘‘एवं, देवा’’ति खो जीवको कोमारभच्‍चो रञ्‍ञो मागधस्स सेनियस्स बिम्बिसारस्स पटिस्सुत्वा येन सेट्ठि गहपति तेनुपसङ्कमि; उपसङ्कमित्वा सेट्ठिस्स गहपतिस्स विकारं सल्‍लक्खेत्वा सेट्ठिं गहपतिं एतदवोच – ‘‘सचे त्वं, गहपति, अरोगो भवेय्यासि [सचाहं तं गहपति अरोगापेय्यं (सी॰), सचाहं तं गहपति अरोगं करेय्यं (स्या॰)] किं मे अस्स देय्यधम्मो’’ति? ‘‘सब्बं सापतेय्यञ्‍च ते, आचरिय, होतु, अहञ्‍च ते दासो’’ति। ‘‘सक्खिस्ससि पन त्वं, गहपति, एकेन पस्सेन सत्तमासे निपज्‍जितु’’न्ति? ‘‘सक्‍कोमहं, आचरिय, एकेन पस्सेन सत्तमासे निपज्‍जितु’’न्ति। ‘‘सक्खिस्ससि पन त्वं, गहपति, दुतियेन पस्सेन सत्तमासे निपज्‍जितु’’न्ति? ‘‘सक्‍कोमहं, आचरिय, दुतियेन पस्सेन सत्तमासे निपज्‍जितु’’न्ति । ‘‘सक्खिस्ससि पन त्वं, गहपति, उत्तानो सत्तमासे निपज्‍जितु’’न्ति? ‘‘सक्‍कोमहं, आचरिय, उत्तानो सत्तमासे निपज्‍जितु’’न्ति।  
अथ खो जीवको कोमारभच्‍चो सेट्ठिं गहपतिं मञ्‍चके निपातेत्वा [निपज्‍जापेत्वा (सी॰ स्या॰)] मञ्‍चके [मञ्‍चकेन (सी॰)] सम्बन्धित्वा सीसच्छविं उप्पाटेत्वा [फालेत्वा (सी॰)] सिब्बिनिं विनामेत्वा द्वे पाणके नीहरित्वा महाजनस्स दस्सेसि – ‘‘पस्सथय्ये [पस्सेस्याथ (सी॰), पस्सथ (स्या॰), पस्सथय्यो (क॰)], इमे द्वे पाणके, एकं खुद्दकं एकं महल्‍लकं। ये ते आचरिया एवमाहंसु – पञ्‍चमं दिवसं सेट्ठि गहपति कालं करिस्सतीति – तेहायं महल्‍लको पाणको दिट्ठो। पञ्‍चमं दिवसं सेट्ठिस्स गहपतिस्स मत्थलुङ्गं परियादियिस्सति। मत्थलुङ्गस्स परियादाना सेट्ठि गहपति कालं करिस्सति। सुदिट्ठो तेहि आचरियेहि। ये ते आचरिया एवमाहंसु – सत्तमं दिवसं सेट्ठि गहपति कालं करिस्सतीति – तेहायं खुद्दको पाणको दिट्ठो। सत्तमं दिवसं सेट्ठिस्स गहपतिस्स मत्थलुङ्गं परियादियिस्सति। मत्थलुङ्गस्स परियादाना सेट्ठि गहपति कालं करिस्सति। सुदिट्ठो तेहि आचरियेही’’ति। सिब्बिनिं सम्पटिपाटेत्वा सीसच्छविं सिब्बित्वा आलेपं अदासि। अथ खो सेट्ठि गहपति सत्ताहस्स अच्‍चयेन जीवकं कोमारभच्‍चं एतदवोच – ‘‘नाहं, आचरिय, सक्‍कोमि एकेन पस्सेन सत्तमासे निपज्‍जितु’’न्ति। ‘‘ननु मे त्वं, गहपति, पटिस्सुणि – सक्‍कोमहं, आचरिय, एकेन पस्सेन सत्तमासे निपज्‍जितु’’न्ति? ‘‘सच्‍चाहं, आचरिय, पटिस्सुणिं, अपाहं मरिस्सामि, नाहं सक्‍कोमि एकेन पस्सेन सत्तमासे निपज्‍जितु’’न्ति। ‘‘तेन हि त्वं, गहपति, दुतियेन पस्सेन सत्तमासे निपज्‍जाही’’ति। अथ खो सेट्ठि गहपति सत्ताहस्स अच्‍चयेन जीवकं कोमारभच्‍चं एतदवोच – ‘‘नाहं, आचरिय, सक्‍कोमि दुतियेन पस्सेन सत्तमासे निपज्‍जितु’’न्ति। ‘‘ननु मे त्वं, गहपति, पटिस्सुणि – सक्‍कोमहं, आचरिय, दुतियेन पस्सेन सत्तमासे निपज्‍जितु’’न्ति? ‘‘सच्‍चाहं, आचरिय, पटिस्सुणिं, अपाहं मरिस्सामि, नाहं, आचरिय, सक्‍कोमि दुतियेन पस्सेन सत्तमासे निपज्‍जितु’’न्ति। ‘‘तेन हि त्वं, गहपति, उत्तानो सत्तमासे निपज्‍जाही’’ति। अथ खो सेट्ठि गहपति सत्ताहस्स अच्‍चयेन जीवकं कोमारभच्‍चं एतदवोच – ‘‘नाहं, आचरिय, सक्‍कोमि उत्तानो सत्तमासे निपज्‍जितु’’न्ति। ‘‘ननु मे त्वं, गहपति, पटिस्सुणि – सक्‍कोमहं, आचरिय, उत्तानो सत्तमासे निपज्‍जितु’’न्ति? ‘‘सच्‍चाहं, आचरिय, पटिस्सुणिं, अपाहं मरिस्सामि, नाहं सक्‍कोमि उत्तानो सत्तमासे निपज्‍जितु’’न्ति। ‘‘अहं चे तं, गहपति, न वदेय्यं, एत्तकम्पि त्वं न निपज्‍जेय्यासि, अपि च पटिकच्‍चेव मया ञातो – तीहि सत्ताहेहि सेट्ठि गहपति अरोगो भविस्सतीति। उट्ठेहि , गहपति, अरोगोसि। जानासि किं मे देय्यधम्मो’’ति? ‘‘सब्बं सापतेय्यञ्‍च ते, आचरिय, होतु, अहञ्‍च ते दासो’’ति। ‘‘अलं, गहपति, मा मे त्वं सब्बं सापतेय्यं अदासि, मा च मे दासो। रञ्‍ञो सतसहस्सं देहि, मय्हं सतसहस्स’’न्ति। अथ खो सेट्ठि गहपति अरोगो समानो रञ्‍ञो सतसहस्सं अदासि, जीवकस्स कोमारभच्‍चस्स सतसहस्सं।  
राजगहसेट्ठिवत्थु निट्ठितं।  


## २०६. सेट्ठिपुत्तवत्थु

३३३. तेन खो पन समयेन बाराणसेय्यकस्स सेट्ठिपुत्तस्स मोक्खचिकाय कीळन्तस्स अन्तगण्ठाबाधो होति, येन यागुपि पीता न सम्मा परिणामं गच्छति, भत्तम्पि भुत्तं न सम्मा परिणामं गच्छति, उच्‍चारोपि पस्सावोपि न पगुणो। सो तेन किसो होति लूखो दुब्बण्णो उप्पण्डुप्पण्डुकजातो धमनिसन्थतगत्तो। अथ खो बाराणसेय्यकस्स सेट्ठिस्स एतदहोसि – ‘‘मय्हं खो पुत्तस्स तादिसो आबाधो, येन यागुपि पीता न सम्मा परिणामं गच्छति, भत्तम्पि भुत्तं न सम्मा परिणामं गच्छति, उच्‍चारोपि पस्सावोपि न पगुणो। सो तेन किसो लूखो दुब्बण्णो उप्पण्डुप्पण्डुकजातो धमनिसन्थतगत्तो। यंनूनाहं राजगहं गन्त्वा राजानं जीवकं वेज्‍जं याचेय्यं पुत्तं मे तिकिच्छितु’’न्ति। अथ खो बाराणसेय्यको सेट्ठि राजगहं गन्त्वा येन राजा मागधो सेनियो बिम्बिसारो तेनुपसङ्कमि, उपसङ्कमित्वा राजानं मागधं सेनियं बिम्बिसारं एतदवोच – ‘‘मय्हं खो, देव, पुत्तस्स तादिसो आबाधो, येन यागुपि पीता न सम्मा परिणामं गच्छति, भत्तम्पि भुत्तं न सम्मा परिणामं गच्छति, उच्‍चारोपि पस्सावोपि न पगुणो। सो तेन किसो लूखो दुब्बण्णो उप्पण्डुप्पण्डुकजातो धमनिसन्थतगत्तो। साधु देवो जीवकं वेज्‍जं आणापेतु पुत्तं मे तिकिच्छितु’’न्ति।  
अथ खो राजा मागधो सेनियो बिम्बिसारो जीवकं कोमारभच्‍चं आणापेसि – ‘‘गच्छ, भणे जीवक, बाराणसिं गन्त्वा बाराणसेय्यकं सेट्ठिपुत्तं तिकिच्छाही’’ति। ‘‘एवं, देवा’’ति खो जीवको कोमारभच्‍चो रञ्‍ञो मागधस्स सेनियस्स बिम्बिसारस्स पटिस्सुत्वा बाराणसिं गन्त्वा येन बाराणसेय्यको सेट्ठिपुत्तो तेनुपसङ्कमि, उपसङ्कमित्वा बाराणसेय्यकस्स सेट्ठिपुत्तस्स विकारं सल्‍लक्खेत्वा जनं उस्सारेत्वा तिरोकरणियं परिक्खिपित्वा थम्भे उब्बन्धित्वा [उपनिबन्धित्वा (सी॰ स्या॰)] भरियं पुरतो ठपेत्वा उदरच्छविं उप्पाटेत्वा अन्तगण्ठिं नीहरित्वा भरियाय दस्सेसि – ‘‘पस्स ते सामिकस्स आबाधं, इमिना यागुपि पीता न सम्मा परिणामं गच्छति, भत्तम्पि भुत्तं न सम्मा परिणामं गच्छति, उच्‍चारोपि पस्सावोपि न पगुणो; इमिनायं किसो लूखो दुब्बण्णो उप्पण्डुप्पण्डुकजातो धमनिसन्थतगत्तो’’ति। अन्तगण्ठिं विनिवेठेत्वा अन्तानि पटिपवेसेत्वा उदरच्छविं सिब्बित्वा आलेपं अदासि। अथ खो बाराणसेय्यको सेट्ठिपुत्तो नचिरस्सेव अरोगो अहोसि। अथ खो बाराणसेय्यको सेट्ठि ‘पुत्तो मे अरोगो ठितो’ति [अरोगापितोति (सी॰)] जीवकस्स कोमारभच्‍चस्स सोळससहस्सानि पादासि। अथ खो जीवको कोमारभच्‍चो तानि सोळससहस्सानि आदाय पुनदेव राजगहं पच्‍चागञ्छि ।  
सेट्ठिपुत्तवत्थु निट्ठितं।  


## २०७. पज्‍जोतराजवत्थु

३३४. तेन खो पन समयेन रञ्‍ञो [उज्‍जेनियं रञ्‍ञो (स्या॰)] पज्‍जोतस्स पण्डुरोगाबाधो होति। बहू महन्ता महन्ता दिसापामोक्खा वेज्‍जा आगन्त्वा नासक्खिंसु अरोगं कातुं। बहुं हिरञ्‍ञं आदाय अगमंसु। अथ खो राजा पज्‍जोतो रञ्‍ञो मागधस्स सेनियस्स बिम्बिसारस्स सन्तिके दूतं पाहेसि – ‘‘मय्हं खो तादिसो आबाधो, साधु देवो जीवकं वेज्‍जं आणापेतु, सो मं तिकिच्छिस्सती’’ति। अथ खो राजा मागधो सेनियो बिम्बिसारो जीवकं कोमारभच्‍चं आणापेसि – ‘‘गच्छ, भणे जीवक; उज्‍जेनिं गन्त्वा राजानं पज्‍जोतं तिकिच्छाही’’ति। ‘‘एवं, देवा’’ति खो जीवको कोमारभच्‍चो रञ्‍ञो मागधस्स सेनियस्स बिम्बिसारस्स पटिस्सुत्वा उज्‍जेनिं गन्त्वा येन राजा पज्‍जोतो तेनुपसङ्कमि; उपसङ्कमित्वा रञ्‍ञो पज्‍जोतस्स विकारं सल्‍लक्खेत्वा राजानं पज्‍जोतं एतदवोच – ‘‘सप्पिं देहि [इदं पदद्वयं सी॰ स्या॰ पोत्थकेसु नत्थि], सप्पिं देव, निप्पचिस्सामि। तं देवो पिविस्सती’’ति। ‘‘अलं, भणे जीवक, यं ते सक्‍का विना सप्पिना अरोगं कातुं तं करोहि। जेगुच्छं मे सप्पि, पटिकूल’’न्ति। अथ खो जीवकस्स कोमारभच्‍चस्स एतदहोसि – ‘‘इमस्स खो रञ्‍ञो तादिसो आबाधो , न सक्‍का विना सप्पिना अरोगं कातुं। यंनूनाहं सप्पिं निप्पचेय्यं कसाववण्णं कसावगन्धं कसावरस’’न्ति। अथ खो जीवको कोमारभच्‍चो नानाभेसज्‍जेहि सप्पिं निप्पचि कसाववण्णं कसावगन्धं कसावरसं। अथ खो जीवकस्स कोमारभच्‍चस्स एतदहोसि – ‘‘इमस्स खो रञ्‍ञो सप्पि पीतं परिणामेन्तं उद्देकं दस्सति। चण्डोयं राजा घातापेय्यापि मं। यंनूनाहं पटिकच्‍चेव आपुच्छेय्य’’न्ति। अथ खो जीवको कोमारभच्‍चो येन राजा पज्‍जोतो तेनुपसङ्कमि, उपसङ्कमित्वा राजानं पज्‍जोतं एतदवोच – ‘‘मयं खो, देव, वेज्‍जा नाम तादिसेन मुहुत्तेन मूलानि उद्धराम भेसज्‍जानि संहराम। साधु देवो वाहनागारेसु च द्वारेसु च आणापेतु – येन वाहनेन जीवको इच्छति तेन वाहनेन गच्छतु, येन द्वारेन इच्छति तेन द्वारेन गच्छतु, यं कालं इच्छति तं कालं गच्छतु, यं कालं इच्छति तं कालं पविसतू’’ति। अथ खो राजा पज्‍जोतो वाहनागारेसु च द्वारेसु च आणापेसि – ‘‘येन वाहनेन जीवको इच्छति तेन वाहनेन गच्छतु, येन द्वारेन इच्छति तेन द्वारेन गच्छतु, यं कालं इच्छति तं कालं गच्छतु, यं कालं इच्छति तं कालं पविसतू’’ति।  
तेन खो पन समयेन रञ्‍ञो पज्‍जोतस्स भद्दवतिका नाम हत्थिनिका पञ्‍ञासयोजनिका होति। अथ खो जीवको कोमारभच्‍चो रञ्‍ञो पज्‍जोतस्स सप्पिं [तं सप्पिं (स्या॰)] उपनामेसि – ‘‘कसावं देवो पिवतू’’ति। अथ खो जीवको कोमारभच्‍चो राजानं पज्‍जोतं सप्पिं पायेत्वा हत्थिसालं गन्त्वा भद्दवतिकाय हत्थिनिकाय नगरम्हा निप्पति ।  
अथ खो रञ्‍ञो पज्‍जोतस्स तं सप्पि पीतं परिणामेन्तं उद्देकं अदासि। अथ खो राजा पज्‍जोतो मनुस्से एतदवोच – ‘‘दुट्ठेन, भणे, जीवकेन सप्पिं पायितोम्हि। तेन हि, भणे, जीवकं वेज्‍जं विचिनथा’’ति। ‘‘भद्दवतिकाय, देव, हत्थिनिकाय नगरम्हा निप्पतितो’’ति। तेन खो पन समयेन रञ्‍ञो पज्‍जोतस्स काको नाम दासो सट्ठियोजनिको होति, अमनुस्सेन पटिच्‍च जातो। अथ खो राजा पज्‍जोतो काकं दासं आणापेसि – ‘‘गच्छ, भणे काक, जीवकं वेज्‍जं निवत्तेहि – राजा तं, आचरिय, निवत्तापेतीति। एते खो, भणे काक, वेज्‍जा नाम बहुमाया। मा चस्स किञ्‍चि पटिग्गहेसी’’ति।  
अथ खो काको दासो जीवकं कोमारभच्‍चं अन्तरामग्गे कोसम्बियं सम्भावेसि  
पातरासं करोन्तं। अथ खो काको दासो जीवकं कोमारभच्‍चं एतदवोच – ‘‘राजा तं, आचरिय, निवत्तापेती’’ति। ‘‘आगमेहि, भणे काक, याव भुञ्‍जाम [भुञ्‍जामि (सी॰ स्या॰)]। हन्द, भणे काक, भुञ्‍जस्सू’’ति। ‘‘अलं, आचरिय, रञ्‍ञाम्हि आणत्तो – एते खो, भणे काक, वेज्‍जा नाम बहुमाया, मा चस्स किञ्‍चि पटिग्गहेसी’’ति। तेन खो पन समयेन जीवको कोमारभच्‍चो नखेन भेसज्‍जं ओलुम्पेत्वा आमलकञ्‍च खादति पानीयञ्‍च पिवति। अथ खो जीवको कोमारभच्‍चो काकं दासं एतदवोच – ‘‘हन्द, भणे काक, आमलकञ्‍च खाद पानीयञ्‍च पिवस्सू’’ति। अथ खो काको दासो – अयं खो वेज्‍जो आमलकञ्‍च खादति पानीयञ्‍च पिवति, न अरहति किञ्‍चि पापकं होतुन्ति – उपड्ढामलकञ्‍च खादि पानीयञ्‍च अपायि। तस्स तं उपड्ढामलकं खादितं तत्थेव निच्छारेसि। अथ खो काको दासो जीवकं कोमारभच्‍चं एतदवोच – ‘‘अत्थि मे, आचरिय, जीवित’’न्ति? ‘‘मा, भणे काक, भायि, त्वं चेव अरोगो भविस्ससि राजा च। चण्डो सो राजा घातापेय्यापि मं, तेनाहं न निवत्तामी’’ति भद्दवतिकं हत्थिनिकं काकस्स निय्यादेत्वा येन राजगहं तेन पक्‍कामि। अनुपुब्बेन येन राजा मागधो सेनियो बिम्बिसारो तेनुपसङ्कमि; उपसङ्कमित्वा रञ्‍ञो मागधस्स सेनियस्स बिम्बिसारस्स एतमत्थं आरोचेसि। ‘‘सुट्ठु, भणे जीवक, अकासि यम्पि न निवत्तो, चण्डो सो राजा घातापेय्यापि त’’न्ति। अथ खो राजा पज्‍जोतो अरोगो समानो जीवकस्स कोमारभच्‍चस्स सन्तिके दूतं पाहेसि – ‘‘आगच्छतु जीवको, वरं दस्सामी’’ति। ‘‘अलं, अय्यो [देव (स्या॰)], अधिकारं मे देवो सरतू’’ति।  
पज्‍जोतराजवत्थु निट्ठितं।  


## २०८. सिवेय्यकदुस्सयुगकथा

३३५. तेन खो पन समयेन रञ्‍ञो पज्‍जोतस्स सिवेय्यकं दुस्सयुगं उप्पन्‍नं होति – बहूनं [बहुन्‍नं (सी॰ स्या॰)] दुस्सानं बहूनं दुस्सयुगानं बहूनं दुस्सयुगसतानं बहूनं दुस्सयुगसहस्सानं बहूनं दुस्सयुगसतसहस्सानं अग्गञ्‍च सेट्ठञ्‍च मोक्खञ्‍च उत्तमञ्‍च पवरञ्‍च। अथ खो राजा पज्‍जोतो तं सिवेय्यकं दुस्सयुगं जीवकस्स कोमारभच्‍चस्स पाहेसि। अथ खो जीवकस्स कोमारभच्‍चस्स एतदहोसि – ‘‘इदं खो मे सिवेय्यकं दुस्सयुगं रञ्‍ञा पज्‍जोतेन पहितं – बहूनं दुस्सानं बहूनं दुस्सयुगानं बहूनं दुस्सयुगसतानं बहूनं दुस्सयुगसहस्सानं बहूनं दुस्सयुगसतसहस्सानं अग्गञ्‍च सेट्ठञ्‍च मोक्खञ्‍च उत्तमञ्‍च पवरञ्‍च। नयिदं अञ्‍ञो कोचि पच्‍चारहति अञ्‍ञत्र तेन भगवता अरहता सम्मासम्बुद्धेन, रञ्‍ञा वा मागधेन सेनियेन बिम्बिसारेना’’ति।  
सिवेय्यकदुस्सयुगकथा निट्ठिता।  


## २०९. समत्तिंसविरेचनकथा

३३६. तेन खो पन समयेन भगवतो कायो दोसाभिसन्‍नो होति। अथ खो भगवा आयस्मन्तं आनन्दं आमन्तेसि – ‘‘दोसाभिसन्‍नो खो, आनन्द, तथागतस्स कायो। इच्छति तथागतो विरेचनं पातु’’न्ति। अथ खो आयस्मा आनन्दो येन जीवको कोमारभच्‍चो तेनुपसङ्कमि; उपसङ्कमित्वा जीवकं कोमारभच्‍चं एतदवोच – ‘‘दोसाभिसन्‍नो खो, आवुसो जीवक, तथागतस्स कायो। इच्छति तथागतो विरेचनं पातु’’न्ति। ‘‘तेन हि, भन्ते आनन्द, भगवतो कायं कतिपाहं सिनेहेथा’’ति। अथ खो आयस्मा आनन्दो भगवतो कायं कतिपाहं सिनेहेत्वा येन जीवको कोमारभच्‍चो तेनुपसङ्कमि; उपसङ्कमित्वा जीवकं कोमारभच्‍चं एतदवोच – ‘‘सिनिद्धो खो, आवुसो जीवक, तथागतस्स कायो। यस्स दानि कालं मञ्‍ञसी’’ति। अथ खो जीवकस्स कोमारभच्‍चस्स एतदहोसि – ‘‘न खो मेतं पतिरूपं योहं भगवतो ओळारिकं विरेचनं ददेय्य’’न्ति। तीणि उप्पलहत्थानि नानाभेसज्‍जेहि परिभावेत्वा येन भगवा तेनुपसङ्कमि, उपसङ्कमित्वा एकं उप्पलहत्थं भगवतो उपनामेसि – ‘‘इमं, भन्ते, भगवा पठमं उप्पलहत्थं उपसिङ्घतु। इदं भगवन्तं दसक्खत्तुं विरेचेस्सती’’ति। दुतियं उप्पलहत्थं भगवतो उपनामेसि – ‘‘इमं, भन्ते, भगवा दुतियं उप्पलहत्थं उपसिङ्घतु। इदं भगवन्तं दसक्खत्तुं विरेचेस्सती’’ति। ततियं उप्पलहत्थं भगवतो उपनामेसि – ‘‘इमं, भन्ते , भगवा ततियं उप्पलहत्थं उपसिङ्घतु। इदं भगवन्तं दसक्खत्तुं विरेचेस्सती’’ति । एवं भगवतो समत्तिंसाय विरेचनं भविस्सतीति। अथ खो जीवको कोमारभच्‍चो भगवतो समत्तिंसाय विरेचनं दत्वा भगवन्तं अभिवादेत्वा पदक्खिणं कत्वा पक्‍कामि। अथ खो जीवकस्स कोमारभच्‍चस्स बहि द्वारकोट्ठका निक्खन्तस्स एतदहोसि – ‘‘मया खो भगवतो समत्तिंसाय विरेचनं दिन्‍नं। दोसाभिसन्‍नो तथागतस्स कायो । न भगवन्तं समत्तिंसक्खत्तुं विरेचेस्सति, एकूनत्तिंसक्खत्तुं भगवन्तं विरेचेस्सति। अपि च, भगवा विरित्तो नहायिस्सति। नहातं भगवन्तं सकिं विरेचेस्सति। एवं भगवतो समत्तिंसाय विरेचनं भविस्सती’’ति।  
अथ खो भगवा जीवकस्स कोमारभच्‍चस्स चेतसा चेतोपरिवितक्‍कमञ्‍ञाय आयस्मन्तं आनन्दं आमन्तेसि – ‘‘इधानन्द, जीवकस्स कोमारभच्‍चस्स बहि द्वारकोट्ठका निक्खन्तस्स एतदहोसि – ‘मया खो भगवतो समत्तिंसाय विरेचनं दिन्‍नं। दोसाभिसन्‍नो तथागतस्स कायो। न भगवन्तं समतिंसक्खत्तुं विरेचेस्सति, एकूनतिंसक्खत्तुं भगवन्तं विरेचेस्सति। अपि च, भगवा विरित्तो नहायिस्सति। नहातं भगवन्तं सकिं विरेचेस्सति। एवं भगवतो समत्तिंसाय विरेचनं भविस्सती’ति। तेन हानन्द, उण्होदकं पटियादेही’’ति। ‘‘एवं, भन्ते’’ति खो आयस्मा आनन्दो भगवतो पटिस्सुणित्वा उण्होदकं पटियादेसि।  
अथ खो जीवको कोमारभच्‍चो येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्‍नो खो जीवको कोमारभच्‍चो भगवन्तं एतदवोच – ‘‘विरित्तो, भन्ते, भगवा’’ति? ‘‘विरित्तोम्हि, जीवका’’ति। इध मय्हं, भन्ते, बहि द्वारकोट्ठका निक्खन्तस्स एतदहोसि – ‘‘मया खो भगवतो समत्तिंसाय विरेचनं दिन्‍नं। दोसाभिसन्‍नो तथागतस्स कायो। न भगवन्तं समत्तिंसक्खत्तुं विरेचेस्सति, एकूनत्तिंसक्खत्तुं भगवन्तं विरेचेस्सति। अपि च, भगवा विरित्तो नहायिस्सति। नहातं भगवन्तं सकिं विरेचेस्सति। एवं भगवतो समत्तिंसाय विरेचनं भविस्सती’’ति। नहायतु, भन्ते, भगवा, नहायतु सुगतोति। अथ खो भगवा उण्होदकं नहायि। नहातं भगवन्तं सकिं विरेचेसि। एवं भगवतो समत्तिंसाय विरेचनं अहोसि। अथ खो जीवको कोमारभच्‍चो भगवन्तं एतदवोच – ‘‘याव, भन्ते, भगवतो कायो पकतत्तो होति, अलं [अहं ताव यूसपिण्टपातेनाति (सी॰), अलं यूसपिण्टकेनाति (स्या॰)] यूसपिण्डपातेना’’ति।  
समत्तिंसविरेचनकथा निट्ठिता।  


## २१०. वरयाचनाकथा

३३७. अथ खो भगवतो कायो नचिरस्सेव पकतत्तो अहोसि। अथ खो जीवको कोमारभच्‍चो तं सिवेय्यकं दुस्सयुगं आदाय येन भगवा तेनुपसङ्कमि , उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्‍नो खो जीवको कोमारभच्‍चो भगवन्तं एतदवोच – ‘‘एकाहं, भन्ते, भगवन्तं वरं याचामी’’ति। ‘‘अतिक्‍कन्तवरा खो, जीवक, तथागता’’ति। ‘‘यञ्‍च, भन्ते, कप्पति यञ्‍च अनवज्‍ज’’न्ति। ‘‘वदेहि, जीवका’’ति। ‘‘भगवा, भन्ते, पंसुकूलिको, भिक्खुसङ्घो च। इदं मे, भन्ते, सिवेय्यकं दुस्सयुगं रञ्‍ञा पज्‍जोतेन पहितं – बहूनं दुस्सानं बहूनं दुस्सयुगानं बहूनं दुस्सयुगसतानं बहूनं दुस्सयुगसहस्सानं बहूनं दुस्सयुगसतसहस्सानं अग्गञ्‍च सेट्ठञ्‍च मोक्खञ्‍च उत्तमञ्‍च पवरञ्‍च। पटिग्गण्हातु मे, भन्ते, भगवा सिवेय्यकं दुस्सयुगं; भिक्खुसङ्घस्स च गहपतिचीवरं अनुजानातू’’ति। पटिग्गहेसि भगवा सिवेय्यकं दुस्सयुगं। अथ खो भगवा जीवकं कोमारभच्‍चं धम्मिया कथाय सन्दस्सेसि समादपेसि समुत्तेजेसि सम्पहंसेसि। अथ खो जीवको कोमारभच्‍चो भगवता धम्मिया कथाय सन्दस्सितो समादपितो समुत्तेजितो सम्पहंसितो उट्ठायासना भगवन्तं अभिवादेत्वा पदक्खिणं कत्वा पक्‍कामि। अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि – ‘‘अनुजानामि, भिक्खवे, गहपतिचीवरं। यो इच्छति, पंसुकूलिको होतु। यो इच्छति, गहपतिचीवरं सादियतु। इतरीतरेनपाहं [पहं (सी॰), चाहं (स्या॰)], भिक्खवे, सन्तुट्ठिं वण्णेमी’’ति।  
अस्सोसुं खो राजगहे मनुस्सा – ‘‘भगवता किर भिक्खूनं गहपतिचीवरं अनुञ्‍ञात’’न्ति। ते च मनुस्सा हट्ठा अहेसुं उदग्गा ‘‘इदानि खो मयं दानानि दस्साम पुञ्‍ञानि करिस्साम, यतो भगवता भिक्खूनं गहपतिचीवरं अनुञ्‍ञात’’न्ति। एकाहेनेव राजगहे बहूनि चीवरसहस्सानि उप्पज्‍जिंसु।  
अस्सोसुं खो जानपदा मनुस्सा – ‘‘भगवता किर भिक्खूनं गहपतिचीवरं अनुञ्‍ञात’’न्ति। ते च मनुस्सा हट्ठा अहेसुं उदग्गा – ‘‘इदानि खो मयं दानानि दस्साम पुञ्‍ञानि करिस्साम, यतो भगवता भिक्खूनं गहपतिचीवरं अनुञ्‍ञात’’न्ति। जनपदेपि एकाहेनेव बहूनि चीवरसहस्सानि उप्पज्‍जिंसु।  
तेन खो पन समयेन सङ्घस्स पावारो उप्पन्‍नो होति। भगवतो एतमत्थं आरोचेसुं। अनुजानामि, भिक्खवे, पावारन्ति।  
कोसेय्यपावारो उप्पन्‍नो होति। भगवतो एतमत्थं आरोचेसुं। अनुजानामि, भिक्खवे, कोसेय्यपावारन्ति।  
कोजवं उप्पन्‍नं होति। भगवतो एतमत्थं आरोचेसुं। अनुजानामि, भिक्खवे, कोजवन्ति।  
वरयाचनाकथा निट्ठिता।  
पठमभाणवारो निट्ठितो।  


## २११. कम्बलानुजाननादिकथा

३३८. तेन खो पन समयेन कासिराजा जीवकस्स कोमारभच्‍चस्स अड्ढकासिकं कम्बलं पाहेसि उपड्ढकासिनं खममानं। अथ खो जीवको कोमारभच्‍चो तं अड्ढकासिकं कम्बलं आदाय येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्‍नो खो जीवको कोमारभच्‍चो भगवन्तं एतदवोच – ‘‘अयं मे, भन्ते, अड्ढकासिको कम्बलो कासिरञ्‍ञा पहितो उपड्ढकासिनं खममानो। पटिग्गण्हातु मे, भन्ते, भगवा कम्बलं, यं ममस्स दीघरत्तं हिताय सुखाया’’ति। पटिग्गहेसि भगवा कम्बलं। अथ खो भगवा जीवकं कोमारभच्‍चं धम्मिया कथाय सन्दस्सेसि…पे॰… पदक्खिणं कत्वा पक्‍कामि। अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि – ‘‘अनुजानामि, भिक्खवे, कम्बल’’न्ति।  
३३९. तेन खो पन समयेन सङ्घस्स उच्‍चावचानि चीवरानि उप्पन्‍नानि होन्ति। अथ खो भिक्खूनं एतदहोसि – ‘‘किं नु खो भगवता चीवरं अनुञ्‍ञातं , किं अननुञ्‍ञात’’न्ति? भगवतो एतमत्थं आरोचेसुं। अनुजानामि, भिक्खवे, छ चीवरानि – खोमं कप्पासिकं कोसेय्यं कम्बलं साणं भङ्गन्ति।  
३४०. तेन खो पन समयेन ये ते भिक्खू गहपतिचीवरं सादियन्ति ते कुक्‍कुच्‍चायन्ता पंसुकूलं न सादियन्ति – एकंयेव भगवता चीवरं अनुञ्‍ञातं, न द्वेति। भगवतो एतमत्थं आरोचेसुं। अनुजानामि, भिक्खवे, गहपतिचीवरं सादियन्तेन पंसुकूलम्पि सादियितुं; तदुभयेनपाहं, भिक्खवे, सन्तुट्ठिं वण्णेमीति।  
कम्बलानुजाननादिकथा निट्ठिता।  


## २१२. पंसुकूलपरियेसनकथा

३४१. तेन खो पन समयेन सम्बहुला भिक्खू कोसलेसु जनपदे अद्धानमग्गप्पटिपन्‍ना होन्ति। एकच्‍चे भिक्खू सुसानं ओक्‍कमिंसु पंसुकूलाय, एकच्‍चे भिक्खू नागमेसुं। ये ते भिक्खू सुसानं ओक्‍कमिंसु पंसुकूलाय ते पंसुकूलानि लभिंसु। ये ते भिक्खू नागमेसुं ते एवमाहंसु – ‘‘अम्हाकम्पि, आवुसो, भागं देथा’’ति। ते एवमाहंसु – ‘‘न मयं, आवुसो, तुम्हाकं भागं दस्साम। किस्स तुम्हे नागमित्था’’ति? भगवतो एतमत्थं आरोचेसुं। अनुजानामि, भिक्खवे, नागमेन्तानं नाकामा भागं दातुन्ति।  
तेन खो पन समयेन सम्बहुला भिक्खू कोसलेसु जनपदे अद्धानमग्गप्पटिपन्‍ना होन्ति। एकच्‍चे भिक्खू सुसानं ओक्‍कमिंसु पंसुकूलाय, एकच्‍चे भिक्खू आगमेसुं। ये ते भिक्खू सुसानं ओक्‍कमिंसु पंसुकूलाय ते पंसुकूलानि लभिंसु। ये ते भिक्खू आगमेसुं ते एवमाहंसु – ‘‘अम्हाकम्पि, आवुसो, भागं देथा’’ति। ते एवमाहंसु – ‘‘न मयं, आवुसो, तुम्हाकं भागं दस्साम। किस्स तुम्हे न ओक्‍कमित्था’’ति? भगवतो एतमत्थं आरोचेसुं। अनुजानामि, भिक्खवे, आगमेन्तानं अकामा भागं दातुन्ति।  
तेन खो पन समयेन सम्बहुला भिक्खू कोसलेसु जनपदे अद्धानमग्गप्पटिपन्‍ना होन्ति। एकच्‍चे भिक्खू पठमं सुसानं ओक्‍कमिंसु पंसुकूलाय, एकच्‍चे भिक्खू पच्छा ओक्‍कमिंसु। ये ते भिक्खू पठमं सुसानं ओक्‍कमिंसु पंसुकूलाय ते पंसुकूलानि लभिंसु। ये ते भिक्खू पच्छा ओक्‍कमिंसु ते न लभिंसु। ते एवमाहंसु – ‘‘अम्हाकम्पि, आवुसो , भागं देथा’’ति। ते एवमाहंसु – ‘‘न मयं, आवुसो, तुम्हाकं भागं दस्साम। किस्स तुम्हे पच्छा ओक्‍कमित्था’’ति? भगवतो एतमत्थं आरोचेसुं। अनुजानामि, भिक्खवे, पच्छा ओक्‍कन्तानं नाकामा भागं दातुन्ति।  
तेन खो पन समयेन सम्बहुला भिक्खू कोसलेसु जनपदे अद्धानमग्गप्पटिपन्‍ना होन्ति। ते सदिसा सुसानं ओक्‍कमिंसु पंसुकूलाय। एकच्‍चे भिक्खू पंसुकूलानि लभिंसु, एकच्‍चे भिक्खू न लभिंसु । ये ते भिक्खू न लभिंसु, ते एवमाहंसु – ‘‘अम्हाकम्पि, आवुसो, भागं देथा’’ति। ते एवमाहंसु – ‘‘न मयं, आवुसो, तुम्हाकं भागं दस्साम। किस्स तुम्हे न लभित्था’’ति? भगवतो एतमत्थं आरोचेसुं। अनुजानामि, भिक्खवे, सदिसानं ओक्‍कन्तानं अकामा भागं दातुन्ति।  
तेन खो पन समयेन सम्बहुला भिक्खू कोसलेसु जनपदे अद्धानमग्गप्पटिपन्‍ना होन्ति। ते कतिकं कत्वा सुसानं ओक्‍कमिंसु पंसुकूलाय। एकच्‍चे भिक्खू पंसुकूलानि लभिंसु, एकच्‍चे भिक्खू न लभिंसु। ये ते भिक्खू न लभिंसु ते एवमाहंसु – ‘‘अम्हाकम्पि, आवुसो, भागं देथा’’ति। ते एवमाहंसु – ‘‘न मयं, आवुसो, तुम्हाकं भागं दस्साम। किस्स तुम्हे न लभित्था’’ति? भगवतो एतमत्थं आरोचेसुं। अनुजानामि, भिक्खवे, कतिकं कत्वा ओक्‍कन्तानं अकामा भागं दातुन्ति।  
पंसुकूलपरियेसनकथा निट्ठिता।  


## २१३. चीवरपटिग्गाहकसम्मुतिकथा

३४२. तेन खो पन समयेन मनुस्सा चीवरं आदाय आरामं आगच्छन्ति। ते पटिग्गाहकं अलभमाना पटिहरन्ति। चीवरं परित्तं उप्पज्‍जति। भगवतो एतमत्थं आरोचेसुं। अनुजानामि, भिक्खवे, पञ्‍चहङ्गेहि समन्‍नागतं भिक्खुं चीवरपटिग्गाहकं सम्मन्‍नितुं – यो न छन्दागतिं गच्छेय्य, न दोसागतिं गच्छेय्य, न मोहागतिं गच्छेय्य, न भयागतिं गच्छेय्य, गहितागहितञ्‍च जानेय्य। एवञ्‍च पन, भिक्खवे, सम्मन्‍नितब्बो। पठमं भिक्खु याचितब्बो; याचित्वा ब्यत्तेन भिक्खुना पटिबलेन सङ्घो ञापेतब्बो –  
‘‘सुणातु मे, भन्ते, सङ्घो। यदि सङ्घस्स पत्तकल्‍लं सङ्घो इत्थन्‍नामं भिक्खुं चीवरपटिग्गाहकं सम्मन्‍नेय्य। एसा ञत्ति।  
‘‘सुणातु मे, भन्ते, सङ्घो। सङ्घो इत्थन्‍नामं भिक्खुं चीवरपटिग्गाहकं सम्मन्‍नति। यस्सायस्मतो खमति इत्थन्‍नामस्स भिक्खुनो चीवरपटिग्गाहकस्स सम्मुति, सो तुण्हस्स; यस्स नक्खमति, सो भासेय्य।  
‘‘सम्मतो सङ्घेन इत्थन्‍नामो भिक्खु चीवरपटिग्गाहको। खमति सङ्घस्स, तस्मा तुण्ही, एवमेतं धारयामी’’ति।  
तेन खो पन समयेन चीवरपटिग्गाहका भिक्खू चीवरं पटिग्गहेत्वा तत्थेव उज्झित्वा पक्‍कमन्ति। चीवरं नस्सति। भगवतो एतमत्थं आरोचेसुं। अनुजानामि, भिक्खवे , पञ्‍चहङ्गेहि समन्‍नागतं भिक्खुं चीवरनिदहकं सम्मन्‍नितुं – यो न छन्दागतिं गच्छेय्य, न दोसागतिं गच्छेय्य, न मोहागतिं गच्छेय्य, न भयागतिं गच्छेय्य, निहितानिहितञ्‍च जानेय्य। एवञ्‍च पन, भिक्खवे, सम्मन्‍नितब्बो। पठमं भिक्खु याचितब्बो; याचित्वा ब्यत्तेन भिक्खुना पटिबलेन सङ्घो ञापेतब्बो –  
‘‘सुणातु मे, भन्ते, सङ्घो। यदि सङ्घस्स पत्तकल्‍लं, सङ्घो इत्थन्‍नामं भिक्खुं चीवरनिदहकं सम्मन्‍नेय्य। एसा ञत्ति। ‘‘सुणातु मे, भन्ते, सङ्घो। सङ्घो इत्थन्‍नामं भिक्खुं चीवरनिदहकं सम्मन्‍नति। यस्सायस्मतो खमति इत्थन्‍नामस्स भिक्खुनो चीवरनिदहकस्स सम्मुति, सो तुण्हस्स; यस्स नक्खमति, सो भासेय्य।  
‘‘सम्मतो सङ्घेन इत्थन्‍नामो भिक्खु चीवरनिदहको। खमति सङ्घस्स, तस्मा तुण्ही, एवमेतं धारयामी’’ति।  
चीवरपटिग्गाहकसम्मुतिकथा निट्ठिता।  


## २१४. भण्डागारसम्मुतिआदिकथा

३४३. तेन खो पन समयेन चीवरनिदहको भिक्खु मण्डपेपि रुक्खमूलेपि निब्बकोसेपि चीवरं निदहति, उन्दूरेहिपि उपचिकाहिपि खज्‍जन्ति। भगवतो एतमत्थं आरोचेसुं। अनुजानामि, भिक्खवे, भण्डागारं सम्मन्‍नितुं, यं सङ्घो आकङ्खति विहारं वा अड्ढयोगं वा पासादं वा हम्मियं वा गुहं वा। एवञ्‍च पन, भिक्खवे, सम्मन्‍नितब्बो। ब्यत्तेन भिक्खुना पटिबलेन सङ्घो ञापेतब्बो –  
‘‘सुणातु मे, भन्ते, सङ्घो। यदि सङ्घस्स पत्तकल्‍लं, सङ्घो इत्थन्‍नामं विहारं भण्डागारं सम्मन्‍नेय्य। एसा ञत्ति।  
‘‘सुणातु मे, भन्ते, सङ्घो। सङ्घो इत्थन्‍नामं विहारं भण्डागारं सम्मन्‍नति। यस्सायस्मतो खमति इत्थन्‍नामस्स विहारस्स भण्डागारस्स सम्मुति, सो तुण्हस्स; यस्स नक्खमति, सो भासेय्य।  
‘‘सम्मतो सङ्घेन इत्थन्‍नामो विहारो भण्डागारं। खमति सङ्घस्स , तस्मा तुण्ही, एवमेतं धारयामी’’ति।  
तेन खो पन समयेन सङ्घस्स भण्डागारे चीवरं अगुत्तं होति। भगवतो एतमत्थं आरोचेसुं। अनुजानामि, भिक्खवे, पञ्‍चहङ्गेहि समन्‍नागतं भिक्खुं भण्डागारिकं सम्मन्‍नितुं – यो न छन्दागतिं गच्छेय्य, न दोसागतिं गच्छेय्य, न मोहागतिं गच्छेय्य, न भयागतिं गच्छेय्य, गुत्तागुत्तञ्‍च जानेय्य। एवञ्‍च पन, भिक्खवे, सम्मन्‍नितब्बो। पठमं भिक्खु याचितब्बो; याचित्वा ब्यत्तेन भिक्खुना पटिबलेन सङ्घो ञापेतब्बो –  
‘‘सुणातु मे, भन्ते, सङ्घो। यदि सङ्घस्स पत्तकल्‍लं, सङ्घो इत्थन्‍नामं भिक्खुं भण्डागारिकं सम्मन्‍नेय्य। एसा ञत्ति।  
‘‘सुणातु मे, भन्ते, सङ्घो। सङ्घो इत्थन्‍नामं भिक्खुं भण्डागारिकं सम्मन्‍नति। यस्सायस्मतो खमति इत्थन्‍नामस्स भिक्खुनो भण्डागारिकस्स सम्मुति, सो तुण्हस्स; यस्स नक्खमति, सो भासेय्य।  
‘‘सम्मतो सङ्घेन इत्थन्‍नामो भिक्खु भण्डागारिको। खमति सङ्घस्स, तस्मा तुण्ही, एवमेतं धारयामी’’ति।  
तेन खो पन समयेन छब्बग्गिया भिक्खू भण्डागारिकं वुट्ठापेन्ति। भगवतो एतमत्थं आरोचेसुं। न, भिक्खवे, भण्डागारिको वुट्ठापेतब्बो। यो वुट्ठापेय्य, आपत्ति दुक्‍कटस्साति।  
तेन खो पन समयेन सङ्घस्स भण्डागारे चीवरं उस्सन्‍नं होति। भगवतो एतमत्थं आरोचेसुं। अनुजानामि, भिक्खवे , सम्मुखीभूतेन सङ्घेन भाजेतुन्ति।  
तेन खो पन समयेन सङ्घो चीवरं भाजेन्तो कोलाहलं अकासि। भगवतो एतमत्थं आरोचेसुं। अनुजानामि, भिक्खवे, पञ्‍चहङ्गेहि समन्‍नागतं भिक्खुं चीवरभाजकं सम्मन्‍नितुं – यो न छन्दागतिं गच्छेय्य, न दोसागतिं गच्छेय्य, न मोहागतिं गच्छेय्य, न भयागतिं गच्छेय्य, भाजिताभाजितञ्‍च जानेय्य। एवञ्‍च पन, भिक्खवे, सम्मन्‍नितब्बो। पठमं भिक्खु याचितब्बो; याचित्वा ब्यत्तेन भिक्खुना पटिबलेन सङ्घो ञापेतब्बो –  
‘‘सुणातु मे, भन्ते, सङ्घो। यदि सङ्घस्स पत्तकल्‍लं, सङ्घो इत्थन्‍नामं भिक्खुं चीवरभाजकं सम्मन्‍नेय्य। एसा ञत्ति।  
‘‘सुणातु मे, भन्ते, सङ्घो। सङ्घो इत्थन्‍नामं भिक्खुं चीवरभाजकं सम्मन्‍नति। यस्सायस्मतो खमति इत्थन्‍नामस्स भिक्खुनो चीवरभाजकस्स सम्मुति, सो तुण्हस्स; यस्स नक्खमति, सो भासेय्य।  
‘‘सम्मतो सङ्घेन इत्थन्‍नामो भिक्खु चीवरभाजको। खमति सङ्घस्स, तस्मा तुण्ही, एवमेतं धारयामी’’ति।  
अथ खो चीवरभाजकानं भिक्खूनं एतदहोसि – ‘‘कथं नु खो चीवरं भाजेतब्ब’’न्ति? भगवतो एतमत्थं आरोचेसुं। अनुजानामि, भिक्खवे, पठमं उच्‍चिनित्वा तुलयित्वा वण्णावण्णं कत्वा भिक्खू गणेत्वा वग्गं बन्धित्वा चीवरपटिवीसं ठपेतुन्ति।  
अथ खो चीवरभाजकानं भिक्खूनं एतदहोसि – ‘‘कथं नु खो सामणेरानं चीवरपटिवीसो दातब्बो’’ति? भगवतो एतमत्थं आरोचेसुं। अनुजानामि, भिक्खवे, सामणेरानं उपड्ढपटिवीसं दातुन्ति।  
तेन खो पन समयेन अञ्‍ञतरो भिक्खु सकेन भागेन उत्तरितुकामो होति। भगवतो एतमत्थं आरोचेसुं। अनुजानामि, भिक्खवे, उत्तरन्तस्स सकं भागं दातुन्ति।  
तेन खो पन समयेन अञ्‍ञतरो भिक्खु अतिरेकभागेन उत्तरितुकामो होति। भगवतो एतमत्थं आरोचेसुं। अनुजानामि, भिक्खवे, अनुक्खेपे दिन्‍ने अतिरेकभागं दातुन्ति।  
अथ खो चीवरभाजकानं भिक्खूनं एतदहोसि – ‘‘कथं नु खो चीवरपटिवीसो दातब्बो, आगतपटिपाटिया [आगतागतपटिपाटिया (क॰)] नु खो उदाहु यथावुड्ढ’’न्ति? भगवतो एतमत्थं आरोचेसुं। अनुजानामि, भिक्खवे, विकलके तोसेत्वा कुसपातं कातुन्ति।  
भण्डागारसम्मुतिआदिकथा निट्ठिता।  


## २१५. चीवररजनकथा

३४४. तेन खो पन समयेन भिक्खू छकणेनपि पण्डुमत्तिकायपि चीवरं रजन्ति। चीवरं दुब्बण्णं होति। भगवतो एतमत्थं आरोचेसुं। अनुजानामि , भिक्खवे, छ रजनानि – मूलरजनं, खन्धरजनं, तचरजनं, पत्तरजनं, पुप्फरजनं, फलरजनन्ति।  
तेन खो पन समयेन भिक्खू सीतुदकाय [सीतुन्दिकाय (सी॰), सीतूदकाय (स्या॰)] चीवरं रजन्ति। चीवरं दुग्गन्धं होति। भगवतो एतमत्थं आरोचेसुं। अनुजानामि, भिक्खवे, रजनं पचितुं चुल्‍लं रजनकुम्भिन्ति। रजनं उत्तरियति। भगवतो एतमत्थं आरोचेसुं। अनुजानामि, भिक्खवे, उत्तराळुम्पं [उत्तराळुपं (योजना), उत्तराळुपं (स्या॰)] बन्धितुन्ति।  
तेन खो पन समयेन भिक्खू न जानन्ति रजनं पक्‍कं वा अपक्‍कं वा। भगवतो एतमत्थं आरोचेसुं। अनुजानामि, भिक्खवे, उदके वा नखपिट्ठिकाय वा थेवकं दातुन्ति।  
तेन खो पन समयेन भिक्खू रजनं ओरोपेन्ता कुम्भिं आविञ्छन्ति [आविञ्‍जन्ति (सी॰), आवट्टन्ति (स्या॰)]। कुम्भी भिज्‍जति। भगवतो एतमत्थं आरोचेसुं। अनुजानामि, भिक्खवे, रजनुळुङ्कं [रजनाळुङ्कं (योजना)] दण्डकथालकन्ति।  
तेन खो पन समयेन भिक्खूनं रजनभाजनं न संविज्‍जति। भगवतो एतमत्थं आरोचेसुं। अनुजानामि, भिक्खवे, रजनकोलम्बं रजनघटन्ति।  
तेन खो पन समयेन भिक्खू पातियापि पत्तेपि चीवरं ओमद्दन्ति। चीवरं परिभिज्‍जति। भगवतो एतमत्थं आरोचेसुं। अनुजानामि, भिक्खवे, रजनदोणिकन्ति।  
तेन खो पन समयेन भिक्खू छमाय चीवरं पत्थरन्ति। चीवरं पंसुकितं होति। भगवतो एतमत्थं आरोचेसुं। अनुजानामि, भिक्खवे, तिणसन्थारकन्ति।  
तिणसन्थारको उपचिकाहि खज्‍जति। भगवतो एतमत्थं आरोचेसुं। अनुजानामि, भिक्खवे, चीवरवंसं चीवररज्‍जुन्ति।  
मज्झेन लग्गेन्ति। रजनं उभतो गलति। भगवतो एतमत्थं आरोचेसुं। अनुजानामि, भिक्खवे, कण्णे बन्धितुन्ति।  
कण्णो जीरति। भगवतो एतमत्थं आरोचेसुं। अनुजानामि, भिक्खवे, कण्णसुत्तकन्ति।  
रजनं एकतो गलति। भगवतो एतमत्थं आरोचेसुं। अनुजानामि, भिक्खवे, सम्परिवत्तकं सम्परिवत्तकं रजेतुं, न च अच्छिन्‍ने थेवे पक्‍कमितुन्ति।  
तेन खो पन समयेन चीवरं पत्थिन्‍नं होति। भगवतो एतमत्थं आरोचेसुं। अनुजानामि, भिक्खवे, उदके ओसारेतुन्ति।  
तेन खो पन समयेन चीवरं फरुसं होति। भगवतो एतमत्थं आरोचेसुं। अनुजानामि , भिक्खवे, पाणिना आकोटेतुन्ति ।  
तेन खो पन समयेन भिक्खू अच्छिन्‍नकानि चीवरानि धारेन्ति दन्तकासावानि। मनुस्सा उज्झायन्ति खिय्यन्ति विपाचेन्ति – सेय्यथापि नाम [सेय्यथापि (?)] गिही कामभोगिनोति। भगवतो एतमत्थं आरोचेसुं। न, भिक्खवे, अच्छिन्‍नकानि चीवरानि धारेतब्बानि। यो धारेय्य, आपत्ति दुक्‍कटस्साति।  
चीवररजनकथा निट्ठिता।  


## २१६. छिन्‍नकचीवरानुजानना

३४५. अथ खो भगवा राजगहे यथाभिरन्तं विहरित्वा येन दक्खिणागिरि तेन चारिकं पक्‍कामि। अद्दसा खो भगवा मगधखेत्तं अच्छिबद्धं [अच्‍चिबद्धं (सी॰ स्या॰), अच्छिबन्धं (क॰)] पाळिबद्धं मरियादबद्धं सिङ्घाटकबद्धं, दिस्वान आयस्मन्तं आनन्दं आमन्तेसि – ‘‘पस्ससि नो त्वं, आनन्द, मगधखेत्तं अच्छिबद्धं पाळिबद्धं मरियादबद्धं सिङ्घाटकबद्ध’’न्ति? ‘‘एवं, भन्ते’’ति। ‘‘उस्सहसि त्वं, आनन्द, भिक्खूनं एवरूपानि चीवरानि संविदहितु’’न्ति? ‘‘उस्सहामि, भगवा’’ति। अथ खो भगवा दक्खिणागिरिस्मिं यथाभिरन्तं विहरित्वा पुनदेव राजगहं पच्‍चागञ्छि। अथ खो आयस्मा आनन्दो सम्बहुलानं भिक्खूनं चीवरानि संविदहित्वा येन भगवा तेनुपसङ्कमि; उपसङ्कमित्वा भगवन्तं एतदवोच – ‘‘पस्सतु मे [पस्सथ तुम्हे (क॰)], भन्ते, भगवा चीवरानि संविदहितानी’’ति। अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि – ‘‘पण्डितो, भिक्खवे, आनन्दो; महापञ्‍ञो, भिक्खवे, आनन्दो; यत्र हि नाम मया संखित्तेन भासितस्स वित्थारेन अत्थं आजानिस्सति, कुसिम्पि नाम करिस्सति, अड्ढकुसिम्पि नाम करिस्सति, मण्डलम्पि नाम करिस्सति , अड्ढमण्डलम्पि नाम करिस्सति, विवट्टम्पि नाम करिस्सति, अनुविवट्टम्पि नाम करिस्सति, गीवेय्यकम्पि नाम करिस्सति, जङ्घेय्यकम्पि नाम करिस्सति, बाहन्तम्पि नाम करिस्सति, छिन्‍नकं भविस्सति, सत्थलूखं समणसारुप्पं पच्‍चत्थिकानञ्‍च अनभिच्छितं। अनुजानामि, भिक्खवे, छिन्‍नकं सङ्घाटिं छिन्‍नकं उत्तरासङ्गं छिन्‍नकं अन्तरवासक’’न्ति।  
छिन्‍नकचीवरानुजानना निट्ठिता।  


## २१७. तिचीवरानुजानना

३४६. अथ खो भगवा राजगहे यथाभिरन्तं विहरित्वा येन वेसाली तेन चारिकं पक्‍कामि। अद्दस खो भगवा अन्तरा च राजगहं अन्तरा च वेसालिं अद्धानमग्गप्पटिपन्‍नो सम्बहुले भिक्खू चीवरेहि उब्भण्डिते [उब्भण्डीकते (स्या॰)] सीसेपि चीवरभिसिं करित्वा खन्धेपि चीवरभिसिं करित्वा कटियापि चीवरभिसिं करित्वा आगच्छन्ते, दिस्वान भगवतो एतदहोसि – ‘‘अतिलहुं खो इमे मोघपुरिसा चीवरे बाहुल्‍लाय आवत्ता । यंनूनाहं भिक्खूनं चीवरे सीमं बन्धेय्यं, मरियादं ठपेय्य’’न्ति। अथ खो भगवा अनुपुब्बेन चारिकं चरमानो येन वेसाली तदवसरि। तत्र सुदं भगवा वेसालियं विहरति गोतमके चेतिये। तेन खो पन समयेन भगवा सीतासु हेमन्तिकासु रत्तीसु अन्तरट्ठकासु हिमपातसमये रत्तिं अज्झोकासे एकचीवरो निसीदि। न भगवन्तं सीतं अहोसि। निक्खन्ते पठमे यामे सीतं भगवन्तं अहोसि। दुतियं भगवा चीवरं पारुपि। न भगवन्तं सीतं अहोसि। निक्खन्ते मज्झिमे यामे सीतं भगवन्तं अहोसि। ततियं भगवा चीवरं पारुपि। न भगवन्तं सीतं अहोसि। निक्खन्ते पच्छिमे यामे उद्धस्ते अरुणे नन्दिमुखिया रत्तिया सीतं भगवन्तं अहोसि। चतुत्थं भगवा चीवरं पारुपि। न भगवन्तं सीतं अहोसि। अथ खो भगवतो एतदहोसि – ‘‘येपि खो ते कुलपुत्ता इमस्मिं धम्मविनये सीतालुका सीतभीरुका तेपि सक्‍कोन्ति तिचीवरेन यापेतुं। यंनूनाहं भिक्खूनं चीवरे सीमं बन्धेय्यं, मरियादं ठपेय्यं, तिचीवरं अनुजानेय्य’’न्ति। अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि – ‘‘इधाहं, भिक्खवे, अन्तरा च राजगहं अन्तरा च वेसालिं अद्धानमग्गप्पटिपन्‍नो अद्दसं सम्बहुले भिक्खू चीवरेहि उब्भण्डिते सीसेपि चीवरभिसिं करित्वा खन्धेपि चीवरभिसिं करित्वा कटियापि चीवरभिसिं करित्वा आगच्छन्ते, दिस्वान मे एतदहोसि – ‘अतिलहुं खो इमे मोघपुरिसा चीवरे बाहुल्‍लाय आवत्ता। यंनूनाहं भिक्खूनं चीवरे सीमं बन्धेय्यं, मरियादं ठपेय्य’न्ति। इधाहं, भिक्खवे, सीतासु हेमन्तिकासु रत्तीसु अन्तरट्ठकासु हिमपातसमये रत्तिं अज्झोकासे एकचीवरो निसीदिं। न मं सीतं अहोसि। निक्खन्ते पठमे यामे सीतं मं अहोसि। दुतियाहं चीवरं पारुपिं। न मं सीतं अहोसि। निक्खन्ते मज्झिमे यामे सीतं मं अहोसि। ततियाहं चीवरं पारुपिं। न मं सीतं अहोसि। निक्खन्ते पच्छिमे यामे उद्धस्ते अरुणे नन्दिमुखिया रत्तिया सीतं मं अहोसि। चतुत्थाहं चीवरं पारुपिं। न मं सीतं अहोसि। तस्स मय्हं, भिक्खवे, एतदहोसि – ‘‘येपि खो ते कुलपुत्ता इमस्मिं धम्मविनये सीतालुका सीतभीरुका तेपि सक्‍कोन्ति तिचीवरेन यापेतुं। यंनूनाहं भिक्खूनं चीवरे सीमं बन्धेय्यं, मरियादं ठपेय्यं , तिचीवरं अनुजानेय्य’न्ति। अनुजानामि, भिक्खवे, तिचीवरं – दिगुणं सङ्घाटिं, एकच्‍चियं उत्तरासङ्गं, एकच्‍चियं अन्तरवासक’’न्ति।  
तिचीवरानुजानना निट्ठिता।  


## २१८. अतिरेकचीवरकथा

३४७. [पारा॰ ४६१] तेन खो पन समयेन छब्बग्गिया भिक्खू भगवता तिचीवरं अनुञ्‍ञातन्ति अञ्‍ञेनेव तिचीवरेन गामं पविसन्ति, अञ्‍ञेन तिचीवरेन आरामे अच्छन्ति, अञ्‍ञेन तिचीवरेन नहानं ओतरन्ति। ये ते भिक्खू अप्पिच्छा ते उज्झायन्ति खिय्यन्ति विपाचेन्ति – ‘‘कथञ्हि नाम छब्बग्गिया भिक्खू अतिरेकचीवरं धारेस्सन्ती’’ति। अथ खो ते भिक्खू भगवतो एतमत्थं आरोचेसुं। अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि – ‘‘न, भिक्खवे, अतिरेकचीवरं धारेतब्बं। यो धारेय्य, यथाधम्मो कारेतब्बो’’ति।  
[पारा॰ ४६१] तेन खो पन समयेन आयस्मतो आनन्दस्स अतिरेकचीवरं उप्पन्‍नं होति। आयस्मा च आनन्दो तं चीवरं आयस्मतो सारिपुत्तस्स दातुकामो होति। आयस्मा च सारिपुत्तो साकेते विहरति। अथ खो आयस्मतो आनन्दस्स एतदहोसि – ‘‘भगवता सिक्खापदं पञ्‍ञत्तं ‘न अतिरेकचीवरं धारेतब्ब’न्ति। इदञ्‍च मे अतिरेकचीवरं उप्पन्‍नं । अहञ्‍चिमं चीवरं आयस्मतो सारिपुत्तस्स दातुकामो। आयस्मा च सारिपुत्तो साकेते विहरति। कथं नु खो मया पटिपज्‍जितब्ब’’न्ति? भगवतो एतमत्थं आरोचेसि। ‘‘कीवचिरं पनानन्द, सारिपुत्तो आगच्छिस्सती’’ति? ‘‘नवमं वा, भगवा, दिवसं, दसमं वा’’ति। अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि – ‘‘अनुजानामि, भिक्खवे, दसाहपरमं अतिरेकचीवरं धारेतु’’न्ति।  
तेन खो पन समयेन भिक्खूनं अतिरेकचीवरं उप्पन्‍नं होति। अथ खो भिक्खूनं एतदहोसि – ‘‘कथं नु खो अम्हेहि अतिरेकचीवरे पटिपज्‍जितब्ब’’न्ति? भगवतो एतमत्थं आरोचेसुं। अनुजानामि, भिक्खवे, अतिरेकचीवरं विकप्पेतुन्ति।  
३४८. अथ खो भगवा वेसालियं यथाभिरन्तं विहरित्वा येन बाराणसी तेन चारिकं पक्‍कामि। अनुपुब्बेन चारिकं चरमानो येन बाराणसी तदवसरि। तत्र सुदं भगवा बाराणसियं विहरति इसिपतने मिगदाये। तेन खो पन समयेन अञ्‍ञतरस्स भिक्खुनो अन्तरवासको छिद्दो होति। अथ खो तस्स भिक्खुनो एतदहोसि – ‘‘भगवता तिचीवरं अनुञ्‍ञातं – दिगुणा सङ्घाटि, एकच्‍चियो उत्तरासङ्गो , एकच्‍चियो अन्तरवासको। अयञ्‍च मे अन्तरवासको छिद्दो। यंनूनाहं अग्गळं अच्छुपेय्यं, समन्ततो दुपट्टं भविस्सति, मज्झे एकच्‍चिय’’न्ति। अथ खो सो भिक्खु अग्गळं अच्छुपेसि। अद्दसा खो भगवा सेनासनचारिकं आहिण्डन्तो तं भिक्खुं अग्गळं अच्छुपेन्तं [अच्छुपन्तं (क॰)], दिस्वान येन सो भिक्खु तेनुपसङ्कमि, उपसङ्कमित्वा तं भिक्खुं एतदवोच – ‘‘किं त्वं, भिक्खु, करोसी’’ति? ‘‘अग्गळं, भगवा, अच्छुपेमी’’ति। ‘‘साधु साधु, भिक्खु; साधु खो त्वं, भिक्खु, अग्गळं अच्छुपेसी’’ति । अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि – ‘‘अनुजानामि, भिक्खवे, अहतानं दुस्सानं अहतकप्पानं दिगुणं सङ्घाटिं, एकच्‍चियं उत्तरासङ्गं, एकच्‍चियं अन्तरवासकं; उतुद्धटानं दुस्सानं चतुग्गुणं सङ्घाटिं, दिगुणं उत्तरासङ्गं, दिगुणं अन्तरवासकं; पंसुकूले यावदत्थं; पापणिके उस्साहो करणीयो। अनुजानामि, भिक्खवे, अग्गळं तुन्‍नं ओवट्टिकं कण्डुसकं दळ्हीकम्म’’न्ति।  
अतिरेकचीवरकथा निट्ठिता।  


## २१९. विसाखावत्थु

३४९. अथ खो भगवा बाराणसियं यथाभिरन्तं विहरित्वा येन सावत्थि तेन चारिकं पक्‍कामि। अनुपुब्बेन चारिकं चरमानो येन सावत्थि तदवसरि। तत्र सुदं भगवा सावत्थियं विहरति जेतवने अनाथपिण्डिकस्स आरामे। अथ खो विसाखा मिगारमाता येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्‍नं खो विसाखं मिगारमातरं भगवा धम्मिया कथाय सन्दस्सेसि समादपेसि समुत्तेजेसि सम्पहंसेसि। अथ खो विसाखा मिगारमाता, भगवता धम्मिया कथाय सन्दस्सिता समादपिता समुत्तेजिता सम्पहंसिता, भगवन्तं एतदवोच – ‘‘अधिवासेतु मे, भन्ते, भगवा स्वातनाय भत्तं सद्धिं भिक्खुसङ्घेना’’ति। अधिवासेसि भगवा तुण्हीभावेन। अथ खो विसाखा मिगारमाता भगवतो अधिवासनं विदित्वा उट्ठायासना भगवन्तं अभिवादेत्वा पदक्खिणं कत्वा पक्‍कामि।  
तेन खो पन समयेन तस्सा रत्तिया अच्‍चयेन चातुद्दीपिको महामेघो पावस्सि। अथ खो भगवा भिक्खू आमन्तेसि – ‘‘यथा, भिक्खवे, जेतवने वस्सति एवं चतूसु दीपेसु वस्सति। ओवस्सापेथ, भिक्खवे, कायं। अयं पच्छिमको चातुद्दीपिको महामेघो’’ति। ‘‘एवं, भन्ते’’ति खो ते भिक्खू भगवतो पटिस्सुणित्वा निक्खित्तचीवरा कायं ओवस्सापेन्ति। अथ खो विसाखा मिगारमाता पणीतं खादनीयं भोजनीयं पटियादापेत्वा दासिं आणापेसि – ‘‘गच्छ, जे। आरामं गन्त्वा कालं आरोचेहि – कालो, भन्ते, निट्ठितं भत्त’’न्ति। ‘‘एवं, अय्ये’’ति खो सा दासी विसाखाय मिगारमातुया पटिस्सुणित्वा आरामं गन्त्वा अद्दस भिक्खू निक्खित्तचीवरे कायं ओवस्सापेन्ते, दिस्वान ‘नत्थि आरामे भिक्खू, आजीवका कायं ओवस्सापेन्ती’ति येन विसाखा मिगारमाता तेनुपसङ्कमि ; उपसङ्कमित्वा विसाखं मिगारमातरं एतदवोच – ‘‘नत्थय्ये, आरामे भिक्खू, आजीवका कायं ओवस्सापेन्ती’’ति। अथ खो विसाखाय मिगारमातुया पण्डिताय वियत्ताय मेधाविनिया एतदहोसि – ‘‘निस्संसयं खो अय्या निक्खित्तचीवरा कायं ओवस्सापेन्ति। सायं बाला मञ्‍ञित्थ – नत्थि आरामे भिक्खू, आजीवका कायं ओवस्सापेन्ती’’ति, पुन दासिं आणापेसि – ‘‘गच्छ, जे। आरामं गन्त्वा कालं आरोचेहि – कालो, भन्ते, निट्ठितं भत्त’’न्ति। अथ खो ते भिक्खू गत्तानि सीतिं करित्वा [सीतीकरित्वा (स्या॰)] कल्‍लकाया चीवरानि गहेत्वा यथाविहारं पविसिंसु। अथ खो सा दासी आरामं गन्त्वा भिक्खू अपस्सन्ती ‘नत्थि आरामे भिक्खू, सुञ्‍ञो आरामो’ति येन विसाखा मिगारमाता तेनुपसङ्कमि; उपसङ्कमित्वा विसाखं मिगारमातरं एतदवोच – ‘‘नत्थय्ये, आरामे भिक्खू, सुञ्‍ञो आरामो’’ति। अथ खो विसाखाय मिगारमातुया पण्डिताय वियत्ताय मेधाविनिया एतदहोसि – ‘‘निस्संसयं खो अय्या गत्तानि सीतिं करित्वा कल्‍लकाया चीवरानि गहेत्वा यथाविहारं पविट्ठा। सायं बाला मञ्‍ञित्थ – नत्थि आरामे भिक्खू, सुञ्‍ञो आरामो’’ति, पुन दासिं आणापेसि – ‘‘गच्छ, जे। आरामं गन्त्वा कालं आरोचेहि – कालो, भन्ते, निट्ठितं भत्त’’न्ति।  
३५०. अथ खो भगवा भिक्खू आमन्तेसि – ‘‘सन्दहथ [सन्‍नहथ (सी॰ स्या॰)], भिक्खवे, पत्तचीवरं; कालो भत्तस्सा’’ति। ‘‘एवं, भन्ते’’ति खो ते भिक्खू भगवतो पच्‍चस्सोसुं। अथ खो भगवा पुब्बण्हसमयं निवासेत्वा पत्तचीवरमादाय – सेय्यथापि नाम बलवा पुरिसो सम्मिञ्‍जितं वा बाहं पसारेय्य, पसारितं वा बाहं समिञ्‍जेय्य, एवमेव – जेतवने अन्तरहितो विसाखाय मिगारमातुया कोट्ठके पातुरहोसि। निसीदि भगवा पञ्‍ञत्ते आसने सद्धिं भिक्खुसङ्घेन। अथ खो विसाखा मिगारमाता – ‘‘अच्छरियं वत भो! अब्भुतं वत भो! तथागतस्स महिद्धिकता महानुभावता, यत्र हि नाम जण्णुकमत्तेसुपि ओघेसु पवत्तमानेसु, कटिमत्तेसुपि ओघेसु पवत्तमानेसु, न हि नाम एकभिक्खुस्सपि [पवत्तमानेसु न एकभिक्खुस्सपि (?)] पादा वा चीवरानि वा अल्‍लानि भविस्सन्ती’’ति – हट्ठा उदग्गा बुद्धप्पमुखं भिक्खुसङ्घं पणीतेन खादनीयेन भोजनीयेन सहत्था सन्तप्पेत्वा सम्पवारेत्वा भगवन्तं भुत्ताविं ओनीतपत्तपाणिं एकमन्तं निसीदि। एकमन्तं निसिन्‍ना खो विसाखा मिगारमाता भगवन्तं एतदवोच – ‘‘अट्ठाहं, भन्ते, भगवन्तं वरानि याचामी’’ति। ‘‘अतिक्‍कन्तवरा खो, विसाखे, तथागता’’ति। ‘‘यानि च, भन्ते, कप्पियानि यानि च अनवज्‍जानी’’ति। ‘‘वदेहि, विसाखे’’ति। ‘‘इच्छामहं, भन्ते, सङ्घस्स यावजीवं वस्सिकसाटिकं दातुं, आगन्तुकभत्तं दातुं, गमिकभत्तं दातुं, गिलानभत्तं दातुं, गिलानुपट्ठाकभत्तं दातुं, गिलानभेसज्‍जं दातुं, धुवयागुं दातुं, भिक्खुनिसङ्घस्स उदकसाटिकं दातु’’न्ति। ‘‘किं पन त्वं, विसाखे, अत्थवसं सम्पस्समाना तथागतं अट्ठ वरानि याचसी’’ति?  
‘‘इधाहं, भन्ते, दासिं आणापेसिं – ‘गच्छ, जे। आरामं गन्त्वा कालं आरोचेहि – कालो, भन्ते, निट्ठितं भत्त’’’न्ति। अथ खो सा, भन्ते, दासी आरामं गन्त्वा अद्दस भिक्खू निक्खित्तचीवरे कायं ओवस्सापेन्ते, दिस्वान ‘‘नत्थि आरामे भिक्खू, आजीवका कायं ओवस्सापेन्ती’’ति येनाहं तेनुपसङ्कमि; उपसङ्कमित्वा मं एतदवोच – ‘‘नत्थय्ये, आरामे भिक्खू, आजीवका कायं ओवस्सापेन्ती’’ति। असुचि, भन्ते, नग्गियं जेगुच्छं पटिकूलं। इमाहं, भन्ते, अत्थवसं सम्पस्समाना इच्छामि सङ्घस्स यावजीवं वस्सिकसाटिकं दातुं।  
‘‘पुन चपरं, भन्ते, आगन्तुको भिक्खु न वीथिकुसलो न गोचरकुसलो किलन्तो पिण्डाय चरति। सो मे आगन्तुकभत्तं भुञ्‍जित्वा वीथिकुसलो गोचरकुसलो अकिलन्तो पिण्डाय चरिस्सति। इमाहं, भन्ते, अत्थवसं सम्पस्समाना इच्छामि सङ्घस्स यावजीवं आगन्तुकभत्तं दातुं।  
‘‘पुन चपरं, भन्ते, गमिको भिक्खु अत्तनो भत्तं परियेसमानो सत्था वा विहायिस्सति, यत्थ वा वासं गन्तुकामो भविस्सति तत्थ विकाले उपगच्छिस्सति, किलन्तो अद्धानं गमिस्सति। सो मे गमिकभत्तं भुञ्‍जित्वा सत्था न विहायिस्सति, यत्थ वासं गन्तुकामो भविस्सति तत्थ काले उपगच्छिस्सति, अकिलन्तो अद्धानं गमिस्सति। इमाहं, भन्ते, अत्थवसं सम्पस्समाना इच्छामि सङ्घस्स यावजीवं गमिकभत्तं दातुं।  
‘‘पुन चपरं, भन्ते, गिलानस्स भिक्खुनो सप्पायानि भोजनानि अलभन्तस्स आबाधो वा अभिवड्ढिस्सति, कालंकिरिया वा भविस्सति। तस्स मे गिलानभत्तं भुत्तस्स आबाधो न अभिवड्ढिस्सति, कालंकिरिया न भविस्सति। इमाहं, भन्ते, अत्थवसं सम्पस्समाना इच्छामि सङ्घस्स यावजीवं गिलानभत्तं दातुं । ‘‘पुन चपरं, भन्ते, गिलानुपट्ठाको भिक्खु अत्तनो भत्तं परियेसमानो गिलानस्स उस्सूरे भत्तं नीहरिस्सति, भत्तच्छेदं करिस्सति। सो मे गिलानुपट्ठाकभत्तं भुञ्‍जित्वा गिलानस्स कालेन भत्तं नीहरिस्सति, भत्तच्छेदं न करिस्सति। इमाहं, भन्ते, अत्थवसं सम्पस्समाना इच्छामि सङ्घस्स यावजीवं गिलानुपट्ठाकभत्तं दातुं।  
‘‘पुन चपरं, भन्ते, गिलानस्स भिक्खुनो सप्पायानि भेसज्‍जानि अलभन्तस्स आबाधो वा अभिवड्ढिस्सति, कालंकिरिया वा भविस्सति। तस्स मे गिलानभेसज्‍जं परिभुत्तस्स आबाधो न अभिवड्ढिस्सति, कालंकिरिया न भविस्सति। इमाहं, भन्ते, अत्थवसं सम्पस्समाना इच्छामि सङ्घस्स यावजीवं गिलानभेसज्‍जं दातुं।  
‘‘पुन चपरं, भन्ते, भगवता अन्धकविन्दे दसानिसंसे सम्पस्समानेन यागु अनुञ्‍ञाता। त्याहं, भन्ते, आनिसंसे सम्पस्समाना इच्छामि सङ्घस्स यावजीवं धुवयागुं दातुं।  
‘‘इध, भन्ते, भिक्खुनियो अचिरवतिया नदिया वेसियाहि सद्धिं नग्गा एकतित्थे नहायन्ति। ता, भन्ते, वेसिया भिक्खुनियो उप्पण्डेसुं – ‘किं नु खो नाम तुम्हाकं, अय्ये, दहरानं [दहरानं दहरानं (सी॰)] ब्रह्मचरियं चिण्णेन, ननु नाम कामा परिभुञ्‍जितब्बा; यदा जिण्णा भविस्सथ तदा ब्रह्मचरियं चरिस्सथ। एवं तुम्हाकं उभो अत्था परिग्गहिता भविस्सन्ती’ति। ता, भन्ते, भिक्खुनियो वेसियाहि उप्पण्डियमाना मङ्कू अहेसुं। असुचि, भन्ते, मातुगामस्स नग्गियं जेगुच्छं पटिकूलं। इमाहं, भन्ते, अत्थवसं सम्पस्समाना इच्छामि भिक्खुनिसङ्घस्स यावजीवं उदकसाटिकं दातु’’न्ति।  
३५१. ‘‘किं पन त्वं, विसाखे, आनिसंसं सम्पस्समाना तथागतं अट्ठ वरानि याचसी’’ति? ‘‘इध, भन्ते, दिसासु वस्संवुट्ठा भिक्खू सावत्थिं आगच्छिस्सन्ति भगवन्तं दस्सनाय। ते भगवन्तं उपसङ्कमित्वा पुच्छिस्सन्ति – ‘इत्थन्‍नामो, भन्ते, भिक्खु कालङ्कतो, तस्स का गति को अभिसम्परायो’ति? तं भगवा ब्याकरिस्सति सोतापत्तिफले वा सकदागामिफले वा अनागामिफले वा अरहत्ते वा। त्याहं उपसङ्कमित्वा पुच्छिस्सामि – ‘आगतपुब्बा नु खो, भन्ते, तेन अय्येन सावत्थी’ति? सचे मे वक्खन्ति – ‘आगतपुब्बा तेन भिक्खुना सावत्थी’ति निट्ठमेत्थ गच्छिस्सामि – निस्संसयं मे परिभुत्तं तेन अय्येन वस्सिकसाटिका वा आगन्तुकभत्तं वा गमिकभत्तं वा गिलानभत्तं वा गिलानुपट्ठाकभत्तं वा गिलानभेसज्‍जं वा धुवयागु वाति। तस्सा मे तदनुस्सरन्तिया पामुज्‍जं जायिस्सति, पमुदिताय पीति जायिस्सति, पीतिमनाय कायो पस्सम्भिस्सति, पस्सद्धकाया सुखं वेदियिस्सामि, सुखिनिया चित्तं समाधियिस्सति। सा मे भविस्सति इन्द्रियभावना बलभावना बोज्झङ्गभावना। इमाहं, भन्ते, आनिसंसं सम्पस्समाना तथागतं अट्ठ वरानि याचामी’’ति। ‘‘साधु साधु, विसाखे; साधु खो त्वं, विसाखे, इमं आनिसंसं सम्पस्समाना तथागतं अट्ठ वरानि याचसि। अनुजानामि ते, विसाखे, अट्ठ वरानी’’ति। अथ खो भगवा विसाखं मिगारमातरं इमाहि गाथाहि अनुमोदि –  
‘‘या अन्‍नपानं ददतिप्पमोदिता।  
सीलूपपन्‍ना सुगतस्स साविका।  
ददाति दानं अभिभुय्य मच्छरं।  
सोवग्गिकं सोकनुदं सुखावहं॥  
‘‘दिब्बं सा लभते आयुं [दिब्बं बलं सा लभते च आयुं (सी॰ स्या॰)]।  
आगम्म मग्गं विरजं अनङ्गणं।  
सा पुञ्‍ञकामा सुखिनी अनामया।  
सग्गम्हि कायम्हि चिरं पमोदती’’ति॥  
३५२. अथ खो भगवा विसाखं मिगारमातरं इमाहि गाथाहि अनुमोदित्वा उट्ठायासना पक्‍कामि। अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि – ‘‘अनुजानामि, भिक्खवे, वस्सिकसाटिकं, आगन्तुकभत्तं, गमिकभत्तं, गिलानभत्तं, गिलानुपट्ठाकभत्तं, गिलानभेसज्‍जं, धुवयागुं, भिक्खुनिसङ्घस्स उदकसाटिक’’न्ति।  
विसाखावत्थु निट्ठितं।  
विसाखाभाणवारो निट्ठितो।  


## २२०. निसीदनादिअनुजानना

३५३. तेन खो पन समयेन भिक्खू पणीतानि भोजनानि भुञ्‍जित्वा मुट्ठस्सती असम्पजाना निद्दं ओक्‍कमन्ति। तेसं मुट्ठस्सतीनं असम्पजानानं निद्दं ओक्‍कमन्तानं सुपिनन्तेन असुचि मुच्‍चति, सेनासनं असुचिना मक्खियति। अथ खो भगवा आयस्मता आनन्देन पच्छासमणेन सेनासनचारिकं आहिण्डन्तो अद्दस सेनासनं असुचिना मक्खितं, दिस्वान आयस्मन्तं आनन्दं आमन्तेसि – ‘‘किं एतं, आनन्द, सेनासनं मक्खित’’न्ति? ‘‘एतरहि, भन्ते, भिक्खू पणीतानि भोजनानि भुञ्‍जित्वा मुट्ठस्सती असम्पजाना निद्दं ओक्‍कमन्ति। तेसं मुट्ठस्सतीनं असम्पजानानं निद्दं ओक्‍कमन्तानं सुपिनन्तेन असुचि मुच्‍चति; तयिदं, भगवा, सेनासनं असुचिना मक्खित’’न्ति। ‘‘एवमेतं, आनन्द, एवमेतं, आनन्द। मुच्‍चति हि, आनन्द, मुट्ठस्सतीनं असम्पजानानं निद्दं ओक्‍कमन्तानं सुपिनन्तेन असुचि। ये ते, आनन्द, भिक्खू उपट्ठितस्सती सम्पजाना निद्दं ओक्‍कमन्ति, तेसं असुचि न मुच्‍चति। येपि ते, आनन्द, पुथुज्‍जना कामेसु वीतरागा, तेसम्पि असुचि न मुच्‍चति। अट्ठानमेतं, आनन्द, अनवकासो यं अरहतो असुचि मुच्‍चेय्या’’ति। अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि – ‘‘इधाहं, भिक्खवे, आनन्देन पच्छासमणेन सेनासनचारिकं आहिण्डन्तो अद्दसं सेनासनं असुचिना मक्खितं, दिस्वान आनन्दं आमन्तेसिं ‘किं एतं, आनन्द, सेनासनं मक्खित’न्ति? ‘एतरहि, भन्ते, भिक्खू पणीतानि भोजनानि भुञ्‍जित्वा मुट्ठस्सती असम्पजाना निद्दं ओक्‍कमन्ति। तेसं मुट्ठस्सतीनं असम्पजानानं निद्दं ओक्‍कमन्तानं सुपिनन्तेन असुचि मुच्‍चति; तयिदं, भगवा, सेनासनं असुचिना मक्खित’न्ति। ‘एवमेतं, आनन्द, एवमेतं, आनन्द, मुच्‍चति हि, आनन्द, मुट्ठस्सतीनं असम्पजानानं निद्दं ओक्‍कमन्तानं सुपिनन्तेन असुचि। ये ते, आनन्द, भिक्खू उपट्ठितस्सती सम्पजाना निद्दं ओक्‍कमन्ति, तेसं असुचि न मुच्‍चति। येपि ते, आनन्द, पुथुज्‍जना कामेसु वीतरागा तेसम्पि असुचि न मुच्‍चति। अट्ठानमेतं, आनन्द, अनवकासो यं अरहतो असुचि मुच्‍चेय्या’’’ति।  
‘‘पञ्‍चिमे, भिक्खवे, आदीनवा मुट्ठस्सतिस्स असम्पजानस्स निद्दं ओक्‍कमतो – दुक्खं सुपति, दुक्खं पटिबुज्झति, पापकं सुपिनं पस्सति, देवता न रक्खन्ति, असुचि मुच्‍चति। इमे खो, भिक्खवे, पञ्‍च आदीनवा मुट्ठस्सतिस्स असम्पजानस्स निद्दं ओक्‍कमतो।  
‘‘पञ्‍चिमे , भिक्खवे, आनिसंसा उपट्ठितस्सतिस्स सम्पजानस्स निद्दं ओक्‍कमतो – सुखं सुपति, सुखं पटिबुज्झति, न पापकं सुपिनं पस्सति, देवता रक्खन्ति, असुचि न मुच्‍चति। इमे खो, भिक्खवे, पञ्‍च आनिसंसा उपट्ठितस्सतिस्स सम्पजानस्स निद्दं ओक्‍कमतो।  
‘‘अनुजानामि, भिक्खवे, कायगुत्तिया चीवरगुत्तिया सेनासनगुत्तिया निसीदन’’न्ति।  
तेन खो पन समयेन अतिखुद्दकं निसीदनं न सब्बं सेनासनं संगोपेति। भगवतो एतमत्थं आरोचेसुं। अनुजानामि, भिक्खवे, यावमहन्तं पच्‍चत्थरणं आकङ्खति तावमहन्तं पच्‍चत्थरणं कातुन्ति।  
३५४. तेन खो पन समयेन आयस्मतो आनन्दस्स उपज्झायस्स आयस्मतो बेलट्ठसीसस्स थुल्‍लकच्छाबाधो होति। तस्स लसिकाय चीवरानि काये लग्गन्ति। तानि भिक्खू उदकेन तेमेत्वा तेमेत्वा अपकड्ढन्ति। अद्दसा खो भगवा सेनासनचारिकं आहिण्डन्तो ते भिक्खू तानि चीवरानि उदकेन तेमेत्वा तेमेत्वा अपकड्ढन्ते, दिस्वान येन ते भिक्खू तेनुपसङ्कमि, उपङ्कमित्वा ते भिक्खू एतदवोच – ‘‘किं इमस्स, भिक्खवे, भिक्खुनो आबाधो’’ति? ‘‘इमस्स, भन्ते, आयस्मतो थुल्‍लकच्छाबाधो। लसिकाय चीवरानि काये लग्गन्ति। तानि मयं उदकेन तेमेत्वा तेमेत्वा अपकड्ढामा’’ति। अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि – ‘‘अनुजानामि, भिक्खवे, यस्स कण्डु वा पिळका वा अस्सावो वा थुल्‍लकच्छु वा आबाधो कण्डुप्पटिच्छादि’’न्ति।  
३५५. अथ खो विसाखा मिगारमाता मुखपुञ्छनचोळं [मुखपुञ्‍जनचोळं (क॰)] आदाय येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्‍ना खो विसाखा मिगारमाता भगवन्तं एतदवोच – ‘‘पटिग्गण्हातु मे, भन्ते, भगवा मुखपुञ्छनचोळं, यं ममस्स दीघरत्तं हिताय सुखाया’’ति। पटिग्गहेसि भगवा मुखपुञ्छनचोळं। अथ खो भगवा विसाखं मिगारमातरं धम्मिया कथाय सन्दस्सेसि समादपेसि समुत्तेजेसि सम्पहंसेसि। अथ खो विसाखा मिगारमाता भगवता धम्मिया कथाय सन्दस्सिता समादपिता समुत्तेजिता सम्पहंसिता उट्ठायासना भगवन्तं अभिवादेत्वा पदक्खिणं कत्वा पक्‍कामि। अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि – ‘‘अनुजानामि, भिक्खवे, मुखपुञ्छनचोळक’’न्ति [मुखपुञ्छनचोलन्ति (स्या॰)]।  
३५६. तेन खो पन समयेन रोजो मल्‍लो आयस्मतो आनन्दस्स सहायो होति। रोजस्स मल्‍लस्स खोमपिलोतिका आयस्मतो आनन्दस्स हत्थे निक्खित्ता होति। आयस्मतो च आनन्दस्स खोमपिलोतिकाय अत्थो होति। भगवतो एतमत्थं आरोचेसुं। अनुजानामि, भिक्खवे, पञ्‍चहङ्गेहि समन्‍नागतस्स विस्सासं गहेतुं – सन्दिट्ठो च होति, सम्भत्तो च, आलपितो च, जीवति च, जानाति च, गहिते मे अत्तमनो भविस्सतीति। अनुजानामि, भिक्खवे, इमेहि पञ्‍चहङ्गेहि समन्‍नागतस्स विस्सासं गहेतुन्ति।  
३५७. तेन खो पन समयेन भिक्खूनं परिपुण्णं होति तिचीवरं। अत्थो च होति परिस्सावनेहिपि थविकाहिपि। भगवतो एतमत्थं आरोचेसुं। अनुजानामि, भिक्खवे, परिक्खारचोळकन्ति।  
निसीदनादिअनुजानना निट्ठिता।  


## २२१. पच्छिमविकप्पनुपगचीवरादिकथा

३५८. अथ खो भिक्खूनं एतदहोसि – ‘‘यानि तानि भगवता अनुञ्‍ञातानि तिचीवरन्ति वा वस्सिकसाटिकाति वा निसीदनन्ति वा पच्‍चत्थरणन्ति वा कण्डुप्पटिच्छादीति वा मुखपुञ्छनचोळन्ति वा परिक्खारचोळन्ति वा, सब्बानि तानि अधिट्ठातब्बानि नु खो, उदाहु, विकप्पेतब्बानी’’ति? भगवतो एतमत्थं आरोचेसुं। अनुजानामि, भिक्खवे, तिचीवरं अधिट्ठातुं न विकप्पेतुं; वस्सिकसाटिकं वस्सानं चातुमासं अधिट्ठातुं, ततो परं विकप्पेतुं; निसीदनं अधिट्ठातुं न विकप्पेतुं; पच्‍चत्थरणं अधिट्ठातुं न विकप्पेतुं; कण्डुप्पटिच्छादिं यावआबाधा अधिट्ठातुं ततो परं विकप्पेतुं; मुखपुञ्छनचोळं अधिट्ठातुं न विकप्पेतुं; परिक्खारचोळं अधिट्ठातुं न विकप्पेतुन्ति।  
अथ खो भिक्खूनं एतदहोसि – ‘‘कित्तकं पच्छिमं नु खो चीवरं विकप्पेतब्ब’’न्ति? भगवतो एतमत्थं आरोचेसुं। अनुजानामि, भिक्खवे, आयामेन अट्ठङ्गुलं सुगतङ्गुलेन चतुरङ्गुलवित्थतं पच्छिमं चीवरं विकप्पेतुन्ति।  
३५९. तेन खो पन समयेन आयस्मतो महाकस्सपस्स पंसुकूलकतो गरुको होति। भगवतो एतमत्थं आरोचेसुं। अनुजानामि, भिक्खवे, सुत्तलूखं कातुन्ति। विकण्णो होति। भगवतो एतमत्थं आरोचेसुं। अनुजानामि, भिक्खवे, विकण्णं उद्धरितुन्ति। सुत्ता ओकिरियन्ति। भगवतो एतमत्थं आरोचेसुं। अनुजानामि, भिक्खवे, अनुवातं परिभण्डं आरोपेतुन्ति।  
तेन खो पन समयेन सङ्घाटिया पत्ता लुज्‍जन्ति। भगवतो एतमत्थं आरोचेसुं। अनुजानामि, भिक्खवे, अट्ठपदकं कातुन्ति।  
३६०. तेन खो पन समयेन अञ्‍ञतरस्स भिक्खुनो तिचीवरे कयिरमाने सब्बं छिन्‍नकं नप्पहोति। भगवतो एतमत्थं आरोचेसुं। अनुजानामि, भिक्खवे, द्वे छिन्‍नकानि एकं अच्छिन्‍नकन्ति।  
द्वे छिन्‍नकानि एकं अच्छिन्‍नकं नप्पहोति। भगवतो एतमत्थं आरोचेसुं। अनुजानामि, भिक्खवे, द्वे अच्छिन्‍नकानि एकं छिन्‍नकन्ति।  
द्वे अच्छिन्‍नकानि एकं छिन्‍नकं नप्पहोति। भगवतो एतमत्थं आरोचेसुं। अनुजानामि, भिक्खवे, अन्वाधिकम्पि आरोपेतुं, न च, भिक्खवे, सब्बं अच्छिन्‍नकं धारेतब्बं। यो धारेय्य, आपत्ति दुक्‍कटस्साति।  
३६१. तेन खो पन समयेन अञ्‍ञतरस्स भिक्खुनो बहुं चीवरं उप्पन्‍नं होति। सो च तं चीवरं मातापितूनं दातुकामो होति। भगवतो एतमत्थं आरोचेसुं। मातापितरोति [मातापितूनं खो (सी॰)] खो, भिक्खवे, ददमाने [वदमानो (क॰), वदमाने (?)] किं वदेय्याम? अनुजानामि , भिक्खवे, मातापितूनं दातुं। न च, भिक्खवे, सद्धादेय्यं विनिपातेतब्बं। यो विनिपातेय्य, आपत्ति दुक्‍कटस्साति।  
३६२. तेन खो पन समयेन अञ्‍ञतरो भिक्खु अन्धवने चीवरं निक्खिपित्वा सन्तरुत्तरेन गामं पिण्डाय पाविसि। चोरा तं चीवरं अवहरिंसु। सो भिक्खु दुच्‍चोळो होति लूखचीवरो। भिक्खू एवमाहंसु – ‘‘किस्स त्वं, आवुसो, दुच्‍चोळो लूखचीवरोसी’’ति? ‘‘इधाहं [सो अहं (कत्थचि)], आवुसो, अन्धवने चीवरं निक्खिपित्वा सन्तरुत्तरेन गामं पिण्डाय पाविसिं। चोरा तं चीवरं अवहरिंसु। तेनाहं दुच्‍चोळो लूखचीवरो’’ति। भगवतो एतमत्थं आरोचेसुं। न, भिक्खवे, सन्तरुत्तरेन गामो पविसितब्बो। यो पविसेय्य, आपत्ति दुक्‍कटस्साति।  
तेन खो पन समयेन आयस्मा आनन्दो अस्सतिया सन्तरुत्तरेन गामं पिण्डाय पाविसि। भिक्खू आयस्मन्तं आनन्दं एतदवोचुं – ‘‘ननु , आवुसो आनन्द, भगवता पञ्‍ञत्तं – ‘न सन्तरुत्तरेन गामो पविसितब्बो’ति? किस्स त्वं, आवुसो आनन्द, सन्तरुत्तरेन गामं पविट्ठो’’ति? ‘‘सच्‍चं, आवुसो, भगवता पञ्‍ञत्तं – ‘न सन्तरुत्तरेन गामो पविसितब्बो’ति। अपि चाहं अस्सतिया पविट्ठो’’ति। भगवतो एतमत्थं आरोचेसुं।  
पञ्‍चिमे, भिक्खवे, पच्‍चया सङ्घाटिया निक्खेपाय – गिलानो वा होति, वस्सिकसङ्केतं वा होति, नदीपारं गन्तुं वा होति, अग्गळगुत्तिविहारो वा होति, अत्थतकथिनं वा होति। इमे खो, भिक्खवे, पञ्‍च पच्‍चया सङ्घाटिया निक्खेपाय।  
पञ्‍चिमे, भिक्खवे, पच्‍चया उत्तरासङ्गस्स निक्खेपाय…पे॰… अन्तरवासकस्स निक्खेपाय – गिलानो वा होति, वस्सिकसङ्केतं वा होति, नदीपारं गन्तुं वा होति, अग्गळगुत्तिविहारो वा होति, अत्थतकथिनं वा होति। इमे खो, भिक्खवे, पञ्‍च पच्‍चया उत्तरासङ्गस्स अन्तरवासकस्स निक्खेपाय।  
पञ्‍चिमे, भिक्खवे, पच्‍चया वस्सिकसाटिकाय निक्खेपाय – गिलानो वा होति, निस्सीमं गन्तुं वा होति, नदीपारं गन्तुं वा होति, अग्गळगुत्तिविहारो वा होति, वस्सिकसाटिका अकता वा होति विप्पकता वा। इमे खो, भिक्खवे, पञ्‍च पच्‍चया वस्सिकसाटिकाय निक्खेपायाति।  
पच्छिमविकप्पनुपगचीवरादिकथा निट्ठिता।  


## २२२. सङ्घिकचीवरुप्पादकथा

३६३. तेन खो पन समयेन अञ्‍ञतरो भिक्खु एको वस्सं वसि। तत्थ मनुस्सा सङ्घस्स देमाति चीवरानि अदंसु। अथ खो तस्स भिक्खुनो एतदहोसि – ‘‘भगवता पञ्‍ञत्तं ‘चतुवग्गो पच्छिमो सङ्घो’ति। अहञ्‍चम्हि एकको। इमे च मनुस्सा सङ्घस्स देमाति चीवरानि अदंसु। यंनूनाहं इमानि सङ्घिकानि चीवरानि सावत्थिं हरेय्य’’न्ति। अथ खो सो भिक्खु तानि चीवरानि आदाय सावत्थिं गन्त्वा भगवतो एतमत्थं आरोचेसि। ‘‘तुय्हेव, भिक्खु, तानि चीवरानि याव कथिनस्स उब्भाराया’’ति। इध पन, भिक्खवे, भिक्खु एको वस्सं वसति। तत्थ मनुस्सा सङ्घस्स देमाति चीवरानि देन्ति। अनुजानामि, भिक्खवे, तस्सेव तानि चीवरानि याव कथिनस्स उब्भारायाति।  
तेन खो पन समयेन अञ्‍ञतरो भिक्खु उतुकालं एको वसि। तत्थ मनुस्सा सङ्घस्स देमाति चीवरानि अदंसु। अथ खो तस्स भिक्खुनो एतदहोसि – ‘‘भगवता पञ्‍ञत्तं ‘चतुवग्गो पच्छिमो सङ्घो’ति। अहञ्‍चम्हि एकको। इमे च मनुस्सा सङ्घस्स देमाति चीवरानि अदंसु। यंनूनाहं इमानि सङ्घिकानि चीवरानि सावत्थिं हरेय्य’’न्ति। अथ खो सो भिक्खु तानि चीवरानि आदाय सावत्थिं गन्त्वा भिक्खूनं एतमत्थं आरोचेसि। भिक्खू भगवतो एतमत्थं आरोचेसुं। अनुजानामि, भिक्खवे , सम्मुखीभूतेन सङ्घेन भाजेतुं। इध पन, भिक्खवे, भिक्खु उतुकालं एको वसति। तत्थ मनुस्सा सङ्घस्स देमाति चीवरानि देन्ति। अनुजानामि, भिक्खवे, तेन भिक्खुना तानि चीवरानि अधिट्ठातुं – ‘‘मय्हिमानि चीवरानी’’ति। तस्स चे, भिक्खवे, भिक्खुनो तं चीवरं अनधिट्ठिते अञ्‍ञो भिक्खु आगच्छति, समको दातब्बो भागो। तेहि चे, भिक्खवे, भिक्खूहि तं चीवरं भाजियमाने, अपातिते कुसे, अञ्‍ञो भिक्खु आगच्छति, समको दातब्बो भागो। तेहि चे, भिक्खवे, भिक्खूहि तं चीवरं भाजियमाने, पातिते कुसे, अञ्‍ञो भिक्खु आगच्छति, नाकामा दातब्बो भागोति।  
तेन खो पन समयेन द्वे भातिका थेरा, आयस्मा च इसिदासो आयस्मा च इसिभटो, सावत्थियं वस्संवुट्ठा अञ्‍ञतरं गामकावासं अगमंसु। मनुस्सा चिरस्सापि थेरा आगताति सचीवरानि भत्तानि अदंसु। आवासिका भिक्खू थेरे पुच्छिंसु – ‘‘इमानि, भन्ते, सङ्घिकानि चीवरानि थेरे आगम्म उप्पन्‍नानि, सादियिस्सन्ति थेरा भाग’’न्ति। थेरा एवमाहंसु – ‘‘यथा खो मयं, आवुसो, भगवता धम्मं देसितं आजानाम, तुम्हाकंयेव तानि चीवरानि याव कथिनस्स उब्भाराया’’ति।  
तेन खो पन समयेन तयो भिक्खू राजगहे वस्सं वसन्ति। तत्थ मनुस्सा सङ्घस्स  
देमाति चीवरानि देन्ति। अथ खो तेसं भिक्खूनं एतदहोसि – ‘‘भगवता पञ्‍ञत्तं ‘चतुवग्गो पच्छिमो सङ्घो’ति। मयञ्‍चम्हा तयो जना। इमे च मनुस्सा सङ्घस्स देमाति चीवरानि देन्ति। कथं नु खो अम्हेहि पटिपज्‍जितब्ब’’न्ति? तेन खो पन समयेन सम्बहुला थेरा, आयस्मा च निलवासी आयस्मा च साणवासी आयस्मा च गोतको आयस्मा च भगु आयस्मा च फळिकसन्तानो, पाटलिपुत्ते विहरन्ति कुक्‍कुटारामे। अथ खो ते भिक्खू पाटलिपुत्तं गन्त्वा थेरे पुच्छिंसु। थेरा एवमाहंसु – ‘‘यथा खो मयं आवुसो भगवता धम्मं देसितं आजानाम, तुम्हाकंयेव तानि चीवरानि याव कथिनस्स उब्भाराया’’ति।  
सङ्घिकचीवरुप्पादकथा निट्ठिता।  


## २२३. उपनन्दसक्यपुत्तवत्थु

३६४. तेन खो पन समयेन आयस्मा उपनन्दो सक्यपुत्तो सावत्थियं वस्संवुट्ठो अञ्‍ञतरं गामकावासं अगमासि। तत्थ च भिक्खू चीवरं भाजेतुकामा सन्‍निपतिंसु। ते एवमाहंसु – ‘‘इमानि खो, आवुसो, सङ्घिकानि चीवरानि भाजियिस्सन्ति, सादियिस्ससि भाग’’न्ति? ‘‘आमावुसो, सादियिस्सामी’’ति। ततो चीवरभागं गहेत्वा अञ्‍ञं आवासं अगमासि। तत्थपि भिक्खू चीवरं भाजेतुकामा सन्‍निपतिंसु। तेपि एवमाहंसु – ‘‘इमानि खो, आवुसो, सङ्घिकानि चीवरानि भाजियिस्सन्ति, सादियिस्ससि भाग’’न्ति? ‘‘आमावुसो, सादियिस्सामी’’ति। ततोपि चीवरभागं गहेत्वा अञ्‍ञं आवासं अगमासि। तत्थपि भिक्खू चीवरं भाजेतुकामा सन्‍निपतिंसु। तेपि एवमाहंसु – ‘‘इमानि खो, आवुसो, सङ्घिकानि चीवरानि भाजियिस्सन्ति, सादियिस्ससि भाग’’न्ति? ‘‘आमावुसो, सादियिस्सामी’’ति। ततोपि चीवरभागं गहेत्वा महन्तं चीवरभण्डिकं आदाय पुनदेव सावत्थिं पच्‍चागञ्छि। भिक्खू एवमाहंसु – ‘‘महापुञ्‍ञोसि त्वं , आवुसो उपनन्द, बहुं ते चीवरं उप्पन्‍न’’न्ति। ‘‘कुतो मे , आवुसो, पुञ्‍ञं? इधाहं, आवुसो, सावत्थियं वस्संवुट्ठो अञ्‍ञतरं गामकावासं अगमासिं। तत्थ भिक्खू चीवरं भाजेतुकामा सन्‍निपतिंसु। ते मं एवमाहंसु – ‘इमानि खो, आवुसो, सङ्घिकानि चीवरानि भाजियिस्सन्ति, सादियिस्ससि भाग’न्ति? ‘आमावुसो, सादियिस्सामी’ति। ततो चीवरभागं गहेत्वा अञ्‍ञं आवासं अगमासिं। तत्थपि भिक्खू चीवरं भाजेतुकामा सन्‍निपतिंसु। तेपि मं एवमाहंसु – ‘इमानि खो, आवुसो, सङ्घिकानि चीवरानि भाजियिस्सन्ति, सादियिस्ससि भाग’’’न्ति? ‘आमावुसो, सादियिस्सामी’ति। ततोपि चीवरभागं गहेत्वा अञ्‍ञं आवासं अगमासिं। तत्थपि भिक्खू चीवरं भाजेतुकामा सन्‍निपतिंसु। तेपि मं एवमाहंसु – ‘इमानि खो, आवुसो, सङ्घिकानि चीवरानि भाजियिस्सन्ति, सादियिस्ससि भाग’न्ति? ‘आमावुसो, सादियिस्सामी’ति। ततोपि चीवरभागं अग्गहेसिं। एवं मे बहुं चीवरं उप्पन्‍नन्ति। ‘‘किं पन त्वं, आवुसो उपनन्द, अञ्‍ञत्र वस्संवुट्ठो अञ्‍ञत्र चीवरभागं सादियी’’ति? ‘‘एवमावुसो’’ति। ये ते भिक्खू अप्पिच्छा…पे॰… ते उज्झायन्ति खिय्यन्ति विपाचेन्ति – ‘‘कथञ्हि नाम आयस्मा उपनन्दो सक्यपुत्तो अञ्‍ञत्र वस्संवुट्ठो अञ्‍ञत्र चीवरभागं सादियिस्सती’’ति। भगवतो एतमत्थं आरोचेसुं…पे॰… ‘‘सच्‍चं किर त्वं, उपनन्द, अञ्‍ञत्र वस्संवुट्ठो अञ्‍ञत्र चीवरभागं सादियी’’ति? ‘‘सच्‍चं भगवा’’ति। विगरहि बुद्धो भगवा…पे॰… कथञ्हि नाम त्वं, मोघपुरिस, अञ्‍ञत्र वस्संवुट्ठो अञ्‍ञत्र चीवरभागं सादियिस्ससि। नेतं, मोघपुरिस, अप्पसन्‍नानं वा पसादाय…पे॰… विगरहित्वा…पे॰… धम्मिं कथं कत्वा भिक्खू आमन्तेसि – ‘‘न, भिक्खवे, अञ्‍ञत्र वस्संवुट्ठेन अञ्‍ञत्र चीवरभागो सादितब्बो। यो सादियेय्य, आपत्ति दुक्‍कटस्सा’’ति।  
तेन खो पन समयेन आयस्मा उपनन्दो सक्यपुत्तो एको द्वीसु आवासेसु वस्सं वसि – ‘‘एवं मे बहुं चीवरं उप्पज्‍जिस्सती’’ति। अथ खो तेसं भिक्खूनं एतदहोसि – ‘‘कथं नु खो आयस्मतो उपनन्दस्स सक्यपुत्तस्स चीवरपटिवीसो दातब्बो’’ति? भगवतो एतमत्थं आरोचेसुं। देथ, भिक्खवे, मोघपुरिसस्स एकाधिप्पायं। इध पन, भिक्खवे, भिक्खु एको द्वीसु आवासेसु वस्सं वसति – ‘‘एवं मे बहुं चीवरं उप्पज्‍जिस्सती’’ति। सचे अमुत्र उपड्ढं अमुत्र उपड्ढं वसति, अमुत्र उपड्ढो अमुत्र उपड्ढो चीवरपटिवीसो दातब्बो। यत्थ वा पन बहुतरं वसति, ततो चीवरपटिवीसो दातब्बोति।  
उपनन्दसक्यपुत्तवत्थु निट्ठितं।  


## २२४. गिलानवत्थुकथा

३६५. तेन खो पन समयेन अञ्‍ञतरस्स भिक्खुनो कुच्छिविकाराबाधो होति। सो सके मुत्तकरीसे पलिपन्‍नो सेति। अथ खो भगवा आयस्मता आनन्देन पच्छासमणेन सेनासनचारिकं आहिण्डन्तो येन तस्स भिक्खुनो विहारो तेनुपसङ्कमि। अद्दसा खो भगवा तं भिक्खुं सके मुत्तकरीसे पलिपन्‍नं सयमानं, दिस्वान येन सो भिक्खु तेनुपसङ्कमि, उपसङ्कमित्वा तं भिक्खुं एतदवोच – ‘‘किं ते, भिक्खु, आबाधो’’ति? ‘‘कुच्छिविकारो मे, भगवा’’ति। ‘‘अत्थि पन ते, भिक्खु, उपट्ठाको’’ति? ‘‘नत्थि, भगवा’’ति । ‘‘किस्स तं भिक्खू न उपट्ठेन्ती’’ति? ‘‘अहं खो, भन्ते, भिक्खूनं अकारको; तेन मं भिक्खू न उपट्ठेन्ती’’ति। अथ खो भगवा आयस्मन्तं आनन्दं आमन्तेसि – ‘‘गच्छानन्द, उदकं आहर, इमं भिक्खुं नहापेस्सामा’’ति। ‘‘एवं, भन्ते’’ति खो आयस्मा आनन्दो भगवतो पटिस्सुणित्वा उदकं आहरि। भगवा उदकं आसिञ्‍चि। आयस्मा आनन्दो परिधोवि। भगवा सीसतो अग्गहेसि। आयस्मा आनन्दो पादतो उच्‍चारेत्वा मञ्‍चके निपातेसुं। अथ खो भगवा एतस्मिं निदाने एतस्मिं पकरणे भिक्खुसङ्घं सन्‍निपातापेत्वा भिक्खू पटिपुच्छि – ‘‘अत्थि, भिक्खवे, अमुकस्मिं विहारे भिक्खु गिलानो’’ति? ‘‘अत्थि, भगवा’’ति। ‘‘किं तस्स, भिक्खवे, भिक्खुनो आबाधो’’ति? ‘‘तस्स, भन्ते, आयस्मतो कुच्छिविकाराबाधो’’ति। ‘‘अत्थि पन, भिक्खवे, तस्स भिक्खुनो उपट्ठाको’’ति? ‘‘नत्थि, भगवा’’ति । ‘‘किस्स तं भिक्खू न उपट्ठेन्ती’’ति? ‘‘एसो, भन्ते, भिक्खु भिक्खूनं अकारको; तेन तं भिक्खू न उपट्ठेन्ती’’ति। ‘‘नत्थि वो, भिक्खवे, माता, नत्थि पिता, ये वो उपट्ठहेय्युं। तुम्हे चे, भिक्खवे, अञ्‍ञमञ्‍ञं न उपट्ठहिस्सथ, अथ को चरहि उपट्ठहिस्सति? यो, भिक्खवे, मं उपट्ठहेय्य सो गिलानं उपट्ठहेय्य। सचे उपज्झायो होति, उपज्झायेन यावजीवं उपट्ठातब्बो; वुट्ठानमस्स आगमेतब्बं। सचे आचरियो होति, आचरियेन यावजीवं उपट्ठातब्बो; वुट्ठानमस्स आगमेतब्बं। सचे सद्धिविहारिको होति , सद्धिविहारिकेन यावजीवं उपट्ठातब्बो; वुट्ठानमस्स आगमेतब्बं। सचे अन्तेवासिको होति, अन्तेवासिकेन यावजीवं उपट्ठातब्बो; वुट्ठानमस्स आगमेतब्बं। सचे समानुपज्झायको होति, समानुपज्झायकेन यावजीवं उपट्ठातब्बो ; वुट्ठानमस्स आगमेतब्बं। सचे समानाचरियको होति, समानाचरियकेन यावजीवं उपट्ठातब्बो; वुट्ठानमस्स आगमेतब्बं। सचे न होति उपज्झायो वा आचरियो वा सद्धिविहारिको वा अन्तेवासिको वा समानुपज्झायको वा समानाचरियको वा सङ्घेन उपट्ठातब्बो। नो चे उपट्ठहेय्य, आपत्ति दुक्‍कटस्स’’।  
३६६. पञ्‍चहि, भिक्खवे, अङ्गेहि समन्‍नागतो गिलानो दूपट्ठो होति – असप्पायकारी होति, सप्पाये मत्तं न जानाति, भेसज्‍जं न पटिसेविता होति, अत्थकामस्स गिलानुपट्ठाकस्स यथाभूतं आबाधं नाविकत्ता होति ‘अभिक्‍कमन्तं वा अभिक्‍कमतीति, पटिक्‍कमन्तं वा पटिक्‍कमतीति, ठितं वा ठितो’ति, उप्पन्‍नानं सारीरिकानं वेदनानं दुक्खानं तिब्बानं खरानं कटुकानं असातानं अमनापानं पाणहरानं अनधिवासकजातिको होति। इमेहि खो, भिक्खवे, पञ्‍चहङ्गेहि समन्‍नागतो गिलानो दूपट्ठो होति।  
पञ्‍चहि, भिक्खवे , अङ्गेहि समन्‍नागतो गिलानो सूपट्ठो होति – सप्पायकारी होति, सप्पाये मत्तं जानाति, भेसज्‍जं पटिसेविता होति, अत्थकामस्स गिलानुपट्ठाकस्स यथाभूतं आबाधं आविकत्ता होति ‘अभिक्‍कमन्तं वा अभिक्‍कमतीति, पटिक्‍कमन्तं वा पटिक्‍कमतीति, ठितं वा ठितो’ति, उप्पन्‍नानं सारीरिकानं वेदनानं दुक्खानं तिब्बानं खरानं कटुकानं असातानं अमनापानं पाणहरानं अधिवासकजातिको होति। इमेहि खो, भिक्खवे, पञ्‍चहङ्गेहि समन्‍नागतो गिलानो सूपट्ठो होति।  
पञ्‍चहि, भिक्खवे, अङ्गेहि समन्‍नागतो गिलानुपट्ठाको नालं गिलानं उपट्ठातुं – न पटिबलो होति भेसज्‍जं संविधातुं, सप्पायासप्पायं न जानाति, असप्पायं उपनामेति सप्पायं अपनामेति, आमिसन्तरो गिलानं उपट्ठाति नो मेत्तचित्तो, जेगुच्छी होति उच्‍चारं वा पस्सावं वा खेळं वा वन्तं वा नीहातुं, न पटिबलो होति गिलानं कालेन कालं धम्मिया कथाय सन्दस्सेतुं समादपेतुं समुत्तेजेतुं सम्पहंसेतुं। इमेहि खो, भिक्खवे, पञ्‍चहङ्गेहि समन्‍नागतो गिलानुपट्ठाको नालं गिलानं उपट्ठातुं।  
पञ्‍चहि , भिक्खवे, अङ्गेहि समन्‍नागतो गिलानुपट्ठाको अलं गिलानं उपट्ठातुं – पटिबलो होति भेसज्‍जं संविधातुं, सप्पायासप्पायं जानाति, असप्पायं अपनामेति सप्पायं उपनामेति, मेत्तचित्तो गिलानं उपट्ठाति नो आमिसन्तरो, अजेगुच्छी होति उच्‍चारं वा पस्सावं वा खेळं वा वन्तं वा नीहातुं, पटिबलो होति गिलानं कालेन कालं धम्मिया कथाय सन्दस्सेतुं समादपेतुं समुत्तेजेतुं सम्पहंसेतुं। इमेहि खो, भिक्खवे, पञ्‍चहङ्गेहि समन्‍नागतो गिलानुपट्ठाको अलं गिलानं उपट्ठातुन्ति।  
गिलानवत्थुकथा निट्ठिता।  


## २२५. मतसन्तककथा

३६७. तेन खो पन समयेन द्वे भिक्खू कोसलेसु जनपदे अद्धानमग्गप्पटिपन्‍ना होन्ति। ते अञ्‍ञतरं आवासं उपगच्छिंसु। तत्थ अञ्‍ञतरो भिक्खु गिलानो होति। अथ खो तेसं भिक्खूनं एतदहोसि – ‘‘भगवता खो, आवुसो, गिलानुपट्ठानं वण्णितं। हन्द, मयं, आवुसो, इमं भिक्खुं उपट्ठहेमा’’ति। ते तं उपट्ठहिंसु। सो तेहि उपट्ठहियमानो कालमकासि। अथ खो ते भिक्खू तस्स भिक्खुनो पत्तचीवरमादाय सावत्थिं गन्त्वा भगवतो एतमत्थं आरोचेसुं। ‘‘भिक्खुस्स, भिक्खवे, कालङ्कते सङ्घो सामी पत्तचीवरे, अपिच गिलानुपट्ठाका बहूपकारा। अनुजानामि, भिक्खवे, सङ्घेन तिचीवरञ्‍च पत्तञ्‍च गिलानुपट्ठाकानं दातुं। एवञ्‍च पन, भिक्खवे, दातब्बं। तेन गिलानुपट्ठाकेन भिक्खुना सङ्घं उपसङ्कमित्वा एवमस्स वचनीयो – ‘इत्थन्‍नामो, भन्ते, भिक्खु कालङ्कतो। इदं तस्स तिचीवरञ्‍च पत्तो चा’’’ति। ब्यत्तेन भिक्खुना पटिबलेन सङ्घो ञापेतब्बो –  
‘‘सुणातु मे, भन्ते, सङ्घो। इत्थन्‍नामो भिक्खु कालङ्कतो। इदं तस्स तिचीवरञ्‍च पत्तो च। यदि सङ्घस्स पत्तकल्‍लं, सङ्घो इमं तिचीवरञ्‍च पत्तञ्‍च गिलानुपट्ठाकानं ददेय्य। एसा ञत्ति।  
‘‘सुणातु मे, भन्ते, सङ्घो। इत्थन्‍नामो भिक्खु कालङ्कतो। इदं तस्स तिचीवरञ्‍च पत्तो च। सङ्घो इमं तिचीवरञ्‍च पत्तञ्‍च गिलानुपट्ठाकानं देति। यस्सायस्मतो खमति इमस्स तिचीवरस्स च पत्तस्स च गिलानुपट्ठाकानं दानं, सो तुण्हस्स; यस्स नक्खमति, सो भासेय्य।  
‘‘दिन्‍नं इदं सङ्घेन तिचीवरञ्‍च पत्तो च गिलानुपट्ठाकानं। खमति सङ्घस्स, तस्मा तुण्ही, एवमेतं धारयामी’’ति ।  
३६८. तेन खो पन समयेन अञ्‍ञतरो सामणेरो कालङ्कतो होति। भगवतो एतमत्थं आरोचेसुं। सामणेरस्स, भिक्खवे, कालङ्कते सङ्घो सामी पत्तचीवरे, अपि च गिलानुपट्ठाका बहूपकारा। अनुजानामि, भिक्खवे, सङ्घेन चीवरञ्‍च पत्तञ्‍च गिलानुपट्ठाकानं दातुं। एवञ्‍च पन, भिक्खवे, दातब्बं। तेन गिलानुपट्ठाकेन भिक्खुना सङ्घं उपसङ्कमित्वा एवमस्स वचनीयो – ‘‘इत्थन्‍नामो, भन्ते, सामणेरो कालङ्कतो, इदं तस्स चीवरञ्‍च पत्तो चा’’ति। ब्यत्तेन भिक्खुना पटिबलेन सङ्घो ञापेतब्बो –  
‘‘सुणातु मे, भन्ते, सङ्घो। इत्थन्‍नामो सामणेरो कालङ्कतो। इदं तस्स चीवरञ्‍च पत्तो च। यदि सङ्घस्स पत्तकल्‍लं, सङ्घो इमं चीवरञ्‍च पत्तञ्‍च गिलानुपट्ठाकानं ददेय्य। एसा ञत्ति।  
‘‘सुणातु मे, भन्ते, सङ्घो। इत्थन्‍नामो सामणेरो कालङ्कतो। इदं तस्स चीवरञ्‍च पत्तो च। सङ्घो इमं चीवरञ्‍च पत्तञ्‍च गिलानुपट्ठाकानं देति। यस्सायस्मतो खमति इमस्स चीवरस्स च पत्तस्स च गिलानुपट्ठाकानं दानं, सो तुण्हस्स; यस्स नक्खमति, सो भासेय्य।  
‘‘दिन्‍नं इदं सङ्घेन चीवरञ्‍च पत्तो च गिलानुपट्ठाकानं। खमति सङ्घस्स, तस्मा तुण्ही, एवमेतं धारयामी’’ति।  
३६९. तेन खो पन समयेन अञ्‍ञतरो भिक्खु च सामणेरो च गिलानं उपट्ठहिंसु। सो तेहि उपट्ठहियमानो कालमकासि। अथ खो तस्स गिलानुपट्ठाकस्स भिक्खुनो एतदहोसि – ‘‘कथं नु खो गिलानुपट्ठाकस्स सामणेरस्स चीवरपटिवीसो दातब्बो’’ति ? भगवतो एतमत्थं आरोचेसुं। अनुजानामि, भिक्खवे, गिलानुपट्ठाकस्स सामणेरस्स समकं पटिवीसं दातुन्ति।  
तेन खो पन समयेन अञ्‍ञतरो भिक्खु बहुभण्डो बहुपरिक्खारो कालङ्कतो होति। भगवतो एतमत्थं आरोचेसुं। भिक्खुस्स, भिक्खवे, कालङ्कते सङ्घो सामी पत्तचीवरे, अपि च गिलानुपट्ठाका बहूपकारा। अनुजानामि, भिक्खवे, सङ्घेन तिचीवरञ्‍च पत्तञ्‍च गिलानुपट्ठाकानं दातुं। यं तत्थ लहुभण्डं लहुपरिक्खारं तं सम्मुखीभूतेन सङ्घेन भाजेतुं। यं तत्थ गरुभण्डं गरुपरिक्खारं तं आगतानागतस्स चातुद्दिसस्स सङ्घस्स अविस्सज्‍जिकं अवेभङ्गिकन्ति।  
मतसन्तककथा निट्ठिता।  


## २२६. नग्गियपटिक्खेपकथा

३७०. तेन खो पन समयेन अञ्‍ञतरो भिक्खु नग्गो हुत्वा येन भगवा तेनुपसङ्कमि, उपसङ्कमित्वा भगवन्तं एतदवोच – ‘‘भगवा, भन्ते, अनेकपरियायेन अप्पिच्छस्स सन्तुट्ठस्स सल्‍लेखस्स धुतस्स पासादिकस्स अपचयस्स वीरियारम्भस्स वण्णवादी। इदं, भन्ते, नग्गियं अनेकपरियायेन अप्पिच्छताय सन्तुट्ठिताय सल्‍लेखाय धुतताय [धुतत्ताय (क॰)] पासादिकताय अपचयाय वीरियारम्भाय संवत्तति। साधु, भन्ते, भगवा भिक्खूनं नग्गियं अनुजानातू’’ति। विगरहि बुद्धो भगवा – ‘‘अननुच्छविकं, मोघपुरिस, अननुलोमिकं अप्पतिरूपं अस्सामणकं अकप्पियं अकरणीयं। कथञ्हि नाम त्वं, मोघपुरिस, नग्गियं तित्थियसमादानं समादियिस्ससि। नेतं, मोघपुरिस, अप्पसन्‍नानं वा पसादाय…पे॰…’’ विगरहित्वा धम्मिं कथं कत्वा भिक्खू आमन्तेसि – ‘‘न, भिक्खवे, नग्गियं तित्थियसमादानं समादियितब्बं। यो समादियेय्य, आपत्ति थुल्‍लच्‍चयस्सा’’ति।  
नग्गियपटिक्खेपकथा निट्ठिता।  


## २२७. कुसचीरादिपटिक्खेपकथा

३७१. तेन खो पन समयेन अञ्‍ञतरो भिक्खु कुसचीरं निवासेत्वा…पे॰… वाकचीरं निवासेत्वा…पे॰… फलकचीरं निवासेत्वा…पे॰… केसकम्बलं निवासेत्वा…पे॰… वाळकम्बलं निवासेत्वा…पे॰… उलूकपक्खं निवासेत्वा…पे॰… अजिनक्खिपं निवासेत्वा येन भगवा तेनुपसङ्कमि; उपसङ्कमित्वा भगवन्तं एतदवोच – ‘‘भगवा, भन्ते, अनेकपरियायेन अप्पिच्छस्स सन्तुट्ठस्स सल्‍लेखस्स धुतस्स पासादिकस्स अपचयस्स वीरियारम्भस्स वण्णवादी। इदं, भन्ते, अजिनक्खिपं अनेकपरियायेन अप्पिच्छताय सन्तुट्ठिताय सल्‍लेखाय धुतताय पासादिकताय अपचयाय वीरियारम्भाय संवत्तति। साधु, भन्ते , भगवा भिक्खूनं अजिनक्खिपं अनुजानातू’’ति। विगरहि बुद्धो भगवा – ‘‘अननुच्छविकं, मोघपुरिस, अननुलोमिकं अप्पतिरूपं अस्सामणकं अकप्पियं अकरणीयं। कथञ्हि नाम त्वं, मोघपुरिस, अजिनक्खिपं तित्थियधजं धारेस्ससि। नेतं, मोघपुरिस, अप्पसन्‍नानं वा पसादाय…पे॰… विगरहित्वा…पे॰… धम्मिं कथं कत्वा भिक्खू आमन्तेसि – ‘‘न, भिक्खवे, अजिनक्खिपं तित्थियधजं धारेतब्बं। यो धारेय्य, आपत्ति थुल्‍लच्‍चयस्सा’’ति।  
तेन खो पन समयेन अञ्‍ञतरो भिक्खु अक्‍कनाळं निवासेत्वा…पे॰… पोत्थकं निवासेत्वा येन भगवा तेनुपसङ्कमि, उपसङ्कमित्वा भगवन्तं एतदवोच – ‘‘भगवा, भन्ते, अनेकपरियायेन अप्पिच्छस्स सन्तुट्ठस्स सल्‍लेखस्स धुतस्स पासादिकस्स अपचयस्स वीरियारम्भस्स, वण्णवादी। अयं, भन्ते, पोत्थको अनेकपरियायेन अप्पिच्छताय सन्तुट्ठिताय सल्‍लेखाय धुतताय पासादिकताय अपचयाय वीरियारम्भाय संवत्तति। साधु, भन्ते, भगवा भिक्खूनं पोत्थकं अनुजानातू’’ति। विगरहि बुद्धो भगवा – ‘‘अननुच्छविकं, मोघपुरिस, अननुलोमिकं अप्पतिरूपं अस्सामणकं अकप्पियं अकरणीयं। कथञ्हि नाम त्वं, मोघपुरिस, पोत्थकं निवासेस्ससि। नेतं, मोघपुरिस, अप्पसन्‍नानं वा पसादाय…पे॰… विगरहित्वा…पे॰… धम्मिं कथं कत्वा भिक्खू आमन्तेसि – ‘‘न, भिक्खवे, पोत्थको निवासेतब्बो। यो निवासेय्य, आपत्ति दुक्‍कटस्सा’’ति।  
कुसचीरादिपटिक्खेपकथा निट्ठिता।  


## २२८. सब्बनीलकादिपटिक्खेपकथा

३७२. तेन खो पन समयेन छब्बग्गिया भिक्खू सब्बनीलकानि चीवरानि धारेन्ति…पे॰… सब्बपीतकानि चीवरानि धारेन्ति…पे॰… सब्बलोहितकानि चीवरानि धारेन्ति…पे॰… सब्बमञ्‍जिट्ठकानि [सब्बमञ्‍जेट्ठकानि (सी॰ स्या॰)] चीवरानि धारेन्ति…पे॰… सब्बकण्हानि चीवरानि धारेन्ति …पे॰… सब्बमहारङ्गरत्तानि चीवरानि धारेन्ति…पे॰… सब्बमहानामरत्तानि चीवरानि धारेन्ति…पे॰… अच्छिन्‍नदसानि चीवरानि धारेन्ति…पे॰… दीघदसानि चीवरानि धारेन्ति…पे॰… पुप्फदसानि चीवरानि धारेन्ति…पे॰… फणदसानि [फलदसानि (क॰)] चीवरानि धारेन्ति…पे॰… कञ्‍चुकं धारेन्ति…पे॰… तिरीटकं धारेन्ति…पे॰… वेठनं धारेन्ति। मनुस्सा उज्झायन्ति खिय्यन्ति विपाचेन्ति – ‘‘कथञ्हि नाम समणा सक्यपुत्तिया वेठनं धारेस्सन्ति, सेय्यथापि गिही कामभोगिनो’’ति। भगवतो एतमत्थं आरोचेसुं । न, भिक्खवे, सब्बनीलकानि चीवरानि धारेतब्बानि, न सब्बपीतकानि चीवरानि धारेतब्बानि, न सब्बलोहितकानि चीवरानि धारेतब्बानि, न सब्बमञ्‍जिट्ठकानि चीवरानि धारेतब्बानि, न सब्बकण्हानि चीवरानि धारेतब्बानि, न सब्बमहारङ्गरत्तानि चीवरानि धारेतब्बानि, न सब्बमहानामरत्तानि चीवरानि धारेतब्बानि, न अच्छिन्‍नदसानि चीवरानि धारेतब्बानि, न दीघदसानि चीवरानि धारेतब्बानि, न पुप्फदसानि चीवरानि धारेतब्बानि, न फणदसानि चीवरानि धारेतब्बानि, न कञ्‍चुकं धारेतब्बं, न तिरीटकं धारेतब्बं, न वेठनं धारेतब्बं। यो धारेय्य, आपत्ति दुक्‍कटस्साति।  
सब्बनीलकादिपटिक्खेपकथा निट्ठिता।  


## २२९. वस्संवुट्ठानं अनुप्पन्‍नचीवरकथा

३७३. तेन खो पन समयेन वस्संवुट्ठा भिक्खू अनुप्पन्‍ने चीवरे पक्‍कमन्तिपि, विब्भमन्तिपि, कालम्पि करोन्ति, सामणेरापि पटिजानन्ति, सिक्खं पच्‍चक्खातकापि पटिजानन्ति, अन्तिमवत्थुं अज्झापन्‍नकापि पटिजानन्ति, उम्मत्तकापि पटिजानन्ति, खित्तचित्तापि पटिजानन्ति, वेदनाट्टापि पटिजानन्ति, आपत्तिया अदस्सने उक्खित्तकापि पटिजानन्ति, आपत्तिया अप्पटिकम्मे उक्खित्तकापि पटिजानन्ति, पापिकाय दिट्ठिया अप्पटिनिस्सग्गे उक्खित्तकापि पटिजानन्ति, पण्डकापि पटिजानन्ति, थेय्यसंवासकापि पटिजानन्ति, तित्थियपक्‍कन्तकापि पटिजानन्ति, तिरच्छानगतापि पटिजानन्ति, मातुघातकापि पटिजानन्ति, पितुघातकापि पटिजानन्ति, अरहन्तघातकापि पटिजानन्ति, भिक्खुनिदूसकापि पटिजानन्ति, सङ्घभेदकापि पटिजानन्ति, लोहितुप्पादकापि पटिजानन्ति, उभतोब्यञ्‍जनकापि पटिजानन्ति। भगवतो एतमत्थं आरोचेसुं।  
३७४. इध पन, भिक्खवे, वस्संवुट्ठो भिक्खु अनुप्पन्‍ने चीवरे पक्‍कमति, सन्ते पतिरूपे गाहके दातब्बं।  
इध पन, भिक्खवे, वस्संवुट्ठो भिक्खु अनुप्पन्‍ने चीवरे विब्भमति, कालं करोति, सामणेरो पटिजानाति, सिक्खं पच्‍चक्खातको पटिजानाति , अन्तिमवत्थुं अज्झापन्‍नको पटिजानाति, सङ्घो सामी।  
इध पन, भिक्खवे, वस्संवुट्ठो भिक्खु अनुप्पन्‍ने चीवरे उम्मत्तको पटिजानाति, खित्तचित्तो पटिजानाति, वेदनाट्टो पटिजानाति, आपत्तिया अदस्सने उक्खित्तको पटिजानाति, आपत्तिया अप्पटिकम्मे उक्खित्तको पटिजानाति, पापिकाय दिट्ठिया अप्पटिनिस्सग्गे उक्खित्तको पटिजानाति, सन्ते पतिरूपे गाहके दातब्बं।  
इध पन, भिक्खवे, वस्संवुट्ठो भिक्खु अनुप्पन्‍ने चीवरे पण्डको पटिजानाति, थेय्यसंवासको पटिजानाति, तित्थियपक्‍कन्तको पटिजानाति, तिरच्छानगतो पटिजानाति, मातुघातको पटिजानाति, पितुघातको पटिजानाति, अरहन्तघातको पटिजानाति, भिक्खुनिदूसको पटिजानाति, सङ्घभेदको पटिजानाति, लोहितुप्पादको पटिजानाति, उभतोब्यञ्‍जनको पटिजानाति, सङ्घो सामी।  
३७५. इध पन, भिक्खवे, वस्संवुट्ठो भिक्खु उप्पन्‍ने चीवरे अभाजिते पक्‍कमति, सन्ते पतिरूपे गाहके दातब्बं।  
इध पन, भिक्खवे, वस्संवुट्ठो भिक्खु उप्पन्‍ने चीवरे अभाजिते विब्भमति, कालं करोति, सामणेरो पटिजानाति, सिक्खं पच्‍चक्खातको पटिजानाति, अन्तिमवत्थुं अज्झापन्‍नको पटिजानाति, सङ्घो सामी।  
इध पन, भिक्खवे, वस्संवुट्ठो भिक्खु उप्पन्‍ने चीवरे अभाजिते उम्मत्तको पटिजानाति। खित्तचित्तो पटिजानाति, वेदनाट्टो पटिजानाति, आपत्तिया अदस्सने उक्खित्तको पटिजानाति, आपत्तिया अप्पटिकम्मे उक्खित्तको पटिजानाति, पापिकाय दिट्ठिया अप्पटिनिस्सग्गे उक्खित्तको पटिजानाति, सन्ते पतिरूपे गाहके दातब्बं।  
इध पन, भिक्खवे, वस्संवुट्ठो भिक्खु उप्पन्‍ने चीवरे अभाजिते पण्डको पटिजानाति, थेय्यसंवासको पटिजानाति, तित्थियपक्‍कन्तको पटिजानाति, तिरच्छानगतो पटिजानाति, मातुघातको पटिजानाति, पितुघातको पटिजानाति, अरहन्तघातको पटिजानाति, भिक्खुनिदूसको पटिजानाति, सङ्घभेदको पटिजानाति, लोहितुप्पादको पटिजानाति, उभतोब्यञ्‍जनको पटिजानाति, सङ्घो सामी।  
वस्सं वुट्ठानं अनुप्पन्‍नचीवरकथा निट्ठिता।  


## २३०. सङ्घे भिन्‍ने चीवरुप्पादकथा

३७६. इध पन, भिक्खवे, वस्संवुट्ठानं भिक्खूनं अनुप्पन्‍ने चीवरे सङ्घो भिज्‍जति। तत्थ मनुस्सा एकस्मिं पक्खे उदकं देन्ति, एकस्मिं पक्खे चीवरं देन्ति – सङ्घस्स देमाति। सङ्घस्सेवेतं।  
इध पन, भिक्खवे, वस्संवुट्ठानं भिक्खूनं अनुप्पन्‍ने चीवरे सङ्घो भिज्‍जति। तत्थ मनुस्सा एकस्मिं पक्खे उदकं देन्ति, तस्मिंयेव पक्खे चीवरं देन्ति – सङ्घस्स देमाति। सङ्घस्सेवेतं।  
इध पन, भिक्खवे, वस्संवुट्ठानं भिक्खूनं अनुप्पन्‍ने चीवरे सङ्घो भिज्‍जति। तत्थ मनुस्सा एकस्मिं पक्खे उदकं देन्ति, एकस्मिं पक्खे चीवरं देन्ति – पक्खस्स देमाति। पक्खस्सेवेतं।  
इध पन, भिक्खवे, वस्संवुट्ठानं भिक्खूनं अनुप्पन्‍ने चीवरे सङ्घो भिज्‍जति। तत्थ मनुस्सा एकस्मिं पक्खे उदकं देन्ति, तस्मिंयेव पक्खे चीवरं देन्ति – पक्खस्स देमाति। पक्खस्सेवेतं।  
इध पन, भिक्खवे, वस्संवुट्ठानं भिक्खूनं उप्पन्‍ने चीवरे अभाजिते सङ्घो भिज्‍जति। सब्बेसं समकं भाजेतब्बन्ति।  
सङ्घे भिन्‍ने चीवरुप्पादकथा निट्ठिता।  


## २३१. दुग्गहितसुग्गहितादिकथा

३७७. तेन खो पन समयेन आयस्मा रेवतो अञ्‍ञतरस्स भिक्खुनो हत्थे आयस्मतो सारिपुत्तस्स चीवरं पाहेसि – ‘‘इमं चीवरं थेरस्स देही’’ति। अथ खो सो भिक्खु अन्तरामग्गे आयस्मतो रेवतस्स विस्सासा तं चीवरं अग्गहेसि। अथ खो आयस्मा रेवतो आयस्मता सारिपुत्तेन समागन्त्वा पुच्छि – ‘‘अहं, भन्ते, थेरस्स चीवरं पाहेसिं। सम्पत्तं तं चीवर’’न्ति? ‘‘नाहं तं, आवुसो, चीवरं पस्सामी’’ति। अथ खो आयस्मा रेवतो तं भिक्खुं एतदवोच – ‘‘अहं, आवुसो , आयस्मतो हत्थे थेरस्स चीवरं पाहेसिं। कहं तं चीवर’’न्ति? ‘‘अहं, भन्ते, आयस्मतो विस्सासा तं चीवरं अग्गहेसि’’न्ति। भगवतो एतमत्थं आरोचेसुं।  
३७८. इध पन, भिक्खवे, भिक्खु भिक्खुस्स हत्थे चीवरं पहिणति – ‘‘इमं चीवरं इत्थन्‍नामस्स देही’’ति। सो अन्तरामग्गे यो पहिणति तस्स विस्सासा गण्हाति। सुग्गहितं। यस्स पहिय्यति तस्स विस्सासा गण्हाति। दुग्गहितं।  
इध पन, भिक्खवे, भिक्खु भिक्खुस्स हत्थे चीवरं पहिणति – ‘‘इमं चीवरं इत्थन्‍नामस्स देही’’ति। सो अन्तरामग्गे यस्स पहिय्यति तस्स विस्सासा गण्हाति। दुग्गहितं। यो पहिणति तस्स विस्सासा गण्हाति। सुग्गहितं।  
इध पन, भिक्खवे, भिक्खु भिक्खुस्स हत्थे चीवरं पहिणति – ‘‘इमं चीवरं इत्थन्‍नामस्स देही’’ति। सो अन्तरामग्गे सुणाति – यो पहिणति सो कालङ्कतोति। तस्स मतकचीवरं अधिट्ठाति। स्वाधिट्ठितं। यस्स पहिय्यति तस्स विस्सासा गण्हाति। दुग्गहितं।  
इध पन, भिक्खवे, भिक्खु भिक्खुस्स हत्थे चीवरं पहिणति – ‘‘इमं चीवरं इत्थन्‍नामस्स देही’’ति। सो अन्तरामग्गे सुणाति – यस्स पहिय्यति सो कालङ्कतोति। तस्स मतकचीवरं अधिट्ठाति। द्वाधिट्ठितं। यो पहिणति तस्स विस्सासा गण्हाति। सुग्गहितं।  
इध पन, भिक्खवे, भिक्खु भिक्खुस्स हत्थे चीवरं पहिणति – ‘‘इमं चीवरं इत्थन्‍नामस्स देही’’ति। सो अन्तरामग्गे सुणाति – उभो कालङ्कताति। यो पहिणति तस्स मतकचीवरं अधिट्ठाति। स्वाधिट्ठितं। यस्स पहिय्यति तस्स मतकचीवरं अधिट्ठाति। द्वाधिट्ठितं।  
इध पन, भिक्खवे, भिक्खु भिक्खुस्स हत्थे चीवरं पहिणति – ‘‘इमं चीवरं इत्थन्‍नामस्स दम्मी’’ति। सो अन्तरामग्गे यो पहिणति तस्स विस्सासा गण्हाति। दुग्गहितं। यस्स पहिय्यति तस्स विस्सासा गण्हाति। सुग्गहितं।  
इध पन, भिक्खवे, भिक्खु भिक्खुस्स हत्थे चीवरं पहिणति – ‘‘इमं चीवरं इत्थन्‍नामस्स दम्मी’’ति। सो अन्तरामग्गे यस्स पहिय्यति तस्स विस्सासा गण्हाति। सुग्गहितं। यो पहिणति तस्स विस्सासा गण्हाति। दुग्गहितं।  
इध पन, भिक्खवे, भिक्खु भिक्खुस्स हत्थे चीवरं पहिणति – ‘‘इमं चीवरं इत्थन्‍नामस्स दम्मी’’ति। सो अन्तरामग्गे सुणाति – ‘‘यो पहिणति सो कालङ्कतो’’ति। तस्स मतकचीवरं अधिट्ठाति। द्वाधिट्ठितं। यस्स पहिय्यति तस्स विस्सासा गण्हाति। सुग्गहितं।  
इध पन, भिक्खवे, भिक्खु भिक्खुस्स हत्थे चीवरं पहिणति – ‘‘इमं चीवरं इत्थन्‍नामस्स दम्मी’’ति। सो अन्तरामग्गे सुणाति – ‘‘यस्स पहिय्यति सो कालङ्कतो’’ति। तस्स मतकचीवरं अधिट्ठाति। स्वाधिट्ठितं। यो पहिणति तस्स विस्सासा गण्हाति। दुग्गहितं।  
इध पन, भिक्खवे, भिक्खु भिक्खुस्स हत्थे चीवरं पहिणति – ‘‘इमं चीवरं इत्थन्‍नामस्स दम्मी’’ति। सो अन्तरामग्गे सुणाति ‘‘उभो कालङ्कता’’ति। यो पहिणति तस्स मतकचीवरं अधिट्ठाति। द्वाधिट्ठितं। यस्स पहिय्यति तस्स मतकचीवरं अधिट्ठाति। स्वाधिट्ठितं।  
दुग्गहितसुग्गहितादिकथा निट्ठिता।  


## २३२. अट्ठचीवरमातिका

३७९. अट्ठिमा , भिक्खवे, मातिका चीवरस्स उप्पादाय – सीमाय देति , कतिकाय देति, भिक्खापञ्‍ञत्तिया देति, सङ्घस्स देति, उभतोसङ्घस्स देति, वस्संवुट्ठसङ्घस्स देति, आदिस्स देति, पुग्गलस्स देति।  
सीमाय देति – यावतिका भिक्खू अन्तोसीमगता तेहि भाजेतब्बं। कतिकाय देति – सम्बहुला आवासा समानलाभा होन्ति एकस्मिं आवासे दिन्‍ने सब्बत्थ दिन्‍नं होति। भिक्खापञ्‍ञत्तिया देति, यत्थ सङ्घस्स धुवकारा करिय्यन्ति, तत्थ देति। सङ्घस्स देति, सम्मुखीभूतेन सङ्घेन भाजेतब्बं। उभतोसङ्घस्स देति, बहुकापि भिक्खू होन्ति, एका भिक्खुनी होति, उपड्ढं दातब्बं, बहुकापि भिक्खुनियो होन्ति, एको भिक्खु होति, उपड्ढं दातब्बं। वस्संवुट्ठसङ्घस्स देति, यावतिका भिक्खू तस्मिं आवासे वस्संवुट्ठा, तेहि भाजेतब्बं। आदिस्स देति, यागुया वा भत्ते वा खादनीये वा चीवरे वा सेनासने वा भेसज्‍जे वा । पुग्गलस्स देति, ‘‘इमं चीवरं इत्थन्‍नामस्स दम्मी’’ति।  
अट्ठचीवरमातिका निट्ठिता।  
चीवरक्खन्धको अट्ठमो।  


## २३३. तस्सुद्दानं

राजगहको नेगमो, दिस्वा वेसालियं गणिं।  
पुन राजगहं गन्त्वा, रञ्‍ञो तं पटिवेदयि॥  
पुत्तो सालवतिकाय, अभयस्स हि अत्रजो।  
जीवतीति कुमारेन, सङ्खातो जीवको इति॥  
सो हि तक्‍कसीलं गन्त्वा, उग्गहेत्वा महाभिसो।  
सत्तवस्सिकआबाधं, नत्थुकम्मेन नासयि॥  
रञ्‍ञो भगन्दलाबाधं, आलेपेन अपाकड्ढि।  
ममञ्‍च इत्थागारञ्‍च, बुद्धसङ्घं चुपट्ठहि॥  
राजगहको च सेट्ठि, अन्तगण्ठि तिकिच्छितं।  
पज्‍जोतस्स महारोगं, घतपानेन नासयि॥  
अधिकारञ्‍च सिवेय्यं, अभिसन्‍नं सिनेहति।  
तीहि उप्पलहत्थेहि, समत्तिंसविरेचनं॥  
पकतत्तं वरं याचि, सिवेय्यञ्‍च पटिग्गहि।  
चीवरञ्‍च गिहिदानं, अनुञ्‍ञासि तथागतो॥  
राजगहे जनपदे बहुं, उप्पज्‍जि चीवरं।  
पावारो कोसियञ्‍चेव, कोजवो अड्ढकासिकं॥  
उच्‍चावचा च सन्तुट्ठि, नागमेसागमेसुं च।  
पठमं पच्छा सदिसा, कतिका च पटिहरुं॥  
भण्डागारं अगुत्तञ्‍च, वुट्ठापेन्ति तथेव च।  
उस्सन्‍नं कोलाहलञ्‍च, कथं भाजे कथं ददे॥  
सकातिरेकभागेन, पटिवीसो कथं ददे।  
छकणेन सीतुदका [सीतुन्दी च (सी॰), सीतुण्हि च (कत्थचि)], उत्तरितु न जानरे॥  
आरोपेन्ता भाजनञ्‍च, पातिया च छमाय च।  
उपचिकामज्झे जीरन्ति, एकतो पत्थिन्‍नेन च॥  
फरुसाच्छिन्‍नच्छिबन्धा , अद्दसासि उब्भण्डिते।  
वीमंसित्वा सक्यमुनि, अनुञ्‍ञासि तिचीवरं॥  
अञ्‍ञेन अतिरेकेन, उप्पज्‍जि छिद्दमेव च।  
चातुद्दीपो वरं याचि, दातुं वस्सिकसाटिकं॥  
आगन्तुगमिगिलानं, उपट्ठाकञ्‍च भेसज्‍जं।  
धुवं उदकसाटिञ्‍च, पणीतं अतिखुद्दकं॥  
थुल्‍लकच्छुमुखं खोमं, परिपुण्णं अधिट्ठानं।  
पच्छिमं कतो गरुको, विकण्णो सुत्तमोकिरि॥  
लुज्‍जन्ति नप्पहोन्ति, च अन्वाधिकं बहूनि च।  
अन्धवने अस्सतिया, एको वस्सं उतुम्हि च॥  
द्वे भातुका राजगहे, उपनन्दो पुन द्विसु।  
कुच्छिविकारो गिलानो, उभो चेव गिलानका [गिलायना (क॰)]॥  
नग्गा कुसा वाकचीरं, फलको केसकम्बलं।  
वाळउलूकपक्खञ्‍च, अजिनं अक्‍कनाळकं॥  
पोत्थकं नीलपीतञ्‍च, लोहितं मञ्‍जिट्ठेन च।  
कण्हा महारङ्गनाम, अच्छिन्‍नदसिका तथा॥  
दीघपुप्फफणदसा , कञ्‍चुतिरीटवेठनं।  
अनुप्पन्‍ने पक्‍कमति, सङ्घो भिज्‍जति तावदे॥  
पक्खे ददन्ति सङ्घस्स, आयस्मा रेवतो पहि।  
विस्सासगाहाधिट्ठाति, अट्ठ चीवरमातिकाति॥  
इमम्हि खन्धके वत्थू छन्‍नवुति।  
चीवरक्खन्धको निट्ठितो।  