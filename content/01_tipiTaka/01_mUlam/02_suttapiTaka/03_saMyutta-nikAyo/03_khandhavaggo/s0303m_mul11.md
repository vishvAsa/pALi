---
title: १२. वच्छगोत्तसंयुत्तं

---
१२. वच्छगोत्तसंयुत्तं  


## १. रूपअञ्ञाणसुत्तं

६०७. एकं समयं भगवा सावत्थियं विहरति जेतवने अनाथपिण्डिकस्स आरामे। अथ खो वच्छगोत्तो परिब्बाजको येन भगवा तेनुपसङ्कमि; उपसङ्कमित्वा भगवता सद्धिं सम्मोदि। सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो वच्छगोत्तो परिब्बाजको भगवन्तं एतदवोच – ‘‘को नु खो, भो गोतम, हेतु, को पच्चयो, यानिमानि [येनिमानि (?)] अनेकविहितानि दिट्ठिगतानि लोके उप्पज्जन्ति – सस्सतो लोकोति वा, असस्सतो लोकोति वा, अन्तवा लोकोति वा, अनन्तवा लोकोति वा, तं जीवं तं सरीरन्ति वा, अञ्ञं जीवं अञ्ञं सरीरन्ति वा, होति तथागतो परं मरणाति वा, न होति तथागतो परं मरणाति वा, होति च न च होति तथागतो परं मरणाति वा, नेव होति न न होति तथागतो परं मरणाति वा’’ति? ‘‘रूपे खो, वच्छ, अञ्ञाणा, रूपसमुदये अञ्ञाणा, रूपनिरोधे अञ्ञाणा, रूपनिरोधगामिनिया पटिपदाय अञ्ञाणा; एवमिमानि अनेकविहितानि दिट्ठिगतानि लोके उप्पज्जन्ति – सस्सतो लोकोति वा…पे॰… नेव होति न न होति तथागतो परं मरणाति वाति। अयं खो, वच्छ, हेतु, अयं पच्चयो, यानिमानि [येन (सी॰), येनिमानि (?)] अनेकविहितानि दिट्ठिगतानि लोके उप्पज्जन्ति – सस्सतो लोकोति वा, असस्सतो लोकोति वा…पे॰… नेव होति न न होति तथागतो परं मरणाति वा’’ति। पठमं।  


## २. वेदनाअञ्ञाणसुत्तं

६०८. सावत्थिनिदानं। एकमन्तं निसिन्नो खो वच्छगोत्तो परिब्बाजको भगवन्तं एतदवोच – ‘‘को नु खो, भो गोतम, हेतु, को पच्चयो, यानिमानि अनेकविहितानि दिट्ठिगतानि लोके उप्पज्जन्ति – सस्सतो लोकोति वा, असस्सतो लोकोति वा…पे॰… नेव होति न न होति तथागतो परं मरणाति वा’’ति? ‘‘वेदनाय खो, वच्छ, अञ्ञाणा, वेदनासमुदये अञ्ञाणा, वेदनानिरोधे अञ्ञाणा, वेदनानिरोधगामिनिया पटिपदाय अञ्ञाणा; एवमिमानि अनेकविहितानि दिट्ठिगतानि लोके उप्पज्जन्ति – सस्सतो लोकोति वा, असस्सतो लोकोति वा…पे॰… नेव होति न न होति तथागतो परं मरणाति वाति। अयं खो, वच्छ, हेतु, अयं पच्चयो, यानिमानि अनेकविहितानि दिट्ठिगतानि लोके उप्पज्जन्ति – सस्सतो लोकोति वा, असस्सतो लोकोति वा…पे॰… नेव होति न न होति तथागतो परं मरणाति वा’’ति। दुतियं।  


## ३. सञ्ञाअञ्ञाणसुत्तं

६०९. सावत्थिनिदानं। एकमन्तं निसिन्नो खो वच्छगोत्तो परिब्बाजको भगवन्तं एतदवोच – ‘‘को नु खो, भो गोतम, हेतु, को पच्चयो, यानिमानि अनेकविहितानि दिट्ठिगतानि लोके उप्पज्जन्ति – सस्सतो लोकोति वा, असस्सतो लोकोति वा…पे॰… नेव होति न न होति तथागतो परं मरणाति वा’’ति? ‘‘सञ्ञाय खो, वच्छ, अञ्ञाणा, सञ्ञासमुदये अञ्ञाणा, सञ्ञानिरोधे अञ्ञाणा, सञ्ञानिरोधगामिनिया पटिपदाय अञ्ञाणा; एवमिमानि अनेकविहितानि दिट्ठिगतानि लोके उप्पज्जन्ति – सस्सतो लोकोति वा, असस्सतो लोकोति वा…पे॰… नेव होति न न होति तथागतो परं मरणाति वाति। अयं खो, वच्छ, हेतु, अयं पच्चयो, यानिमानि अनेकविहितानि दिट्ठिगतानि लोके उप्पज्जन्ति – सस्सतो लोकोति वा, असस्सतो लोकोति वा…पे॰… नेव होति न न होति तथागतो परं मरणाति वा’’ति। ततियं।  


## ४. सङ्खारअञ्ञाणसुत्तं

६१०. सावत्थिनिदानं। एकमन्तं निसिन्नो खो वच्छगोत्तो परिब्बाजको भगवन्तं एतदवोच – ‘‘को नु खो, भो गोतम, हेतु, को पच्चयो, यानिमानि अनेकविहितानि दिट्ठिगतानि लोके उप्पज्जन्ति – सस्सतो लोकोति वा, असस्सतो लोकोति वा…पे॰… नेव होति न न होति तथागतो परं मरणाति वा’’ति? ‘‘सङ्खारेसु खो, वच्छ, अञ्ञाणा, सङ्खारसमुदये अञ्ञाणा, सङ्खारनिरोधे अञ्ञाणा, सङ्खारनिरोधगामिनिया पटिपदाय अञ्ञाणा; एवमिमानि अनेकविहितानि दिट्ठिगतानि लोके उप्पज्जन्ति – सस्सतो लोकोति वा, असस्सतो लोकोति वा…पे॰… नेव होति न न होति तथागतो परं मरणाति वाति। अयं खो, वच्छ, हेतु, अयं पच्चयो, यानिमानि अनेकविहितानि दिट्ठिगतानि लोके उप्पज्जन्ति – सस्सतो लोकोति वा, असस्सतो लोकोति वा…पे॰… नेव होति न न होति तथागतो परं मरणाति वा’’ति। चतुत्थं।  


## ५. विञ्ञाणअञ्ञाणसुत्तं

६११. सावत्थिनिदानं । एकमन्तं निसिन्नो खो वच्छगोत्तो परिब्बाजको भगवन्तं एतदवोच – ‘‘को नु खो, भो गोतम, हेतु, को पच्चयो, यानिमानि अनेकविहितानि दिट्ठिगतानि लोके उप्पज्जन्ति – सस्सतो लोकोति वा, असस्सतो लोकोति वा …पे॰… नेव होति न न होति तथागतो परं मरणाति वा’’ति? ‘‘विञ्ञाणे खो, वच्छ, अञ्ञाणा, विञ्ञाणसमुदये अञ्ञाणा, विञ्ञाणनिरोधे अञ्ञाणा, विञ्ञाणनिरोधगामिनिया पटिपदाय अञ्ञाणा; एवमिमानि अनेकविहितानि दिट्ठिगतानि लोके उप्पज्जन्ति – सस्सतो लोकोति वा, असस्सतो लोकोति वा…पे॰… नेव होति न न होति तथागतो परं मरणाति वाति। अयं खो, वच्छ, हेतु, अयं पच्चयो, यानिमानि अनेकविहितानि दिट्ठिगतानि लोके उप्पज्जन्ति – सस्सतो लोकोति वा, असस्सतो लोकोति वा…पे॰… नेव होति न न होति तथागतो परं मरणाति वा’’ति। पञ्चमं।  


## ६-१०. रूपअदस्सनादिसुत्तपञ्चकं

६१२-६१६. सावत्थिनिदानं। एकमन्तं निसिन्नो खो वच्छगोत्तो परिब्बाजको भगवन्तं एतदवोच – ‘‘को नु खो, भो गोतम, हेतु, को पच्चयो, यानिमानि अनेकविहितानि दिट्ठिगतानि लोके उप्पज्जन्ति – सस्सतो लोकोति वा, असस्सतो लोकोति वा…पे॰… नेव होति न न होति तथागतो परं मरणाति वा’’ति? रूपे खो, वच्छ, अदस्सना…पे॰… रूपनिरोधगामिनिया पटिपदाय अदस्सना…पे॰… वेदनाय … सञ्ञाय … सङ्खारेसु खो, वच्छ, अदस्सना…पे॰… विञ्ञाणे खो, वच्छ, अदस्सना…पे॰… विञ्ञाणनिरोधगामिनिया पटिपदाय अदस्सना…पे॰…। दसमं।  


## ११-१५. रूपअनभिसमयादिसुत्तपञ्चकं

६१७-६२१. सावत्थिनिदानं । रूपे खो, वच्छ, अनभिसमया…पे॰… रूपनिरोधगामिनिया पटिपदाय अनभिसमया…पे॰…।  
सावत्थिनिदानं। वेदनाय खो, वच्छ, अनभिसमया…पे॰…।  
सावत्थिनिदानं । सञ्ञाय खो, वच्छ, अनभिसमया…पे॰…।  
सावत्थिनिदानं। सङ्खारेसु खो, वच्छ, अनभिसमया…पे॰…।  
सावत्थिनिदानं। विञ्ञाणे खो, वच्छ, अनभिसमया…पे॰…। पन्नरसमं।  


## १६-२०. रूपअननुबोधादिसुत्तपञ्चकं

६२२-६२६. सावत्थिनिदानं । एकमन्तं निसिन्नो खो वच्छगोत्तो परिब्बाजको भगवन्तं एतदवोच – को नु खो, भो गोतम, हेतु, को पच्चयो…पे॰… रूपे खो, वच्छ, अननुबोधा…पे॰… रूपनिरोधगामिनिया पटिपदाय अननुबोधा…पे॰…।  
सावत्थिनिदानं। वेदनाय खो, वच्छ…पे॰…।  
सावत्थिनिदानं। सञ्ञाय खो, वच्छ…पे॰…।  
सावत्थिनिदानं। सङ्खारेसु खो, वच्छ…पे॰…।  
सावत्थिनिदानं। विञ्ञाणे खो, वच्छ अननुबोधा…पे॰… विञ्ञाणनिरोधगामिनिया पटिपदाय अननुबोधा। वीसतिमं।  


## २१-२५. रूपअप्पटिवेधादिसुत्तपञ्चकं

६२७-६३१. सावत्थिनिदानं। को नु खो, भो गोतम, हेतु, को पच्चयो…पे॰… । रूपे खो, वच्छ, अप्पटिवेधा…पे॰… विञ्ञाणे खो, वच्छ, अप्पटिवेधा…पे॰…। पञ्चवीसतिमं।  


## २६-३०. रूपअसल्लक्खणादिसुत्तपञ्चकं

६३२-६३६. सावत्थिनिदानं। रूपे खो, वच्छ, असल्लक्खणा…पे॰… विञ्ञाणे खो, वच्छ, असल्लक्खणा…पे॰…। तिंसतिमं।  


## ३१-३५. रूपअनुपलक्खणादिसुत्तपञ्चकं

६३७-६४१. सावत्थिनिदानं । रूपे खो, वच्छ, अनुपलक्खणा…पे॰… विञ्ञाणे खो, वच्छ, अनुपलक्खणा…पे॰…। पञ्चतिंसतिमं।  


## ३६-४०. रूपअप्पच्चुपलक्खणादिसुत्तपञ्चकं

६४२-६४६. सावत्थिनिदानं । रूपे खो, वच्छ, अप्पच्चुपलक्खणा…पे॰… विञ्ञाणे खो, वच्छ, अप्पच्चुपलक्खणा…पे॰…। चत्तालीसमं।  


## ४१-४५. रूपअसमपेक्खणादिसुत्तपञ्चकं

६४७-६५१. सावत्थिनिदानं। रूपे खो, वच्छ, असमपेक्खणा…पे॰… विञ्ञाणे खो, वच्छ, असमपेक्खणा…पे॰…। पञ्चचत्तालीसमं।  


## ४६-५०. रूपअप्पच्चुपेक्खणादिसुत्तपञ्चकं

६५२-६५६. सावत्थिनिदानं । रूपे खो, वच्छ, अप्पच्चुपेक्खणा…पे॰… विञ्ञाणे खो, वच्छ, अप्पच्चुपेक्खणा…पे॰…। पञ्ञासमं।  


## ५१-५४. रूपअप्पच्चक्खकम्मादिसुत्तचतुक्कं

६५७-६६०. सावत्थिनिदानं। अथ खो वच्छगोत्तो परिब्बाजको येन भगवा तेनुपसङ्कमि; उपसङ्कमित्वा भगवता सद्धिं सम्मोदि। सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो वच्छगोत्तो परिब्बाजको भगवन्तं एतदवोच – ‘‘को नु खो, भो गोतम, हेतु, को पच्चयो, यानिमानि अनेकविहितानि दिट्ठिगतानि लोके उप्पज्जन्ति – सस्सतो लोकोति वा…पे॰… नेव होति न न होति तथागतो परं मरणाति वा’’ति? रूपे खो, वच्छ, अप्पच्चक्खकम्मा, रूपसमुदये अप्पच्चक्खकम्मा , रूपनिरोधे अप्पच्चक्खकम्मा, रूपनिरोधगामिनिया पटिपदाय अप्पच्चक्खकम्मा…पे॰…।  
सावत्थिनिदानं । वेदनाय खो, वच्छ, अप्पच्चक्खकम्मा…पे॰… वेदनानिरोधगामिनिया पटिपदाय अप्पच्चक्खकम्मा…पे॰…।  
सावत्थिनिदानं। सञ्ञाय खो, वच्छ, अप्पच्चक्खकम्मा…पे॰… सञ्ञानिरोधगामिनिया पटिपदाय अप्पच्चक्खकम्मा…पे॰…।  
सावत्थिनिदानं । सङ्खारेसु खो, वच्छ, अप्पच्चक्खकम्मा…पे॰… सङ्खारनिरोधगामिनिया पटिपदाय अप्पच्चक्खकम्मा…पे॰…। चतुपञ्ञासमं।  


## ५५. विञ्ञाणअप्पच्चक्खकम्मसुत्तं

६६१. सावत्थिनिदानं। ‘‘विञ्ञाणे खो, वच्छ, अप्पच्चक्खकम्मा, विञ्ञाणसमुदये अप्पच्चक्खकम्मा, विञ्ञाणनिरोधे अप्पच्चक्खकम्मा, विञ्ञाणनिरोधगामिनिया पटिपदाय अप्पच्चक्खकम्मा; एवमिमानि अनेकविहितानि दिट्ठिगतानि लोके उप्पज्जन्ति – सस्सतो लोकोति वा, असस्सतो लोकोति वा…पे॰… नेव होति न न होति तथागतो परं मरणाति वाति। अयं खो, वच्छ, हेतु, अयं पच्चयो , यानिमानि अनेकविहितानि दिट्ठिगतानि लोके उप्पज्जन्ति – सस्सतो लोकोति वा, असस्सतो लोकोति वा, अन्तवा लोकोति वा, अनन्तवा लोकोति वा, तं जीवं तं सरीरन्ति वा, अञ्ञं जीवं अञ्ञं सरीरन्ति वा, होति तथागतो परं मरणाति वा, न होति तथागतो परं मरणाति वा, होति च न च होति तथागतो परं मरणाति वा, नेव होति न न होति तथागतो परं मरणाति वा’’ति। पञ्चपञ्ञासमं।  
वच्छगोत्तसंयुत्तं समत्तं।  
तस्सुद्दानं –  
अञ्ञाणा अदस्सना चेव, अनभिसमया अननुबोधा।  
अप्पटिवेधा असल्लक्खणा, अनुपलक्खणेन अप्पच्चुपलक्खणा।  
असमपेक्खणा अप्पच्चुपेक्खणा, अप्पच्चक्खकम्मन्ति॥  