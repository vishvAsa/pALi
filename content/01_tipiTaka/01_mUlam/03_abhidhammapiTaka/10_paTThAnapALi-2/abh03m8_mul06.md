---
title: १२. परित्तत्तिकं

---
१२. परित्तत्तिकं  
१. पटिच्चवारो  
१. पच्चयानुलोमं  
१. विभङ्गवारो  


## हेतुपच्चयो

१. परित्तं धम्मं पटिच्च परित्तो धम्मो उप्पज्जति हेतुपच्चया – परित्तं एकं खन्धं पटिच्च तयो खन्धा चित्तसमुट्ठानञ्च रूपं…पे॰… द्वे खन्धे…पे॰… पटिसन्धिक्खणे परित्तं एकं खन्धं पटिच्च तयो खन्धा कटत्ता च रूपं…पे॰… द्वे खन्धे…पे॰… खन्धे पटिच्च वत्थु, वत्थुं पटिच्च खन्धा, एकं महाभूतं पटिच्च तयो महाभूता…पे॰… द्वे महाभूते पटिच्च चित्तसमुट्ठानं रूपं…पे॰…। (१)  
परित्तं धम्मं पटिच्च महग्गतो धम्मो उप्पज्जति हेतुपच्चया – पटिसन्धिक्खणे वत्थुं पटिच्च महग्गता खन्धा। (२)  
परित्तं धम्मं पटिच्च परित्तो च महग्गतो च धम्मा उप्पज्जन्ति हेतुपच्चया – पटिसन्धिक्खणे वत्थुं पटिच्च महग्गता खन्धा, महाभूते पटिच्च कटत्तारूपं। (३)  
२. महग्गतं धम्मं पटिच्च महग्गतो धम्मो उप्पज्जति हेतुपच्चया – महग्गतं एकं खन्धं पटिच्च तयो खन्धा…पे॰… द्वे खन्धे…पे॰… पटिसन्धिक्खणे…पे॰…। (१)  
महग्गतं धम्मं पटिच्च परित्तो धम्मो उप्पज्जति हेतुपच्चया – महग्गते खन्धे पटिच्च चित्तसमुट्ठानं रूपं। पटिसन्धिक्खणे महग्गते खन्धे पटिच्च कटत्तारूपं। (२)  
महग्गतं धम्मं पटिच्च परित्तो च महग्गतो च धम्मा उप्पज्जन्ति हेतुपच्चया – महग्गतं एकं खन्धं पटिच्च तयो खन्धा चित्तसमुट्ठानञ्च रूपं…पे॰… पटिसन्धिक्खणे महग्गतं एकं खन्धं पटिच्च तयो खन्धा कटत्ता च रूपं…पे॰… द्वे खन्धे…पे॰…। (३)  
३. अप्पमाणं धम्मं पटिच्च अप्पमाणो धम्मो उप्पज्जति हेतुपच्चया – अप्पमाणं एकं खन्धं पटिच्च तयो खन्धा…पे॰… द्वे खन्धे…पे॰…। (१)  
अप्पमाणं धम्मं पटिच्च परित्तो धम्मो उप्पज्जति हेतुपच्चया – अप्पमाणे खन्धे पटिच्च चित्तसमुट्ठानं रूपं। (२)  
अप्पमाणं धम्मं पटिच्च परित्तो च अप्पमाणो च धम्मा उप्पज्जन्ति हेतुपच्चया – अप्पमाणं एकं खन्धं पटिच्च तयो खन्धा चित्तसमुट्ठानञ्च रूपं…पे॰… द्वे खन्धे…पे॰…। (३)  
४. परित्तञ्च अप्पमाणञ्च धम्मं पटिच्च परित्तो धम्मो उप्पज्जति हेतुपच्चया – अप्पमाणे खन्धे च महाभूते च पटिच्च चित्तसमुट्ठानं रूपं। (१)  
परित्तञ्च महग्गतञ्च धम्मं पटिच्च परित्तो धम्मो उप्पज्जति हेतुपच्चया – महग्गते खन्धे च महाभूते च पटिच्च चित्तसमुट्ठानं रूपं। पटिसन्धिक्खणे…पे॰…। (१)  
परित्तञ्च महग्गतञ्च धम्मं पटिच्च महग्गतो धम्मो उप्पज्जति हेतुपच्चया – पटिसन्धिक्खणे महग्गतं एकं खन्धञ्च वत्थुञ्च पटिच्च तयो खन्धा…पे॰… द्वे खन्धे…पे॰…। (२)  
परित्तञ्च महग्गतञ्च धम्मं पटिच्च परित्तो च महग्गतो च धम्मा उप्पज्जन्ति हेतुपच्चया – पटिसन्धिक्खणे महग्गतं एकं खन्धञ्च वत्थुञ्च पटिच्च तयो खन्धा…पे॰… द्वे खन्धे…पे॰… महग्गते खन्धे च महाभूते च पटिच्च कटत्तारूपं। (३)  


## आरम्मणपच्चयो

५. परित्तं धम्मं पटिच्च परित्तो धम्मो उप्पज्जति आरम्मणपच्चया – परित्तं एकं खन्धं पटिच्च तयो खन्धा…पे॰… द्वे खन्धे…पे॰… पटिसन्धिक्खणे…पे॰… वत्थुं पटिच्च खन्धा। (१)  
परित्तं धम्मं पटिच्च महग्गतो धम्मो उप्पज्जति आरम्मणपच्चया – पटिसन्धिक्खणे वत्थुं पटिच्च महग्गता खन्धा। (२)  
महग्गतं धम्मं पटिच्च महग्गतो धम्मो उप्पज्जति आरम्मणपच्चया – महग्गतं एकं खन्धं पटिच्च तयो खन्धा…पे॰… द्वे खन्धे…पे॰… पटिसन्धिक्खणे…पे॰…। (१)  
अप्पमाणं धम्मं पटिच्च अप्पमाणो धम्मो उप्पज्जति आरम्मणपच्चया – अप्पमाणं एकं खन्धं पटिच्च तयो खन्धा…पे॰… द्वे खन्धे…पे॰…। (१)  
परित्तञ्च महग्गतञ्च धम्मं पटिच्च महग्गतो धम्मो उप्पज्जति आरम्मणपच्चया – पटिसन्धिक्खणे महग्गतं एकं खन्धञ्च वत्थुञ्च पटिच्च तयो खन्धा…पे॰… द्वे खन्धे…पे॰…। (१)  


## अधिपतिपच्चयो

६. परित्तं धम्मं पटिच्च परित्तो धम्मो उप्पज्जति अधिपतिपच्चया – परित्तं एकं खन्धं पटिच्च तयो खन्धा चित्तसमुट्ठानञ्च रूपं, द्वे खन्धे…पे॰… एकं महाभूतं पटिच्च तयो महाभूता…पे॰… महाभूते पटिच्च चित्तसमुट्ठानं रूपं उपादारूपं। (१)  
महग्गतं धम्मं पटिच्च महग्गतो धम्मो उप्पज्जति अधिपतिपच्चया – महग्गतं एकं खन्धं पटिच्च तयो खन्धा…पे॰… द्वे खन्धे…पे॰…। (१)  
महग्गतं धम्मं पटिच्च परित्तो धम्मो उप्पज्जति अधिपतिपच्चया – महग्गते खन्धे पटिच्च चित्तसमुट्ठानं रूपं। (२)  
महग्गतं धम्मं पटिच्च परित्तो च महग्गतो च धम्मा उप्पज्जन्ति अधिपतिपच्चया – महग्गतं एकं खन्धं पटिच्च तयो खन्धा चित्तसमुट्ठानञ्च रूपं…पे॰… द्वे खन्धे…पे॰…। (३)  
अप्पमाणं धम्मं पटिच्च अप्पमाणो धम्मो उप्पज्जति अधिपतिपच्चया – अप्पमाणं एकं खन्धं पटिच्च तयो खन्धा…पे॰… द्वे खन्धे…पे॰…। (१)  
अप्पमाणं धम्मं पटिच्च परित्तो धम्मो उप्पज्जति अधिपतिपच्चया – अप्पमाणे खन्धे पटिच्च चित्तसमुट्ठानं रूपं। (२)  
अप्पमाणं धम्मं पटिच्च परित्तो च अप्पमाणो च धम्मा उप्पज्जन्ति अधिपतिपच्चया – अप्पमाणं एकं खन्धं पटिच्च तयो खन्धा चित्तसमुट्ठानञ्च रूपं…पे॰… द्वे खन्धे…पे॰…। (३)  
७. परित्तञ्च अप्पमाणञ्च धम्मं पटिच्च परित्तो धम्मो उप्पज्जति अधिपतिपच्चया – अप्पमाणे खन्धे च महाभूते च पटिच्च चित्तसमुट्ठानं रूपं। (१)  
परित्तञ्च महग्गतञ्च धम्मं पटिच्च परित्तो धम्मो उप्पज्जति अधिपतिपच्चया – महग्गते खन्धे च महाभूते च पटिच्च चित्तसमुट्ठानं रूपं। (१)  


## अनन्तरपच्चयादि

८. परित्तं धम्मं पटिच्च परित्तो धम्मो उप्पज्जति अनन्तरपच्चया… समनन्तरपच्चया… सहजातपच्चया (सब्बेपि महाभूता कातब्बा)… अञ्ञमञ्ञपच्चया… निस्सयपच्चया… उपनिस्सयपच्चया … पुरेजातपच्चया (तिस्सो पञ्हा कातब्बा)… आसेवनपच्चया (तिस्सो पञ्हा कातब्बा)… कम्मपच्चया… विपाकपच्चया (तेरस पञ्हा)… आहारपच्चया… इन्द्रियपच्चया… झानपच्चया… मग्गपच्चया,… सम्पयुत्तपच्चया… विप्पयुत्तपच्चया… अत्थिपच्चया… नत्थिपच्चया… विगतपच्चया… अविगतपच्चया।  


## १. पच्चयानुलोमं



## २. सङ्ख्यावारो

९. हेतुया तेरस, आरम्मणे पञ्च, अधिपतिया नव, अनन्तरे पञ्च, समनन्तरे पञ्च, सहजाते तेरस, अञ्ञमञ्ञे सत्त, निस्सये तेरस, उपनिस्सये पञ्च, पुरेजाते तीणि, आसेवने तीणि, कम्मे तेरस, विपाके तेरस, आहारे इन्द्रिये झाने मग्गे तेरस, सम्पयुत्ते पञ्च, विप्पयुत्ते तेरस, अत्थिया तेरस, नत्थिया पञ्च, विगते पञ्च, अविगते तेरस।  
अनुलोमं।  
२. पच्चयपच्चनीयं  
१. विभङ्गवारो  


## नहेतुपच्चयो

१०. परित्तं धम्मं पटिच्च परित्तो धम्मो उप्पज्जति नहेतुपच्चया – अहेतुकं परित्तं एकं खन्धं पटिच्च तयो खन्धा चित्तसमुट्ठानञ्च रूपं…पे॰… द्वे खन्धे…पे॰… अहेतुकपटिसन्धिक्खणे…पे॰… खन्धे पटिच्च वत्थु, वत्थुं पटिच्च खन्धा; एकं महाभूतं…पे॰… बाहिरं… आहारसमुट्ठानं… उतुसमुट्ठानं… असञ्ञसत्तानं एकं महाभूतं…पे॰… विचिकिच्छासहगते उद्धच्चसहगते खन्धे पटिच्च विचिकिच्छासहगतो उद्धच्चसहगतो मोहो। (१)  


## नआरम्मणपच्चयो

११. परित्तं धम्मं पटिच्च परित्तो धम्मो उप्पज्जति नआरम्मणपच्चया – परित्ते खन्धे पटिच्च चित्तसमुट्ठानं रूपं। पटिसन्धिक्खणे परित्ते खन्धे पटिच्च कटत्तारूपं, खन्धे पटिच्च वत्थु…पे॰… एकं महाभूतं…पे॰… बाहिरं… आहारसमुट्ठानं… उतुसमुट्ठानं… असञ्ञसत्तानं एकं महाभूतं…पे॰…। (१)  
महग्गतं धम्मं पटिच्च परित्तो धम्मो उप्पज्जति नआरम्मणपच्चया – महग्गते खन्धे पटिच्च चित्तसमुट्ठानं रूपं। पटिसन्धिक्खणे महग्गते खन्धे पटिच्च कटत्तारूपं। (१)  
अप्पमाणं धम्मं पटिच्च परित्तो धम्मो उप्पज्जति नआरम्मणपच्चया – अप्पमाणे खन्धे पटिच्च चित्तसमुट्ठानं रूपं। (१)  
परित्तञ्च अप्पमाणञ्च धम्मं पटिच्च परित्तो धम्मो उप्पज्जति नआरम्मणपच्चया – अप्पमाणे खन्धे च महाभूते च पटिच्च चित्तसमुट्ठानं रूपं। (१)  
परित्तञ्च महग्गतञ्च धम्मं पटिच्च परित्तो धम्मो उप्पज्जति नआरम्मणपच्चया – महग्गते खन्धे च महाभूते च पटिच्च चित्तसमुट्ठानं रूपं। पटिसन्धिक्खणे महग्गते खन्धे च महाभूते च पटिच्च कटत्तारूपं। (१)  


## नअधिपतिपच्चयो

१२. परित्तं धम्मं पटिच्च परित्तो धम्मो उप्पज्जति नअधिपतिपच्चया – परित्तं एकं खन्धं पटिच्च तयो खन्धा…पे॰… पटिसन्धिक्खणे…पे॰… खन्धे पटिच्च वत्थु, वत्थुं पटिच्च खन्धा; एकं महाभूतं…पे॰… असञ्ञसत्तानं…पे॰…। (१)  
परित्तं धम्मं पटिच्च महग्गतो धम्मो उप्पज्जति नअधिपतिपच्चया – पटिसन्धिक्खणे वत्थुं पटिच्च महग्गता खन्धा। (२)  
परित्तं धम्मं पटिच्च परित्तो च महग्गतो च धम्मा उप्पज्जन्ति नअधिपतिपच्चया – पटिसन्धिक्खणे वत्थुं पटिच्च महग्गता खन्धा, महाभूते पटिच्च कटत्तारूपं। (३)  
१३. महग्गतं धम्मं पटिच्च महग्गतो धम्मो उप्पज्जति नअधिपतिपच्चया – महग्गते खन्धे पटिच्च महग्गताधिपति, विपाकं महग्गतं एकं खन्धं पटिच्च…पे॰… पटिसन्धिक्खणे…पे॰…। (१)  
महग्गतं धम्मं पटिच्च परित्तो धम्मो उप्पज्जति नअधिपतिपच्चया – विपाके महग्गते खन्धे पटिच्च चित्तसमुट्ठानं रूपं। पटिसन्धिक्खणे महग्गते खन्धे पटिच्च कटत्तारूपं। (२)  
महग्गतं धम्मं पटिच्च परित्तो च महग्गतो च धम्मा उप्पज्जन्ति नअधिपतिपच्चया – विपाकं महग्गतं एकं खन्धं पटिच्च तयो खन्धा चित्तसमुट्ठानञ्च रूपं…पे॰… द्वे खन्धे…पे॰… पटिसन्धिक्खणे…पे॰…। (३)  
१४. अप्पमाणं धम्मं पटिच्च अप्पमाणो धम्मो उप्पज्जति नअधिपतिपच्चया – अप्पमाणे खन्धे पटिच्च अप्पमाणाधिपति। (१)  
परित्तञ्च महग्गतञ्च धम्मं पटिच्च परित्तो धम्मो उप्पज्जति नअधिपतिपच्चया – विपाके महग्गते खन्धे च महाभूते च पटिच्च चित्तसमुट्ठानं रूपं। पटिसन्धिक्खणे महग्गते खन्धे च महाभूते च पटिच्च कटत्तारूपं। (१)  
परित्तञ्च महग्गतञ्च धम्मं पटिच्च महग्गतो धम्मो उप्पज्जति नअधिपतिपच्चया – पटिसन्धिक्खणे महग्गतं एकं खन्धञ्च वत्थुञ्च पटिच्च तयो खन्धा…पे॰… द्वे खन्धे…पे॰…। (२)  
परित्तञ्च महग्गतञ्च धम्मं पटिच्च परित्तो च महग्गतो च धम्मा उप्पज्जन्ति नअधिपतिपच्चया – पटिसन्धिक्खणे महग्गतं एकं खन्धञ्च वत्थुञ्च पटिच्च तयो खन्धा…पे॰… द्वे खन्धे…पे॰… महग्गते खन्धे च महाभूते च पटिच्च कटत्तारूपं। (३)  


## नअनन्तरपच्चयादि

१५. परित्तं धम्मं पटिच्च परित्तो धम्मो उप्पज्जति नअनन्तरपच्चया… नसमनन्तरपच्चया… नअञ्ञमञ्ञपच्चया… नउपनिस्सयपच्चया।  


## नपुरेजातपच्चयो

१६. परित्तं धम्मं पटिच्च परित्तो धम्मो उप्पज्जति नपुरेजातपच्चया – अरूपे परित्तं एकं खन्धं पटिच्च तयो खन्धा…पे॰… द्वे खन्धे…पे॰… परित्ते खन्धे पटिच्च चित्तसमुट्ठानं रूपं। पटिसन्धिक्खणे परित्तं एकं खन्धं पटिच्च तयो खन्धा कटत्ता च रूपं…पे॰… द्वे खन्धे…पे॰… (सब्बे महाभूता वित्थारेतब्बा, अरूपे परित्तमूलके तिस्सो पञ्हा)।  
महग्गतं धम्मं पटिच्च महग्गतो धम्मो उप्पज्जति नपुरेजातपच्चया – महग्गतं एकं खन्धं…पे॰… पटिसन्धिक्खणे…पे॰…। (१)  
महग्गतं धम्मं पटिच्च परित्तो धम्मो उप्पज्जति नपुरेजातपच्चया – महग्गते खन्धे पटिच्च चित्तसमुट्ठानं रूपं। पटिसन्धिक्खणे महग्गते खन्धे पटिच्च कटत्तारूपं। (२)  
महग्गतं धम्मं पटिच्च परित्तो च महग्गतो च धम्मा उप्पज्जन्ति नपुरेजातपच्चया – पटिसन्धिक्खणे महग्गतं एकं खन्धं पटिच्च तयो खन्धा कटत्ता च रूपं…पे॰… द्वे खन्धे…पे॰…। (३)  
१७. अप्पमाणं धम्मं पटिच्च अप्पमाणो धम्मो उप्पज्जति नपुरेजातपच्चया – अरूपे अप्पमाणं एकं खन्धं…पे॰…। (१)  
अप्पमाणं धम्मं पटिच्च परित्तो धम्मो उप्पज्जति नपुरेजातपच्चया – अप्पमाणे खन्धे पटिच्च चित्तसमुट्ठानं रूपं।(२)  
परित्तञ्च अप्पमाणञ्च धम्मं पटिच्च परित्तो धम्मो उप्पज्जति नपुरेजातपच्चया – अप्पमाणे खन्धे च महाभूते च पटिच्च चित्तसमुट्ठानं रूपं। (३)  
परित्तञ्च महग्गतञ्च धम्मं पटिच्च परित्तो धम्मो उप्पज्जति नपुरेजातपच्चया – महग्गते खन्धे च महाभूते च पटिच्च चित्तसमुट्ठानं रूपं। पटिसन्धिक्खणे…पे॰…। (१)  
परित्तञ्च महग्गतञ्च धम्मं पटिच्च महग्गतो धम्मो उप्पज्जति नपुरेजातपच्चया – पटिसन्धिक्खणे महग्गतं एकं खन्धञ्च वत्थुञ्च पटिच्च तयो खन्धा…पे॰…। (२)  
परित्तञ्च महग्गतञ्च धम्मं पटिच्च परित्तो च महग्गतो च धम्मा उप्पज्जन्ति नपुरेजातपच्चया – पटिसन्धिक्खणे महग्गतं एकं खन्धञ्च वत्थुञ्च पटिच्च तयो खन्धा…पे॰… द्वे खन्धे…पे॰… महग्गते खन्धे च महाभूते च पटिच्च कटत्तारूपं। (३)  


## नपच्छाजातपच्चयादि

१८. परित्तं धम्मं पटिच्च परित्तो धम्मो उप्पज्जति नपच्छाजातपच्चया… नआसेवनपच्चया – परित्तं एकं खन्धं पटिच्च तयो खन्धा चित्तसमुट्ठानञ्च रूपं…पे॰… द्वे खन्धे…पे॰… पटिसन्धिक्खणे…पे॰… खन्धे पटिच्च वत्थु, वत्थुं पटिच्च खन्धा; एकं महाभूतं…पे॰… असञ्ञसत्तानं एकं महाभूतं…पे॰…।(१)  
परित्तं धम्मं पटिच्च महग्गतो धम्मो उप्पज्जति नआसेवनपच्चया – पटिसन्धिक्खणे वत्थुं पटिच्च महग्गता खन्धा। (२)  
परित्तं धम्मं पटिच्च परित्तो च महग्गतो च धम्मा उप्पज्जन्ति नआसेवनपच्चया – पटिसन्धिक्खणे वत्थुं पटिच्च महग्गता खन्धा, महाभूते पटिच्च कटत्तारूपं। (३)  
१९. महग्गतं धम्मं पटिच्च महग्गतो धम्मो उप्पज्जति नआसेवनपच्चया – विपाकं महग्गतं एकं खन्धं पटिच्च तयो खन्धा…पे॰… द्वे खन्धे…पे॰… पटिसन्धिक्खणे महग्गतं एकं खन्धं पटिच्च तयो खन्धा…पे॰…। (१) महग्गतं धम्मं पटिच्च परित्तो धम्मो उप्पज्जति नआसेवनपच्चया – महग्गते खन्धे पटिच्च चित्तसमुट्ठानं रूपं। पटिसन्धिक्खणे…पे॰…। (२)  
महग्गतं धम्मं पटिच्च परित्तो च महग्गतो च धम्मा उप्पज्जन्ति नआसेवनपच्चया – विपाकं महग्गतं एकं खन्धं पटिच्च तयो खन्धा चित्तसमुट्ठानञ्च रूपं…पे॰… द्वे खन्धे…पे॰… पटिसन्धिक्खणे महग्गतं एकं खन्धं…पे॰…। (३)  
२०. अप्पमाणं धम्मं पटिच्च अप्पमाणो धम्मो उप्पज्जति नआसेवनपच्चया – विपाकं अप्पमाणं एकं खन्धं पटिच्च तयो खन्धा…पे॰… द्वे खन्धे पटिच्च द्वे खन्धा। (१)  
अप्पमाणं धम्मं पटिच्च परित्तो धम्मो उप्पज्जति नआसेवनपच्चया – अप्पमाणे खन्धे पटिच्च चित्तसमुट्ठानं रूपं। (२)  
अप्पमाणं धम्मं पटिच्च परित्तो च अप्पमाणो च धम्मा उप्पज्जन्ति नआसेवनपच्चया – विपाकं अप्पमाणं एकं खन्धं पटिच्च तयो खन्धा चित्तसमुट्ठानञ्च रूपं…पे॰…। (३)  
२१. परित्तञ्च अप्पमाणञ्च धम्मं पटिच्च परित्तो धम्मो उप्पज्जति नआसेवनपच्चया – अप्पमाणे खन्धे च महाभूते च पटिच्च चित्तसमुट्ठानं रूपं। (१)  
परित्तञ्च महग्गतञ्च धम्मं पटिच्च परित्तो धम्मो उप्पज्जति नआसेवनपच्चया – महग्गते खन्धे च महाभूते च पटिच्च चित्तसमुट्ठानं रूपं। पटिसन्धिक्खणे महग्गते खन्धे च महाभूते च पटिच्च कटत्तारूपं। (१)  
परित्तञ्च महग्गतञ्च धम्मं पटिच्च महग्गतो धम्मो उप्पज्जति नआसेवनपच्चया – पटिसन्धिक्खणे महग्गतं एकं खन्धञ्च वत्थुञ्च पटिच्च तयो खन्धा…पे॰… द्वे खन्धे…पे॰…। (२)  
परित्तञ्च महग्गतञ्च धम्मं पटिच्च परित्तो च महग्गतो च धम्मा उप्पज्जन्ति नआसेवनपच्चया – पटिसन्धिक्खणे महग्गतं एकं खन्धञ्च वत्थुञ्च पटिच्च तयो खन्धा…पे॰… द्वे खन्धे…पे॰… महग्गते खन्धे च महाभूते च पटिच्च कटत्तारूपं। (३)  


## नकम्मपच्चयो

२२. परित्तं धम्मं पटिच्च परित्तो धम्मो उप्पज्जति नकम्मपच्चया – परित्ते खन्धे पटिच्च परित्ता चेतना। बाहिरं… आहारसमुट्ठानं… उतुसमुट्ठानं… एकं महाभूतं…पे॰…। (१)  
महग्गतं धम्मं पटिच्च महग्गतो धम्मो उप्पज्जति नकम्मपच्चया – महग्गते खन्धे पटिच्च महग्गता चेतना। (१)  
अप्पमाणं धम्मं पटिच्च अप्पमाणो धम्मो उप्पज्जति नकम्मपच्चया – कुसले अप्पमाणे खन्धे पटिच्च अप्पमाणा चेतना। (१)  


## नविपाकपच्चयो

२३. परित्तं धम्मं पटिच्च परित्तो धम्मो उप्पज्जति नविपाकपच्चया – परित्तं एकं खन्धं पटिच्च तयो खन्धा चित्तसमुट्ठानञ्च रूपं…पे॰… द्वे खन्धे…पे॰… एकं महाभूतं पटिच्च तयो महाभूता…पे॰… महाभूते पटिच्च चित्तसमुट्ठानं रूपं उपादारूपं; बाहिरं… आहारसमुट्ठानं… उतुसमुट्ठानं… असञ्ञसत्तानं एकं महाभूतं…पे॰…। (१)  
महग्गतं धम्मं पटिच्च महग्गतो धम्मो उप्पज्जति नविपाकपच्चया – महग्गतं एकं खन्धं पटिच्च तयो खन्धा…पे॰… द्वे खन्धे…पे॰…। (१)  
महग्गतं धम्मं पटिच्च परित्तो धम्मो उप्पज्जति नविपाकपच्चया – महग्गते खन्धे पटिच्च चित्तसमुट्ठानं रूपं। (२)  
महग्गतं धम्मं पटिच्च परित्तो च महग्गतो च धम्मा उप्पज्जन्ति नविपाकपच्चया – महग्गतं एकं खन्धं पटिच्च तयो खन्धा चित्तसमुट्ठानञ्च रूपं…पे॰… द्वे खन्धे…पे॰…। (३)  
अप्पमाणं धम्मं पटिच्च अप्पमाणो धम्मो उप्पज्जति नविपाकपच्चया – कुसलं अप्पमाणं एकं खन्धं पटिच्च तयो खन्धा…पे॰…। (१)  
अप्पमाणं धम्मं पटिच्च परित्तो धम्मो उप्पज्जति नविपाकपच्चया – कुसले अप्पमाणे खन्धे पटिच्च चित्तसमुट्ठानं रूपं। (२)  
अप्पमाणं धम्मं पटिच्च परित्तो च अप्पमाणो च धम्मा उप्पज्जन्ति नविपाकपच्चया – कुसलं अप्पमाणं एकं खन्धं पटिच्च तयो खन्धा चित्तसमुट्ठानञ्च रूपं…पे॰… द्वे खन्धे…पे॰…। (३)  
परित्तञ्च अप्पमाणञ्च धम्मं पटिच्च परित्तो धम्मो उप्पज्जति नविपाकपच्चया – कुसले अप्पमाणे खन्धे च महाभूते च पटिच्च चित्तसमुट्ठानं रूपं। (१)  
परित्तञ्च महग्गतञ्च धम्मं पटिच्च परित्तो धम्मो उप्पज्जति नविपाकपच्चया – महग्गते खन्धे च महाभूते च पटिच्च चित्तसमुट्ठानं रूपं। (१)  


## नआहारपच्चयादि

२४. परित्तं धम्मं पटिच्च परित्तो धम्मो उप्पज्जति नआहारपच्चया – बाहिरं… उतुसमुट्ठानं… असञ्ञसत्तानं (वित्थारेतब्बं)… नइन्द्रियपच्चया – बाहिरं… आहारसमुट्ठानं… उतुसमुट्ठानं… असञ्ञसत्तानं…पे॰… महाभूते पटिच्च रूपजीवितिन्द्रियं, नझानपच्चया – पञ्चविञ्ञाणसहगतं एकं खन्धं…पे॰… बाहिरं…पे॰… असञ्ञसत्तानं एकं महाभूतं …पे॰… (सब्बे महाभूता कातब्बा), नमग्गपच्चया – अहेतुकं परित्तं एकं खन्धं…पे॰… अहेतुकपटिसन्धिक्खणे एकं…पे॰… (सब्बे महाभूता कातब्बा) नसम्पयुत्तपच्चया… नविप्पयुत्तपच्चया – अरूपे परित्तं एकं खन्धं पटिच्च तयो खन्धा…पे॰… द्वे खन्धे…पे॰… बाहिरं… आहारसमुट्ठानं… उतुसमुट्ठानं… असञ्ञसत्तानं…पे॰…।  
महग्गतं धम्मं पटिच्च महग्गतो धम्मो उप्पज्जति नविप्पयुत्तपच्चया – अरूपे महग्गतं एकं खन्धं…पे॰…। (१)  
अप्पमाणं धम्मं पटिच्च अप्पमाणो धम्मो उप्पज्जति नविप्पयुत्तपच्चया – अरूपे अप्पमाणं एकं खन्धं…पे॰… नोनत्थिपच्चया… नोविगतपच्चया।  
२. पच्चयपच्चनीयं  


## २. सङ्ख्यावारो

२५. नहेतुया एकं, नआरम्मणे पञ्च, नअधिपतिया दस, नअनन्तरे पञ्च, नसमनन्तरे पञ्च, नअञ्ञमञ्ञे नउपनिस्सये पञ्च, नपुरेजाते द्वादस, नपच्छाजाते तेरस, नआसेवने तेरस, नकम्मे तीणि, नविपाके नव, नआहारे एकं, नइन्द्रिये नझाने नमग्गे एकं, नसम्पयुत्ते पञ्च, नविप्पयुत्ते तीणि, नोनत्थिया पञ्च, नोविगते पञ्च (एवं गणेतब्बं)।  
पच्चनीयं।  
३. पच्चयानुलोमपच्चनीयं  
२६. हेतुपच्चया नआरम्मणे पञ्च, नअधिपतिया दस, नअनन्तरे पञ्च, नसमनन्तरे नअञ्ञमञ्ञे नउपनिस्सये पञ्च, नपुरेजाते द्वादस, नपच्छाजाते तेरस, नआसेवने तेरस, नकम्मे तीणि, नविपाके नव, नसम्पयुत्ते पञ्च, नविप्पयुत्ते तीणि, नोनत्थिया पञ्च, नोविगते पञ्च (एवं गणेतब्बं)।  
अनुलोमपच्चनीयं।  
४. पच्चयपच्चनीयानुलोमं  
२७. नहेतुपच्चया आरम्मणे एकं, अनन्तरे एकं…पे॰… विगते एकं, अविगते एकं (एवं गणेतब्बं)।  
पच्चनीयानुलोमं।  
पटिच्चवारो।  
२. सहजातवारो  
(सहजातवारोपि पटिच्चवारसदिसो।)  
३. पच्चयवारो  
१. पच्चयानुलोमं  
१. विभङ्गवारो  


## हेतुपच्चयो

२८. परित्तं धम्मं पच्चया परित्तो धम्मो उप्पज्जति हेतुपच्चया – परित्तं एकं खन्धं पच्चया तयो खन्धा चित्तसमुट्ठानञ्च रूपं…पे॰… द्वे खन्धे…पे॰… पटिसन्धिक्खणे…पे॰… खन्धे पच्चया वत्थु, वत्थुं पच्चया खन्धा; एकं महाभूतं पच्चया…पे॰… उपादारूपं, वत्थुं पच्चया परित्ता खन्धा। (१)  
परित्तं धम्मं पच्चया महग्गतो धम्मो उप्पज्जति हेतुपच्चया – वत्थुं पच्चया महग्गता खन्धा। पटिसन्धिक्खणे वत्थुं पच्चया महग्गता खन्धा। (२)  
परित्तं धम्मं पच्चया अप्पमाणो धम्मो उप्पज्जति हेतुपच्चया – वत्थुं पच्चया अप्पमाणा खन्धा। (३)  
परित्तं धम्मं पच्चया परित्तो च अप्पमाणो च धम्मा उप्पज्जन्ति हेतुपच्चया – वत्थुं पच्चया अप्पमाणा खन्धा, महाभूते पच्चया चित्तसमुट्ठानं रूपं। (४)  
परित्तं धम्मं पच्चया परित्तो च महग्गतो च धम्मा उप्पज्जन्ति हेतुपच्चया – वत्थुं पच्चया महग्गता खन्धा, महाभूते पच्चया चित्तसमुट्ठानं रूपं। पटिसन्धिक्खणे वत्थुं पच्चया महग्गता खन्धा। (५)  
२९. महग्गतं धम्मं पच्चया महग्गतो धम्मो उप्पज्जति हेतुपच्चया – महग्गतं एकं खन्धं पच्चया तयो खन्धा…पे॰… पटिसन्धिक्खणे महग्गतं एकं खन्धं…पे॰…। (१)  
महग्गतं धम्मं पच्चया परित्तो धम्मो उप्पज्जति हेतुपच्चया – महग्गते खन्धे पच्चया चित्तसमुट्ठानं रूपं। पटिसन्धिक्खणे…पे॰…। (२)  
महग्गतं धम्मं पच्चया परित्तो च महग्गतो च धम्मा उप्पज्जन्ति हेतुपच्चया – महग्गतं एकं खन्धं पच्चया तयो खन्धा चित्तसमुट्ठानञ्च रूपं…पे॰… द्वे खन्धे…पे॰… पटिसन्धिक्खणे महग्गतं एकं खन्धं…पे॰…। (३)  
अप्पमाणं धम्मं पच्चया अप्पमाणो धम्मो उप्पज्जति हेतुपच्चया – अप्पमाणे… तीणि।  
३०. परित्तञ्च अप्पमाणञ्च धम्मं पच्चया परित्तो धम्मो उप्पज्जति हेतुपच्चया – अप्पमाणे खन्धे च महाभूते च पच्चया चित्तसमुट्ठानं रूपं। (१)  
परित्तञ्च अप्पमाणञ्च धम्मं पच्चया अप्पमाणो धम्मो उप्पज्जति हेतुपच्चया – अप्पमाणं एकं खन्धञ्च वत्थुञ्च पच्चया तयो खन्धा…पे॰…। (२)  
परित्तञ्च अप्पमाणञ्च धम्मं पच्चया परित्तो च अप्पमाणो च धम्मा उप्पज्जन्ति हेतुपच्चया – अप्पमाणं एकं खन्धञ्च वत्थुञ्च पच्चया तयो खन्धा…पे॰… द्वे खन्धे…पे॰… अप्पमाणे खन्धे च महाभूते च पच्चया चित्तसमुट्ठानं रूपं। (३)  
परित्तञ्च महग्गतञ्च धम्मं पच्चया परित्तो धम्मो उप्पज्जति हेतुपच्चया… तीणि (पटिसन्धिक्खणे तीणिपि कातब्बा)।  


## आरम्मणपच्चयादि

३१. परित्तं धम्मं पच्चया परित्तो धम्मो उप्पज्जति आरम्मणपच्चया – परित्तं एकं खन्धं पच्चया तयो खन्धा…पे॰… द्वे खन्धे…पे॰… पटिसन्धिक्खणे…पे॰… वत्थुं पच्चया खन्धा, चक्खायतनं पच्चया चक्खुविञ्ञाणं…पे॰… कायायतनं पच्चया कायविञ्ञाणं, वत्थुं पच्चया परित्ता खन्धा (अवसेसा छ पञ्हा हेतुपच्चयसदिसा सत्त कातब्बा), अधिपतिपच्चया (पटिसन्धि नत्थि, सत्तरस पञ्हा परिपुण्णा), अनन्तरपच्चया…पे॰… अविगतपच्चया।  


## १. पच्चयानुलोमं



## २. सङ्ख्यावारो

३२. हेतुया सत्तरस, आरम्मणे सत्त, अधिपतिया सत्तरस, अनन्तरे सत्त, समनन्तरे सत्त, सहजाते सत्तरस, अञ्ञमञ्ञे नव, निस्सये सत्तरस, उपनिस्सये सत्त, पुरेजाते सत्त, आसेवने सत्त, कम्मे सत्तरस, विपाके सत्तरस, आहारे सत्तरस, इन्द्रिये झाने मग्गे सत्तरस, सम्पयुत्ते सत्त, विप्पयुत्ते सत्तरस, अत्थिया सत्तरस, नत्थिया सत्त, विगते सत्त, अविगते सत्तरस (एवं गणेतब्बं)  
अनुलोमं।  
२. पच्चयपच्चनीयं  
१. विभङ्गवारो  


## नहेतुपच्चयो

३३. परित्तं धम्मं पच्चया परित्तो धम्मो उप्पज्जति नहेतुपच्चया – अहेतुकं परित्तं एकं खन्धं पच्चया तयो खन्धा चित्तसमुट्ठानञ्च रूपं…पे॰… द्वे खन्धे…पे॰… अहेतुकपटिसन्धिक्खणे…पे॰… खन्धे पच्चया वत्थु, वत्थुं पच्चया खन्धा; एकं महाभूतं…पे॰… असञ्ञसत्तानं…पे॰… चक्खायतनं पच्चया चक्खुविञ्ञाणं…पे॰… कायायतनं पच्चया कायविञ्ञाणं, वत्थुं पच्चया अहेतुका परित्ता खन्धा, विचिकिच्छासहगते उद्धच्चसहगते खन्धे च वत्थुञ्च पच्चया विचिकिच्छासहगतो उद्धच्चसहगतो मोहो। (१)  


## नआरम्मणपच्चयो

३४. परित्तं धम्मं पच्चया परित्तो धम्मो उप्पज्जति नआरम्मणपच्चया (पटिच्चवारसदिसं। पञ्च)।  


## नअधिपतिपच्चयो

३५. परित्तं धम्मं पच्चया परित्तो धम्मो उप्पज्जति नअधिपतिपच्चया – परित्तं एकं खन्धं पच्चया तयो खन्धा चित्तसमुट्ठानञ्च रूपं…पे॰… द्वे खन्धे…पे॰… पटिसन्धिक्खणे…पे॰… ५३असञ्ञसत्तानं…पे॰… चक्खायतनं…पे॰… कायायतनं…पे॰… वत्थुं पच्चया परित्ता खन्धा। (१)  
परित्तं धम्मं पच्चया महग्गतो धम्मो उप्पज्जति नअधिपतिपच्चया – वत्थुं पच्चया महग्गताधिपति, वत्थुं पच्चया विपाका महग्गता खन्धा। पटिसन्धिक्खणे वत्थुं पच्चया महग्गता खन्धा। (२)  
परित्तं धम्मं पच्चया अप्पमाणो धम्मो उप्पज्जति नअधिपतिपच्चया – वत्थुं पच्चया अप्पमाणाधिपति। (३)  
परित्तं धम्मं पच्चया परित्तो च महग्गतो च धम्मा उप्पज्जन्ति नअधिपतिपच्चया – वत्थुं पच्चया विपाका महग्गता खन्धा, महाभूते पच्चया चित्तसमुट्ठानं रूपं। पटिसन्धिक्खणे…पे॰…। (४)  
३६. महग्गतं धम्मं पच्चया महग्गतो धम्मो उप्पज्जति नअधिपतिपच्चया – महग्गते खन्धे पच्चया महग्गताधिपति, विपाकं महग्गतं एकं खन्धं पच्चया तयो खन्धा…पे॰… द्वे खन्धे…पे॰… पटिसन्धिक्खणे…पे॰…। (१)  
महग्गतं धम्मं पच्चया परित्तो धम्मो उप्पज्जति नअधिपतिपच्चया – विपाके महग्गते खन्धे पच्चया चित्तसमुट्ठानं रूपं। पटिसन्धिक्खणे…पे॰…। (२)  
महग्गतं धम्मं पच्चया परित्तो च महग्गतो च धम्मा उप्पज्जन्ति नअधिपतिपच्चया – विपाकं महग्गतं एकं खन्धं पच्चया तयो खन्धा चित्तसमुट्ठानञ्च रूपं…पे॰… द्वे खन्धे…पे॰… पटिसन्धिक्खणे…पे॰…। (३)  
अप्पमाणं धम्मं पच्चया अप्पमाणो धम्मो उप्पज्जति नअधिपतिपच्चया – अप्पमाणे खन्धे पच्चया अप्पमाणाधिपति। (१)  
३७. परित्तञ्च अप्पमाणञ्च धम्मं पच्चया अप्पमाणो धम्मो उप्पज्जति नअधिपतिपच्चया – अप्पमाणे खन्धे च वत्थुञ्च पच्चया अप्पमाणाधिपति। (१)  
परित्तञ्च महग्गतञ्च धम्मं पच्चया परित्तो धम्मो उप्पज्जति नअधिपतिपच्चया – विपाके महग्गते खन्धे च महाभूते च पच्चया चित्तसमुट्ठानं रूपं। पटिसन्धिक्खणे…पे॰…। (१)  
परित्तञ्च महग्गतञ्च धम्मं पच्चया महग्गतो धम्मो उप्पज्जति नअधिपतिपच्चया – महग्गते खन्धे च वत्थुञ्च पच्चया महग्गताधिपति, विपाकं महग्गतं एकं खन्धञ्च वत्थुञ्च पच्चया तयो खन्धा…पे॰… द्वे खन्धे…पे॰… पटिसन्धिक्खणे…पे॰…। (२)  
परित्तञ्च महग्गतञ्च धम्मं पच्चया परित्तो च महग्गतो च धम्मा उप्पज्जन्ति नअधिपतिपच्चया – विपाकं महग्गतं एकं खन्धञ्च वत्थुञ्च पच्चया तयो खन्धा…पे॰… द्वे खन्धे…पे॰… विपाके महग्गते खन्धे च महाभूते च पच्चया चित्तसमुट्ठानं रूपं। पटिसन्धिक्खणे विपाकं महग्गतं एकं खन्धञ्च वत्थुञ्च पच्चया तयो खन्धा…पे॰… द्वे खन्धे…पे॰… विपाके महग्गते खन्धे च महाभूते च पच्चया कटत्तारूपं। (३)  


## नअनन्तरपच्चयादि

३८. परित्तं धम्मं पच्चया परित्तो धम्मो उप्पज्जति नअनन्तरपच्चया… नसमनन्तरपच्चया… नअञ्ञमञ्ञपच्चया… नउपनिस्सयपच्चया… नपुरेजातपच्चया… (पटिच्चवारसदिसा द्वादस पञ्हा) नपच्छाजातपच्चया… नआसेवनपच्चया… (परिपुण्णं, विपाकोति निद्दिसितब्बं चित्तसमुट्ठानं रूपं विपाकोति न कातब्बं) नकम्मपच्चया… नविपाकपच्चया… (पटिसन्धिविपाकोपि नत्थि) नआहारपच्चया… नइन्द्रियपच्चया… नझानपच्चया… नमग्गपच्चया… नसम्पयुत्तपच्चया… नविप्पयुत्तपच्चया… नोनत्थिपच्चया… नोविगतपच्चया।  
२. पच्चयपच्चनीयं  


## २. सङ्ख्यावारो

३९. नहेतुया एकं, नआरम्मणे पञ्च, नअधिपतिया द्वादस, नअनन्तरे पञ्च, नसमनन्तरे नअञ्ञमञ्ञे नउपनिस्सये पञ्च, नपुरेजाते द्वादस, नपच्छाजाते सत्तरस, नआसेवने सत्तरस, नकम्मे सत्त, नविपाके सत्तरस, नआहारे नइन्द्रिये नझाने नमग्गे एकं, नसम्पयुत्ते पञ्च, नविप्पयुत्ते तीणि, नोनत्थिया पञ्च, नोविगते पञ्च (एवं गणेतब्बं)।  
पच्चनीयं।  
३. पच्चयानुलोमपच्चनीयं  
४०. हेतुपच्चया नआरम्मणे पञ्च, नअधिपतिया द्वादस, नअनन्तरे पञ्च, नसमनन्तरे पञ्च, नअञ्ञमञ्ञे पञ्च, नउपनिस्सये पञ्च, नपुरेजाते द्वादस, नपच्छाजाते सत्तरस, नआसेवने सत्तरस, नकम्मे सत्त, नविपाके सत्तरस, नसम्पयुत्ते पञ्च, नविप्पयुत्ते तीणि, नोनत्थिया पञ्च, नोविगते पञ्च (एवं गणेतब्बं)।  
अनुलोमपच्चनीयं।  
४. पच्चयपच्चनीयानुलोमं  
४१. नहेतुपच्चया आरम्मणे एकं, अनन्तरे समनन्तरे सहजाते…पे॰… विगते अविगते एकं (एवं गणेतब्बं)।  
पच्चनीयानुलोमं।  
पच्चयवारो।  
४. निस्सयवारो  
(निस्सयवारो पच्चयवारसदिसो।)  
५. संसट्ठवारो  
१. पच्चयानुलोमं  
१. विभङ्गवारो  


## हेतुपच्चयो

४२. परित्तं धम्मं संसट्ठो परित्तो धम्मो उप्पज्जति हेतुपच्चया – परित्तं एकं खन्धं संसट्ठा तयो खन्धा…पे॰… द्वे खन्धे…पे॰… पटिसन्धिक्खणे…पे॰…। (१)  
महग्गतं धम्मं संसट्ठो महग्गतो धम्मो उप्पज्जति हेतुपच्चया – महग्गतं एकं खन्धं संसट्ठा तयो खन्धा…पे॰… द्वे खन्धे…पे॰… पटिसन्धिक्खणे…पे॰…। (१)  
अप्पमाणं धम्मं संसट्ठो अप्पमाणो धम्मो उप्पज्जति हेतुपच्चया – अप्पमाणं एकं खन्धं संसट्ठा तयो खन्धा…पे॰… द्वे खन्धे…पे॰…। (१)  


## आरम्मणपच्चयादि

४३. परित्तं धम्मं संसट्ठो परित्तो धम्मो उप्पज्जति आरम्मणपच्चया… अधिपतिपच्चया (पटिसन्धि नत्थि)… अनन्तरपच्चया… समनन्तरपच्चया… सहजातपच्चया… अञ्ञमञ्ञपच्चया… निस्सयपच्चया… उपनिस्सयपच्चया… पुरेजातपच्चया (पटिसन्धि नत्थि)… आसेवनपच्चया(विपाकोपि पटिसन्धिपि नत्थि)… कम्मपच्चया… विपाकपच्चया… आहारपच्चया… इन्द्रियपच्चया… झानपच्चया… मग्गपच्चया… सम्पयुत्तपच्चया… विप्पयुत्तपच्चया… अत्थिपच्चया… नत्थिपच्चया… विगतपच्चया… अविगतपच्चया।  
१. पच्चयानुलोमं  
२. सङ्ख्यावारो  
४४. हेतुया तीणि, आरम्मणे तीणि, अधिपतिया तीणि…पे॰… अविगते तीणि (एवं गणेतब्बं)।  
अनुलोमं।  
२. पच्चयपच्चनीयं  
१. विभङ्गवारो  


## नहेतुपच्चयो

४५. परित्तं धम्मं संसट्ठो परित्तो धम्मो उप्पज्जति नहेतुपच्चया – अहेतुकं परित्तं एकं खन्धं संसट्ठा तयो खन्धा…पे॰… द्वे खन्धे…पे॰… अहेतुकपटिसन्धिक्खणे…पे॰… विचिकिच्छासहगते उद्धच्चसहगते खन्धे संसट्ठो विचिकिच्छासहगतो उद्धच्चसहगतो मोहो। (१)  


## नअधिपतिपच्चयो

४६. परित्तं धम्मं संसट्ठो परित्तो धम्मो उप्पज्जति नअधिपतिपच्चया – परित्तं एकं खन्धं संसट्ठा तयो खन्धा…पे॰… द्वे खन्धे…पे॰… पटिसन्धिक्खणे…पे॰…। (१)  
महग्गतं धम्मं संसट्ठो महग्गतो धम्मो उप्पज्जति नअधिपतिपच्चया – महग्गते खन्धे संसट्ठा महग्गता अधिपति, विपाकं महग्गतं एकं खन्धं संसट्ठा…पे॰… पटिसन्धिक्खणे…पे॰…। (१)  
अप्पमाणं धम्मं संसट्ठो अप्पमाणो धम्मो उप्पज्जति नअधिपतिपच्चया – अप्पमाणे खन्धे संसट्ठा अप्पमाणा अधिपति। (१)  


## नपुरेजातपच्चयो

४७. परित्तं धम्मं संसट्ठो परित्तो धम्मो उप्पज्जति नपुरेजातपच्चया – अरूपे परित्तं एकं खन्धं संसट्ठा तयो खन्धा…पे॰… पटिसन्धिक्खणे…पे॰…। (१)  
महग्गतं धम्मं संसट्ठो महग्गतो धम्मो उप्पज्जति नपुरेजातपच्चया – अरूपे महग्गतं एकं खन्धं संसट्ठा तयो खन्धा…पे॰… पटिसन्धिक्खणे…पे॰…। (१)  
अप्पमाणं धम्मं संसट्ठो अप्पमाणो धम्मो उप्पज्जति नपुरेजातपच्चया – अरूपे अप्पमाणं एकं खन्धं संसट्ठा तयो खन्धा…पे॰…। (१)  


## नपच्छाजात-नआसेवनपच्चया

४८. परित्तं धम्मं संसट्ठो परित्तो धम्मो उप्पज्जति नपच्छाजातपच्चया… नआसेवनपच्चया – परित्तं एकं खन्धं संसट्ठा तयो खन्धा…पे॰… पटिसन्धिक्खणे…पे॰…। (१)  
महग्गतं धम्मं संसट्ठो महग्गतो धम्मो उप्पज्जति नआसेवनपच्चया – विपाकं महग्गतं एकं खन्धं संसट्ठा तयो खन्धा…पे॰… पटिसन्धिक्खणे…पे॰… । (१)  
अप्पमाणं धम्मं संसट्ठो अप्पमाणो धम्मो उप्पज्जति नआसेवनपच्चया – विपाकं अप्पमाणं एकं खन्धं संसट्ठा तयो खन्धा…पे॰…। (१)  


## नकम्मपच्चयो

४९. परित्तं धम्मं संसट्ठो परित्तो धम्मो उप्पज्जति नकम्मपच्चया – परित्ते खन्धे संसट्ठा परित्ता चेतना। (१)  
महग्गतं धम्मं संसट्ठो महग्गतो धम्मो उप्पज्जति नकम्मपच्चया – महग्गते खन्धे संसट्ठा महग्गता चेतना। (१)  
अप्पमाणं धम्मं संसट्ठो अप्पमाणो धम्मो उप्पज्जति नकम्मपच्चया – कुसले अप्पमाणे खन्धे संसट्ठा अप्पमाणा चेतना। (१)  


## नविपाकपच्चयो

५०. परित्तं धम्मं संसट्ठो परित्तो धम्मो उप्पज्जति नविपाकपच्चया – परित्तं एकं खन्धं संसट्ठा तयो खन्धा…पे॰…। (१)  
महग्गतं धम्मं संसट्ठो महग्गतो धम्मो उप्पज्जति नविपाकपच्चया – महग्गतं एकं खन्धं संसट्ठा तयो खन्धा…पे॰…। (१)  
अप्पमाणं धम्मं संसट्ठो अप्पमाणो धम्मो उप्पज्जति नविपाकपच्चया – कुसलं अप्पमाणं एकं खन्धं संसट्ठा तयो खन्धा…पे॰…। (१)  


## नझानपच्चयादि

५१. परित्तं धम्मं संसट्ठो परित्तो धम्मो उप्पज्जति नझानपच्चया… नमग्गपच्चया… नविप्पयुत्तपच्चया – अरूपे परित्तं एकं खन्धं संसट्ठा तयो खन्धा…पे॰…। (१)  
महग्गतं धम्मं संसट्ठो महग्गतो धम्मो उप्पज्जति नविप्पयुत्तपच्चया – अरूपे महग्गतं एकं खन्धं संसट्ठा तयो खन्धा…पे॰…। (१)  
अप्पमाणं धम्मं संसट्ठो अप्पमाणो धम्मो उप्पज्जति नविप्पयुत्तपच्चया – अरूपे अप्पमाणं एकं खन्धं संसट्ठा तयो खन्धा…पे॰…। (१)  


## २. पच्चयपच्चनीयं



## २. सङ्ख्यावारो

५२. नहेतुया एकं, नअधिपतिया तीणि, नपुरेजाते तीणि, नपच्छाजाते तीणि, नआसेवने तीणि, नकम्मे तीणि, नविपाके तीणि, नझाने एकं, नमग्गे एकं, नविप्पयुत्ते तीणि (एवं गणेतब्बं)।  
पच्चनीयं।  


## ३. पच्चयानुलोमपच्चनीयं

५३. हेतुपच्चया नअधिपतिया तीणि, नपुरेजाते नपच्छाजाते नआसेवने नकम्मे नविपाके नविप्पयुत्ते तीणि (एवं गणतब्बं)।  
अनुलोमपच्चनीयं।  


## ४. पच्चयपच्चनीयानुलोमं

५४. नहेतुपच्चया आरम्मणे एकं, अनन्तरे एकं…पे॰… अविगते एक (एवं गणेतब्बं)।  
पच्चनीयानुलोमं।  
संसट्ठवारो।  
६. सम्पयुत्तवारो  
(सम्पयुत्तवारो संसट्ठवारसदिसो)।  
७. पञ्हावारो  
१. पच्चयानुलोमं  
१. विभङ्गवारो  


## हेतुपच्चयो

५५. परित्तो धम्मो परित्तस्स धम्मस्स हेतुपच्चयेन पच्चयो – परित्ता हेतू सम्पयुत्तकानं खन्धानं चित्तसमुट्ठानानञ्च रूपानं हेतुपच्चयेन पच्चयो। पटिसन्धिक्खणे…पे॰…। (१)  
महग्गतो धम्मो महग्गतस्स धम्मस्स हेतुपच्चयेन पच्चयो… तीणि (पवत्तिपटिसन्धि कातब्बा)।  
अप्पमाणो धम्मो अप्पमाणस्स धम्मस्स हेतुपच्चयेन पच्चयो… तीणि।  


## आरम्मणपच्चयो

५६. परित्तो धम्मो परित्तस्स धम्मस्स आरम्मणपच्चयेन पच्चयो – दानं दत्वा सीलं समादियित्वा उपोसथकम्मं कत्वा तं पच्चवेक्खति, पुब्बे सुचिण्णानि पच्चवेक्खति, अरिया गोत्रभुं पच्चवेक्खन्ति, वोदानं पच्चवेक्खन्ति, पहीने किलेसे पच्चवेक्खन्ति, विक्खम्भिते किलेसे पच्चवेक्खन्ति, पुब्बे समुदाचिण्णे किलेसे जानन्ति। चक्खुं…पे॰… वत्थुं… परित्ते खन्धे अनिच्चतो…पे॰… विपस्सन्ति अस्सादेन्ति अभिनन्दन्ति, तं आरब्भ रागो उप्पज्जति …पे॰… दोमनस्सं उप्पज्जति। रूपायतनं चक्खुविञ्ञाणस्स…पे॰… फोट्ठब्बायतनं कायविञ्ञाणस्स आरम्मणपच्चयेन पच्चयो। (१)  
परित्तो धम्मो महग्गतस्स धम्मस्स आरम्मणपच्चयेन पच्चयो – दिब्बेन चक्खुना रूपं पस्सति, दिब्बाय सोतधातुया सद्दं सुणाति, चेतोपरियञाणेन परित्तचित्तसमङ्गिस्स चित्तं जानाति। परित्ता खन्धा इद्धिविधञाणस्स, चेतोपरियञाणस्स पुब्बेनिवासानुस्सतिञाणस्स यथाकम्मूपगञाणस्स अनागतंसञाणस्स आरम्मणपच्चयेन पच्चयो। (२)  
५७. महग्गतो धम्मो महग्गतस्स धम्मस्स आरम्मणपच्चयेन पच्चयो – चेतोपरियञाणेन महग्गतचित्तसमङ्गिस्स चित्तं जानाति, आकासानञ्चायतनं विञ्ञाणञ्चायतनस्स… आकिञ्चञ्ञायतनं नेवसञ्ञानासञ्ञायतनस्स आरम्मणपच्चयेन पच्चयो । महग्गता खन्धा इद्धिविधञाणस्स, चेतोपरियञाणस्स पुब्बेनिवासानुस्सतिञाणस्स यथाकम्मूपगञाणस्स अनागतंसञाणस्स आरम्मणपच्चयेन पच्चयो। (१)  
महग्गतो धम्मो परित्तस्स धम्मस्स आरम्मणपच्चयेन पच्चयो – पठमं झानं पच्चवेक्खति…पे॰… नेवसञ्ञानासञ्ञायतनं पच्चवेक्खति, दिब्बं चक्खुं पच्चवेक्खति, दिब्बं सोतधातुं पच्चवेक्खति, इद्धिविधञाणं पच्चवेक्खति, चेतोपरियञाणं पच्चवेक्खति, पुब्बेनिवासानुस्सतिञाणं पच्चवेक्खति, यथाकम्मूपगञाणं पच्चवेक्खति, अनागतंसञाणं पच्चवेक्खति। महग्गते खन्धे अनिच्चतो…पे॰… विप्पस्सति अस्सादेति अभिनन्दति, तं आरब्भ रागो उप्पज्जति…पे॰… दोमनस्सं उप्पज्जति। (२)  
५८. अप्पमाणो धम्मो अप्पमाणस्स धम्मस्स आरम्मणपच्चयेन पच्चयो – निब्बानं मग्गस्स, फलस्स आरम्मणपच्चयेन पच्चयो। (१)  
अप्पमाणो धम्मो परित्तस्स धम्मस्स आरम्मणपच्चयेन पच्चयो – अरिया मग्गा वुट्ठहित्वा मग्गं पच्चवेक्खन्ति, फलं पच्चवेक्खन्ति, निब्बानं पच्चवेक्खन्ति, निब्बानं गोत्रभुस्स, वोदानस्स, आवज्जनाय आरम्मणपच्चयेन पच्चयो। (२)  
अप्पमाणो धम्मो महग्गतस्स धम्मस्स आरम्मणपच्चयेन पच्चयो – अरिया चेतोपरियञाणेन अप्पमाणचित्तसमङ्गिस्स चित्तं जानन्ति, अप्पमाणा खन्धा चेतोपरियञाणस्स, पुब्बेनिवासानुस्सतिञाणस्स, अनागतंसञाणस्स आरम्मणपच्चयेन पच्चयो। (३)  


## अधिपतिपच्चयो

५९. परित्तो धम्मो परित्तस्स धम्मस्स अधिपतिपच्चयेन पच्चयो – आरम्मणाधिपति, सहजाताधिपति। आरम्मणाधिपति – दानं दत्वा सीलं समादियित्वा उपोसथकम्मं कत्वा तं गरुं कत्वा पच्चवेक्खति, पुब्बे सुचिण्णानि गरुं कत्वा पच्चवेक्खति। सेक्खा गोत्रभुं गरुं कत्वा पच्चवेक्खन्ति, वोदानं गरुं कत्वा पच्चवेक्खन्ति। चक्खुं…पे॰… वत्थुं… परित्ते खन्धे गरुं कत्वा अस्सादेति अभिनन्दति, तं गरुं कत्वा रागो उप्पज्जति, दिट्ठि उप्पज्जति। सहजाताधिपति – परित्ताधिपति सम्पयुत्तकानं खन्धानं चित्तसमुट्ठानानञ्च रूपानं अधिपतिपच्चयेन पच्चयो। (१)  
महग्गतो धम्मो महग्गतस्स धम्मस्स अधिपतिपच्चयेन पच्चयो। सहजाताधिपति – महग्गताधिपति सम्पयुत्तकानं खन्धानं अधिपतिपच्चयेन पच्चयो। (१)  
महग्गतो धम्मो परित्तस्स धम्मस्स अधिपतिपच्चयेन पच्चयो – आरम्मणाधिपति, सहजाताधिपति। आरम्मणाधिपति – पठमं झानं गरुं कत्वा…पे॰… नेवसञ्ञानासञ्ञायतनं…पे॰… दिब्बं चक्खुं…पे॰… अनागतंसञाणं गरुं कत्वा पच्चवेक्खति। महग्गते खन्धे गरुं कत्वा अस्सादेति अभिनन्दति, तं गरुं कत्वा रागो उप्पज्जति… दिट्ठि उप्पज्जति। सहजाताधिपति – महग्गताधिपति चित्तसमुट्ठानानं रूपानं अधिपतिपच्चयेन पच्चयो। (२)  
महग्गतो धम्मो परित्तस्स च महग्गतस्स च धम्मस्स अधिपतिपच्चयेन पच्चयो। सहजाताधिपति – महग्गताधिपति सम्पयुत्तकानं खन्धानं चित्तसमुट्ठानानञ्च रूपानं अधिपतिपच्चयेन पच्चयो। (३)  
६०. अप्पमाणो धम्मो अप्पमाणस्स धम्मस्स अधिपतिपच्चयेन पच्चयो – आरम्मणाधिपति, सहजाताधिपति। आरम्मणाधिपति – निब्बानं मग्गस्स… फलस्स अधिपतिपच्चयेन पच्चयो। सहजाताधिपति – अप्पमाणाधिपति सम्पयुत्तकानं खन्धानं अधिपतिपच्चयेन पच्चयो। (१)  
अप्पमाणो धम्मो परित्तस्स धम्मस्स अधिपतिपच्चयेन पच्चयो – आरम्मणाधिपति, सहजाताधिपति। आरम्मणाधिपति – अरिया मग्गा वुट्ठहित्वा मग्गं गरुं कत्वा पच्चवेक्खन्ति, फलं गरुं कत्वा पच्चवेक्खन्ति, निब्बानं गरुं कत्वा पच्चवेक्खन्ति, निब्बानं गोत्रभुस्स, वोदानस्स अधिपतिपच्चयेन पच्चयो । सहजाताधिपति – अप्पमाणाधिपति चित्तसमुट्ठानानं रूपानं अधिपतिपच्चयेन पच्चयो। (२)  
अप्पमाणो धम्मो परित्तस्स च अप्पमाणस्स च धम्मस्स अधिपतिपच्चयेन पच्चयो। सहजाताधिपति – अप्पमाणाधिपति सम्पयुत्तकानं खन्धानं चित्तसमुट्ठानानञ्च रूपानं अधिपतिपच्चयेन पच्चयो। (३)  


## अनन्तरपच्चयो

६१. परित्तो धम्मो परित्तस्स धम्मस्स अनन्तरपच्चयेन पच्चयो – पुरिमा पुरिमा परित्ता खन्धा पच्छिमानं पच्छिमानं परित्तानं खन्धानं अनन्तरपच्चयेन पच्चयो। अनुलोमं गोत्रभुस्स… अनुलोमं वोदानस्स… आवज्जना परित्तानं खन्धानं अनन्तरपच्चयेन पच्चयो। (१)  
परित्तो धम्मो महग्गतस्स धम्मस्स अनन्तरपच्चयेन पच्चयो – परित्तं चुतिचित्तं महग्गतस्स उपपत्तिचित्तस्स अनन्तरपच्चयेन पच्चयो। परित्ता खन्धा महग्गतस्स वुट्ठानस्स अनन्तरपच्चयेन पच्चयो। पठमस्स झानस्स परिकम्मं…पे॰… नेवसञ्ञानासञ्ञायतनस्स परिकम्मं…पे॰… दिब्बस्स चक्खुस्स परिकम्मं…पे॰… अनागतंसञाणस्स परिकम्मं अनागतंसञाणस्स अनन्तरपच्चयेन पच्चयो। (२)  
परित्तो धम्मो अप्पमाणस्स धम्मस्स अनन्तरपच्चयेन पच्चयो – गोत्रभु मग्गस्स… वोदानं मग्गस्स… अनुलोमं फलसमापत्तिया अनन्तरपच्चयेन पच्चयो। (३)  
६२. महग्गतो धम्मो महग्गतस्स धम्मस्स अनन्तरपच्चयेन पच्चयो – पुरिमा पुरिमा महग्गता खन्धा पच्छिमानं पच्छिमानं महग्गतानं खन्धानं अनन्तरपच्चयेन पच्चयो। (१)  
महग्गतो धम्मो परित्तस्स धम्मस्स अनन्तरपच्चयेन पच्चयो – महग्गतं चुतिचित्तं परित्तस्स उपपत्तिचित्तस्स अनन्तरपच्चयेन पच्चयो। महग्गतं भवङ्गं आवज्जनाय अनन्तरपच्चयेन पच्चयो। महग्गता खन्धा परित्तस्स वुट्ठानस्स अनन्तरपच्चयेन पच्चयो। (२)  
महग्गतो धम्मो अप्पमाणस्स धम्मस्स अनन्तरपच्चयेन पच्चयो – नेवसञ्ञानासञ्ञायतनं निरोधा वुट्ठहन्तस्स फलसमापत्तिया अनन्तरपच्चयेन पच्चयो। (३)  
६३. अप्पमाणो धम्मो अप्पमाणस्स धम्मस्स अनन्तरपच्चयेन पच्चयो – पुरिमा पुरिमा अप्पमाणा खन्धा पच्छिमानं पच्छिमानं अप्पमाणानं खन्धानं अनन्तरपच्चयेन पच्चयो। मग्गो फलस्स… फलं फलस्स अनन्तरपच्चयेन पच्चयो। (१)  
अप्पमाणो धम्मो परित्तस्स धम्मस्स अनन्तरपच्चयेन पच्चयो – फलं परित्तस्स वुट्ठानस्स अनन्तरपच्चयेन पच्चयो। (२)  
अप्पमाणो धम्मो महग्गतस्स धम्मस्स अनन्तरपच्चयेन पच्चयो – फलं महग्गतस्स वुट्ठानस्स अनन्तरपच्चयेन पच्चयो। (३)  
(समनन्तरपच्चयं अनन्तरपच्चयसदिसं।)  


## सहजातपच्चयो

६४. परित्तो धम्मो परित्तस्स धम्मस्स सहजातपच्चयेन पच्चयो – परित्तो एको खन्धो तिण्णन्नं खन्धानं चित्तसमुट्ठानानञ्च रूपानं सहजातपच्चयेन पच्चयो…पे॰… द्वे खन्धा…पे॰… पटिसन्धिक्खणे…पे॰… खन्धा वत्थुस्स, वत्थु खन्धानं सहजातपच्चयेन पच्चयो; एकं महाभूतं…पे॰… असञ्ञसत्तानं…पे॰…। (१)  
परित्तो धम्मो महग्गतस्स धम्मस्स सहजातपच्चयेन पच्चयो – पटिसन्धिक्खणे वत्थु महग्गतानं खन्धानं सहजातपच्चयेन पच्चयो। (२)  
६५. महग्गतो धम्मो महग्गतस्स धम्मस्स सहजातपच्चयेन पच्चयो – महग्गतो एको खन्धो तिण्णन्नं खन्धानं…पे॰… द्वे खन्धा…पे॰… पटिसन्धिक्खणे…पे॰…। (१)  
महग्गतो धम्मो परित्तस्स धम्मस्स सहजातपच्चयेन पच्चयो – महग्गता खन्धा चित्तसमुट्ठानानं रूपानं सहजातपच्चयेन पच्चयो। पटिसन्धिक्खणे महग्गता खन्धा कटत्तारूपानं सहजातपच्चयेन पच्चयो। (२)  
महग्गतो धम्मो परित्तस्स च महग्गतस्स च धम्मस्स सहजातपच्चयेन पच्चयो – महग्गतो एको खन्धो तिण्णन्नं खन्धानं चित्तसमुट्ठानानञ्च रूपानं सहजातपच्चयेन पच्चयो…पे॰… द्वे खन्धा…पे॰… पटिसन्धिक्खणे…पे॰…। (३)  
६६. अप्पमाणो धम्मो अप्पमाणस्स धम्मस्स सहजातपच्चयेन पच्चयो – अप्पमाणो एको खन्धो तिण्णन्नं खन्धानं सहजातपच्चयेन पच्चयो…पे॰…। (१)  
अप्पमाणो धम्मो परित्तस्स धम्मस्स सहजातपच्चयेन पच्चयो – अप्पमाणा खन्धा चित्तसमुट्ठानानं रूपानं सहजातपच्चयेन पच्चयो। (२)  
अप्पमाणो धम्मो परित्तस्स च अप्पमाणस्स च धम्मस्स सहजातपच्चयेन पच्चयो – अप्पमाणो एको खन्धो तिण्णन्नं खन्धानं चित्तसमुट्ठानानञ्च रूपानं सहजातपच्चयेन पच्चयो…पे॰…। (३)  
६७. परित्तो च अप्पमाणो च धम्मा परित्तस्स धम्मस्स सहजातपच्चयेन पच्चयो – अप्पमाणा खन्धा च महाभूता च चित्तसमुट्ठानानं रूपानं सहजातपच्चयेन पच्चयो। (१)  
परित्तो च महग्गतो च धम्मा परित्तस्स धम्मस्स सहजातपच्चयेन पच्चयो – महग्गता खन्धा च महाभूता च चित्तसमुट्ठानानं रूपानं सहजातपच्चयेन पच्चयो। पटिसन्धिक्खणे महग्गता खन्धा च महाभूता च कटत्तारूपानं सहजातपच्चयेन पच्चयो। (१)  
परित्तो च महग्गतो च धम्मा महग्गतस्स धम्मस्स सहजातपच्चयेन पच्चयो – पटिसन्धिक्खणे महग्गतो एको खन्धो च वत्थु च तिण्णन्नं खन्धानं सहजातपच्चयेन पच्चयो…पे॰…। (२)  


## अञ्ञमञ्ञपच्चयो

६८. परित्तो धम्मो परित्तस्स धम्मस्स अञ्ञमञ्ञपच्चयेन पच्चयो – परित्तो एको खन्धो तिण्णन्नं खन्धानं अञ्ञमञ्ञपच्चयेन पच्चयो…पे॰… पटिसन्धिक्खणे…पे॰… खन्धा वत्थुस्स…पे॰… वत्थु खन्धानं अञ्ञमञ्ञपच्चयेन पच्चयो; एकं महाभूतं…पे॰… असञ्ञसत्तानं…पे॰…। (१)  
परित्तो धम्मो महग्गतस्स धम्मस्स अञ्ञमञ्ञपच्चयेन पच्चयो…पे॰… पटिसन्धिक्खणे वत्थु महग्गतानं खन्धानं अञ्ञमञ्ञपच्चयेन पच्चयो…पे॰…। (२)  
महग्गतो धम्मो महग्गतस्स धम्मस्स अञ्ञमञ्ञपच्चयेन पच्चयो – महग्गतो एको खन्धो तिण्णन्नं खन्धानं अञ्ञमञ्ञपच्चयेन पच्चयो…पे॰… पटिसन्धिक्खणे…पे॰…। (१)  
महग्गतो धम्मो परित्तस्स धम्मस्स अञ्ञमञ्ञपच्चयेन पच्चयो – पटिसन्धिक्खणे महग्गता खन्धा वत्थुस्स अञ्ञमञ्ञपच्चयेन पच्चयो। (२)  
महग्गतो धम्मो परित्तस्स च महग्गतस्स च धम्मस्स अञ्ञमञ्ञपच्चयेन पच्चयो – पटिसन्धिक्खणे महग्गतो एको खन्धो तिण्णन्नं खन्धानं वत्थुस्स च अञ्ञमञ्ञपच्चयेन पच्चयो…पे॰…। (३)  
अप्पमाणो धम्मो अप्पमाणस्स धम्मस्स अञ्ञमञ्ञपच्चयेन पच्चयो – अप्पमाणो एको खन्धो तिण्णन्नं खन्धानं अञ्ञमञ्ञपच्चयेन पच्चयो…पे॰… द्वे खन्धा…पे॰…। (१)  
परित्तो च महग्गतो च धम्मा महग्गतस्स धम्मस्स अञ्ञमञ्ञपच्चयेन पच्चयो – पटिसन्धिक्खणे महग्गतो एको खन्धो च वत्थु च तिण्णन्नं खन्धानं अञ्ञमञ्ञपच्चयेन पच्चयो…पे॰…। (१)  


## निस्सयपच्चयो

६९. परित्तो धम्मो परित्तस्स धम्मस्स निस्सयपच्चयेन पच्चयो – परित्तो एको खन्धो तिण्णन्नं खन्धानं चित्तसमुट्ठानानञ्च रूपानं निस्सयपच्चयेन पच्चयो…पे॰… द्वे खन्धा…पे॰… पटिसन्धिक्खणे…पे॰… खन्धा वत्थुस्स…पे॰… वत्थु खन्धानं निस्सयपच्चयेन पच्चयो…पे॰… एकं महाभूतं…पे॰… असञ्ञसत्तानं एकं महाभूतं…पे॰… चक्खायतनं चक्खुविञ्ञाणस्स…पे॰… कायायतनं कायविञ्ञाणस्स… वत्थु परित्तानं खन्धानं निस्सयपच्चयेन पच्चयो। (१)  
परित्तो धम्मो महग्गतस्स धम्मस्स निस्सयपच्चयेन पच्चयो – वत्थु महग्गतानं खन्धानं निस्सयपच्चयेन पच्चयो। पटिसन्धिक्खणे वत्थु महग्गतानं खन्धानं निस्सयपच्चयेन पच्चयो। (२)  
परित्तो धम्मो अप्पमाणस्स धम्मस्स निस्सयपच्चयेन पच्चयो – वत्थु अप्पमाणानं खन्धानं निस्सयपच्चयेन पच्चयो। (३)  
७०. महग्गतो धम्मो महग्गतस्स धम्मस्स निस्सयपच्चयेन पच्चयो – महग्गतो एको खन्धो तिण्णन्नं खन्धानं…पे॰… द्वे खन्धा…पे॰… पटिसन्धिक्खणे…पे॰…। (१)  
महग्गतो धम्मो परित्तस्स धम्मस्स निस्सयपच्चयेन पच्चयो – महग्गता खन्धा चित्तसमुट्ठानानं रूपानं निस्सयपच्चयेन पच्चयो। पटिसन्धिक्खणे महग्गता खन्धा कटत्तारूपानं निस्सयपच्चयेन पच्चयो। (२)  
महग्गतो धम्मो परित्तस्स च महग्गतस्स च धम्मस्स निस्सयपच्चयेन पच्चयो – महग्गतो एको खन्धो तिण्णन्नं खन्धानं चित्तसमुट्ठानानञ्च रूपानं निस्सयपच्चयेन पच्चयो…पे॰… द्वे खन्धा…पे॰… पटिसन्धिक्खणे…पे॰…। (३)  
७१. अप्पमाणो धम्मो अप्पमाणस्स धम्मस्स निस्सयपच्चयेन पच्चयो – अप्पमाणो एको खन्धो तिण्णन्नं खन्धानं निस्सयपच्चयेन पच्चयो…पे॰…। (१)  
अप्पमाणो धम्मो परित्तस्स धम्मस्स निस्सयपच्चयेन पच्चयो – अप्पमाणा खन्धा चित्तसमुट्ठानानं रूपानं निस्सयपच्चयेन पच्चयो। (२)  
अप्पमाणो धम्मो परित्तस्स च अप्पमाणस्स च धम्मस्स निस्सयपच्चयेन पच्चयो – अप्पमाणो एको खन्धो तिण्णन्नं खन्धानं चित्तसमुट्ठानानञ्च रूपानं निस्सयपच्चयेन पच्चयो…पे॰…। (३)  
परित्तो च अप्पमाणो च धम्मा परित्तस्स धम्मस्स निस्सयपच्चयेन पच्चयो – अप्पमाणा खन्धा च महाभूता च चित्तसमुट्ठानानं रूपानं निस्सयपच्चयेन पच्चयो। (१)  
परित्तो च अप्पमाणो च धम्मा अप्पमाणस्स धम्मस्स निस्सयपच्चयेन पच्चयो – अप्पमाणो एको खन्धो च वत्थु च तिण्णन्नं खन्धानं निस्सयपच्चयेन पच्चयो…पे॰… द्वे खन्धा…पे॰…। (२)  
परित्तो च महग्गतो च धम्मा परित्तस्स धम्मस्स निस्सयपच्चयेन पच्चयो – महग्गता खन्धा च महाभूता च चित्तसमुट्ठानानं रूपानं निस्सयपच्चयेन पच्चयो। पटिसन्धिक्खणे महग्गता खन्धा च महाभूता च कटत्तारूपानं निस्सयपच्चयेन पच्चयो। (१)  
परित्तो च महग्गतो च धम्मा महग्गतस्स धम्मस्स निस्सयपच्चयेन पच्चयो – महग्गतो एको खन्धो च वत्थु च तिण्णन्नं खन्धानं निस्सयपच्चयेन पच्चयो…पे॰… पटिसन्धिक्खणे महग्गतो एको खन्धो च वत्थु च तिण्णन्नं खन्धानं निस्सयपच्चयेन पच्चयो…पे॰… द्वे खन्धा…पे॰…। (२)  


## उपनिस्सयपच्चयो

७२. परित्तो धम्मो परित्तस्स धम्मस्स उपनिस्सयपच्चयेन पच्चयो – आरम्मणूपनिस्सयो, अनन्तरूपनिस्सयो, पकतूपनिस्सयो…पे॰…। पकतूपनिस्सयो – परित्तं सद्धं उपनिस्साय दानं देति, सीलं समादियति, उपोसथकम्मं करोति, विपस्सनं उप्पादेति, मानं जप्पेति, दिट्ठिं गण्हाति, परित्तं सीलं…पे॰… पञ्ञं… रागं…पे॰… पत्थनं… कायिकं सुखं…पे॰… सेनासनं उपनिस्साय दानं देति, सीलं…पे॰… उपोसथं…पे॰… विपस्सनं उप्पादेति, पाणं हनति…पे॰… सङ्घं भिन्दति। परित्ता सद्धा…पे॰… पञ्ञा, रागो…पे॰… पत्थना, कायिकं सुखं…पे॰… सेनासनं परित्ताय सद्धाय…पे॰… पञ्ञाय , रागस्स…पे॰… पत्थनाय, कायिकस्स सुखस्स, कायिकस्स दुक्खस्स उपनिस्सयपच्चयेन पच्चयो। कुसलाकुसलं कम्मं विपाकस्स उपनिस्सयपच्चयेन पच्चयो। पाणातिपातो पाणातिपातस्स उपनिस्सयपच्चयेन पच्चयो (चक्कं कातब्बं)। मातुघातिकम्मं मातुघातिकम्मस्स उपनिस्सयपच्चयेन पच्चयो (चक्कं कातब्बं कुसलत्तिकसदिसं)। (१)  
परित्तो धम्मो महग्गतस्स धम्मस्स उपनिस्सयपच्चयेन पच्चयो – अनन्तरूपनिस्सयो, पकतूपनिस्सयो…पे॰…। पकतूपनिस्सयो – परित्तं सद्धं उपनिस्साय महग्गतं झानं उप्पादेति, अभिञ्ञं उप्पादेति, समापत्तिं उप्पादेति। परित्तं सीलं…पे॰… पञ्ञं… रागं…पे॰… सेनासनं उपनिस्साय महग्गतं झानं उप्पादेति, अभिञ्ञं उप्पादेति, समापत्तिं उप्पादेति। परित्ता सद्धा…पे॰… सेनासनं महग्गताय सद्धाय…पे॰… पञ्ञाय उपनिस्सयपच्चयेन पच्चयो। पठमस्स झानस्स परिकम्मं…पे॰… नेवसञ्ञानासञ्ञायतनस्स परिकम्मं नेवसञ्ञानासञ्ञायतनस्स उपनिस्सयपच्चयेन पच्चयो। दिब्बस्स चक्खुस्स परिकम्मं…पे॰… अनागतंसञाणस्स परिकम्मं…पे॰…। (२)  
परित्तो धम्मो अप्पमाणस्स धम्मस्स उपनिस्सयपच्चयेन पच्चयो – अनन्तरूपनिस्सयो, पकतूपनिस्सयो…पे॰…। पकतूपनिस्सयो परित्तं सद्धं उपनिस्साय अप्पमाणं झानं उप्पादेति, मग्गं उप्पादेति, फलसमापत्तिं उप्पादेति। परित्तं सीलं…पे॰… पञ्ञं… रागं…पे॰… पत्थनं… कायिकं सुखं…पे॰… सेनासनं उपनिस्साय अप्पमाणं झानं उप्पादेति, मग्गं उप्पादेति, फलसमापत्तिं उप्पादेति। परित्ता सद्धा…पे॰… सेनासनं अप्पमाणाय सद्धाय…पे॰… पञ्ञाय, मग्गस्स फलसमापत्तिया उपनिस्सयपच्चयेन पच्चयो। पठमस्स मग्गस्स परिकम्मं पठमस्स मग्गस्स…पे॰… चतुत्थस्स मग्गस्स परिकम्मं चतुत्थस्स मग्गस्स उपनिस्सयपच्चयेन पच्चयो। (३)  
७३. महग्गतो धम्मो महग्गतस्स धम्मस्स उपनिस्सयपच्चयेन पच्चयो – अनन्तरूपनिस्सयो, पकतूपनिस्सयो…पे॰…। पकतूपनिस्सयो – महग्गतं सद्धं उपनिस्साय महग्गतं झानं उप्पादेति, अभिञ्ञं उप्पादेति, समापत्तिं उप्पादेति। महग्गतं सीलं…पे॰… पञ्ञं उपनिस्साय महग्गतं झानं उप्पादेति, अभिञ्ञं उप्पादेति, समापत्तिं उप्पादेति। महग्गता सद्धा…पे॰… पञ्ञा महग्गताय सद्धाय…पे॰… पञ्ञाय उपनिस्सयपच्चयेन पच्चयो। पठमं झानं दुतियस्स झानस्स…पे॰… आकिञ्चञ्ञायतनं नेवसञ्ञानासञ्ञायतनस्स उपनिस्सयपच्चयेन पच्चयो। (१)  
महग्गतो धम्मो परित्तस्स धम्मस्स उपनिस्सयपच्चयेन पच्चयो – आरम्मणूपनिस्सयो, अनन्तरूपनिस्सयो, पकतूपनिस्सयो…पे॰…। पकतूपनिस्सयो – महग्गतं सद्धं उपनिस्साय दानं देति, सीलं समादियति, उपोसथकम्मं करोति, विपस्सनं उप्पादेति, मानं जप्पेति, दिट्ठिं गण्हाति, महग्गतं सीलं…पे॰… पञ्ञं उपनिस्साय दानं देति…पे॰… विपस्सनं उप्पादेति…पे॰… महग्गता सद्धा…पे॰… पञ्ञा परित्ताय सद्धाय…पे॰… पञ्ञाय…पे॰… कायिकस्स सुखस्स, कायिकस्स दुक्खस्स उपनिस्सयपच्चयेन पच्चयो। (२)  
महग्गतो धम्मो अप्पमाणस्स धम्मस्स उपनिस्सयपच्चयेन पच्चयो – अनन्तरूपनिस्सयो, पकतूपनिस्सयो…पे॰…। पकतूपनिस्सयो – महग्गतं सद्धं उपनिस्साय अप्पमाणं झानं उप्पादेति, मग्गं उप्पादेति, फलसमापत्तिं उप्पादेति । महग्गतं सीलं…पे॰… पञ्ञं उपनिस्साय अप्पमाणं झानं उप्पादेति, मग्गं उप्पादेति, फलसमापत्तिं उप्पादेति। महग्गता सद्धा…पे॰… पञ्ञा अप्पमाणाय सद्धाय…पे॰… पञ्ञाय मग्गस्स फलसमापत्तिया उपनिस्सयपच्चयेन पच्चयो। (३)  
७४. अप्पमाणो धम्मो अप्पमाणस्स धम्मस्स उपनिस्सयपच्चयेन पच्चयो – आरम्मणूपनिस्सयो, अनन्तरूपनिस्सयो, पकतूपनिस्सयो…पे॰…। पकतूपनिस्सयो – अप्पमाणं सद्धं उपनिस्साय अप्पमाणं झानं उप्पादेति, मग्गं उप्पादेति, फलसमापत्तिं उप्पादेति। अप्पमाणं सीलं…पे॰… पञ्ञं उपनिस्साय अप्पमाणं झानं उप्पादेति, मग्गं उप्पादेति, फलसमापत्तिं उप्पादेति। अप्पमाणा सद्धा…पे॰… पञ्ञा अप्पमाणाय सद्धाय…पे॰… पञ्ञाय उपनिस्सयपच्चयेन पच्चयो। पठमो मग्गो दुतियस्स मग्गस्स…पे॰… ततियो मग्गो चतुत्थस्स मग्गस्स… मग्गो फलसमापत्तिया उपनिस्सयपच्चयेन पच्चयो। (१)  
अप्पमाणो धम्मो परित्तस्स धम्मस्स उपनिस्सयपच्चयेन पच्चयो – आरम्मणूपनिस्सयो, अनन्तरूपनिस्सयो, पकतूपनिस्सयो…पे॰…। पकतूपनिस्सयो – अप्पमाणं सद्धं उपनिस्साय दानं देति, सीलं…पे॰… उपोसथकम्मं… विपस्सनं उप्पादेति। अप्पमाणं सीलं…पे॰… पञ्ञं उपनिस्साय दानं देति, सीलं…पे॰… उपोसथकम्मं… विपस्सनं… अप्पमाणा सद्धा…पे॰… पञ्ञा परित्ताय सद्धाय…पे॰… पञ्ञाय…पे॰… कायिकस्स सुखस्स, कायिकस्स दुक्खस्स उपनिस्सयपच्चयेन पच्चयो। फलसमापत्ति कायिकस्स सुखस्स उपनिस्सयपच्चयेन पच्चयो। अरिया मग्गं उपनिस्साय सङ्खारे अनिच्चतो…पे॰… विपस्सन्ति, मग्गो अरियानं अत्थप्पटिसम्भिदाय…पे॰… पटिभानप्पटिसम्भिदाय… ठानाठानकोसल्लस्स उपनिस्सयपच्चयेन पच्चयो। (२)  
अप्पमाणो धम्मो महग्गतस्स धम्मस्स उपनिस्सयपच्चयेन पच्चयो – अनन्तरूपनिस्सयो, पकतूपनिस्सयो…पे॰…। पकतूपनिस्सयो – अप्पमाणं सद्धं उपनिस्साय महग्गतं झानं उप्पादेति, अभिञ्ञं उप्पादेति, समापत्तिं उप्पादेति, अप्पमाणं सीलं…पे॰… पञ्ञं उपनिस्साय महग्गतं झानं उप्पादेति, अभिञ्ञं उप्पादेति, समापत्तिं उप्पादेति। अप्पमाणा सद्धा…पे॰… पञ्ञा महग्गताय सद्धाय…पे॰… पञ्ञाय उपनिस्सयपच्चयेन पच्चयो, अरिया मग्गं उपनिस्साय अनुप्पन्नं समापत्तिं उप्पादेन्ति, उप्पन्नं समापज्जन्ति। (३)  


## पुरेजातपच्चयो

७५. परित्तो धम्मो परित्तस्स धम्मस्स पुरेजातपच्चयेन पच्चयो – आरम्मणपुरेजातं, वत्थुपुरेजातं। आरम्मणपुरेजातं – चक्खुं अनिच्चतो…पे॰… विपस्सति अस्सादेति अभिनन्दति; तं आरब्भ रागो उप्पज्जति…पे॰… दोमनस्सं उप्पज्जति। सोतं…पे॰… वत्थुं अनिच्चतो…पे॰… दोमनस्सं उप्पज्जति। रूपायतनं चक्खुविञ्ञाणस्स…पे॰… फोट्ठब्बायतनं कायविञ्ञाणस्स पुरेजातपच्चयेन पच्चयो। वत्थुपुरेजातं – चक्खायतनं चक्खुविञ्ञाणस्स…पे॰… कायायतनं कायविञ्ञाणस्स… वत्थु परित्तानं खन्धानं पुरेजातपच्चयेन पच्चयो। (१)  
परित्तो धम्मो महग्गतस्स धम्मस्स पुरेजातपच्चयेन पच्चयो – आरम्मणपुरेजातं, वत्थुपुरेजातं। आरम्मणपुरेजातं – दिब्बेन चक्खुना रूपं पस्सति, दिब्बाय सोतधातुया सद्दं सुणाति। वत्थुपुरेजातं – वत्थु महग्गतानं खन्धानं पुरेजातपच्चयेन पच्चयो। (२)  
परित्तो धम्मो अप्पमाणस्स धम्मस्स पुरेजातपच्चयेन पच्चयो। वत्थुपुरेजातं – वत्थु अप्पमाणानं खन्धानं पुरेजातपच्चयेन पच्चयो। (३)  


## पच्छाजातपच्चयो

७६. परित्तो धम्मो परित्तस्स धम्मस्स पच्छाजातपच्चयेन पच्चयो – पच्छाजाता परित्ता खन्धा पुरेजातस्स इमस्स कायस्स पच्छाजातपच्चयेन पच्चयो। (१)  
महग्गतो धम्मो परित्तस्स धम्मस्स पच्छाजातपच्चयेन पच्चयो – पच्छाजाता महग्गता खन्धा पुरेजातस्स इमस्स कायस्स पच्छाजातपच्चयेन पच्चयो। (१)  
अप्पमाणो धम्मो परित्तस्स धम्मस्स पच्छाजातपच्चयेन पच्चयो – पच्छाजाता अप्पमाणा खन्धा पुरेजातस्स इमस्स कायस्स पच्छाजातपच्चयेन पच्चयो। (१)  


## आसेवनपच्चयो

७७. परित्तो धम्मो परित्तस्स धम्मस्स आसेवनपच्चयेन पच्चयो – पुरिमा पुरिमा परित्ता खन्धा पच्छिमानं पच्छिमानं परित्तानं खन्धानं…पे॰… अनुलोमं गोत्रभुस्स, अनुलोमं वोदानस्स आसेवनपच्चयेन पच्चयो। (१)  
परित्तो धम्मो महग्गतस्स धम्मस्स आसेवनपच्चयेन पच्चयो – पठमस्स झानस्स परिकम्मं तस्सेव [पठमस्स झानस्स (?)] आसेवनपच्चयेन पच्चयो…पे॰… नेवसञ्ञानासञ्ञायतनस्स परिकम्मं तस्सेव [नेवसञ्ञानासञ्ञायतनस्स (?) अञ्ञेसु तिकेसु ओलोकेतब्बं] आसेवनपच्चयेन पच्चयो। दिब्बस्स चक्खुस्स परिकम्मं…पे॰… अनागतंसञाणस्स परिकम्मं अनागतंसञाणस्स आसेवनपच्चयेन पच्चयो। (२)  
परित्तो धम्मो अप्पमाणस्स धम्मस्स आसेवनपच्चयेन पच्चयो – गोत्रभु मग्गस्स… वोदानं मग्गस्स आसेवनपच्चयेन पच्चयो। (३)  
महग्गतो धम्मो महग्गतस्स धम्मस्स आसेवनपच्चयेन पच्चयो – पुरिमा पुरिमा महग्गता खन्धा पच्छिमानं पच्छिमानं महग्गतानं खन्धानं…पे॰… आसेवनपच्चयेन पच्चयो। (१)  


## कम्मपच्चयो

७८. परित्तो धम्मो परित्तस्स धम्मस्स कम्मपच्चयेन पच्चयो – सहजाता, नानाक्खणिका। सहजाता – परित्ता चेतना सम्पयुत्तकानं खन्धानं चित्तसमुट्ठानानञ्च रूपानं कम्मपच्चयेन पच्चयो। पटिसन्धिक्खणे परित्ता चेतना सम्पयुत्तकानं खन्धानं कटत्ता च रूपानं कम्मपच्चयेन पच्चयो। नानाक्खणिका – परित्ता चेतना विपाकानं परित्तानं खन्धानं कटत्ता च रूपानं कम्मपच्चयेन पच्चयो। (१)  
महग्गतो धम्मो महग्गतस्स धम्मस्स कम्मपच्चयेन पच्चयो – सहजाता, नानाक्खणिका। सहजाता – महग्गता चेतना सम्पयुत्तकानं खन्धानं कम्मपच्चयेन पच्चयो। पटिसन्धिक्खणे महग्गता चेतना सम्पयुत्तकानं खन्धानं कम्मपच्चयेन पच्चयो। नानाक्खणिका – महग्गता चेतना विपाकानं महग्गतानं खन्धानं कम्मपच्चयेन पच्चयो। (१)  
महग्गतो धम्मो परित्तस्स धम्मस्स कम्मपच्चयेन पच्चयो – सहजाता, नानाक्खणिका। सहजाता – महग्गता चेतना चित्तसमुट्ठानानं रूपानं कम्मपच्चयेन पच्चयो। पटिसन्धिक्खणे महग्गता चेतना कटत्तारूपानं कम्मपच्चयेन पच्चयो। नानाक्खणिका – महग्गता चेतना कटत्तारूपानं कम्मपच्चयेन पच्चयो। (२)  
महग्गतो धम्मो परित्तस्स च महग्गतस्स च धम्मस्स कम्मपच्चयेन पच्चयो – सहजाता, नानाक्खणिका। सहजाता – महग्गता चेतना सम्पयुत्तकानं खन्धानं चित्तसमुट्ठानानञ्च रूपानं कम्मपच्चयेन पच्चयो। पटिसन्धिक्खणे महग्गता चेतना सम्पयुत्तकानं खन्धानं कटत्ता च रूपानं कम्मपच्चयेन पच्चयो। नानाक्खणिका – महग्गता चेतना विपाकानं महग्गतानं खन्धानं कटत्ता च रूपानं कम्मपच्चयेन पच्चयो। (३)  
७९. अप्पमाणो धम्मो अप्पमाणस्स धम्मस्स कम्मपच्चयेन पच्चयो – सहजाता, नानाक्खणिका। सहजाता – अप्पमाणा चेतना सम्पयुत्तकानं खन्धानं कम्मपच्चयेन पच्चयो। नानाक्खणिका – अप्पमाणा चेतना विपाकानं अप्पमाणानं खन्धानं कम्मपच्चयेन पच्चयो। (१)  
अप्पमाणो धम्मो परित्तस्स धम्मस्स कम्मपच्चयेन पच्चयो – अप्पमाणा चेतना चित्तसमुट्ठानानं रूपानं कम्मपच्चयेन पच्चयो । (२)  
अप्पमाणो धम्मो परित्तस्स च अप्पमाणस्स च धम्मस्स कम्मपच्चयेन पच्चयो – अप्पमाणा चेतना सम्पयुत्तकानं खन्धानं चित्तसमुट्ठानानञ्च रूपानं कम्मपच्चयेन पच्चयो। (३)  


## विपाकपच्चयो

८०. परित्तो धम्मो परित्तस्स धम्मस्स विपाकपच्चयेन पच्चयो – विपाको परित्तो एको खन्धो तिण्णन्नं खन्धानं चित्तसमुट्ठानानञ्च रूपानं विपाकपच्चयेन पच्चयो…पे॰… पटिसन्धिक्खणे…पे॰… खन्धा वत्थुस्स विपाकपच्चयेन पच्चयो। (१)  
महग्गतो धम्मो महग्गतस्स धम्मस्स विपाकपच्चयेन पच्चयो…पे॰… (तिस्सो पञ्हा, पवत्तिपटिसन्धि कातब्बा)। (३)  
अप्पमाणो धम्मो अप्पमाणस्स धम्मस्स विपाकपच्चयेन पच्चयो… तीणि (पवत्तिमेव)।  


## आहारपच्चयादि

८१. परित्तो धम्मो परित्तस्स धम्मस्स आहारपच्चयेन पच्चयो…पे॰… इन्द्रियपच्चयेन पच्चयो… झानपच्चयेन पच्चयो… मग्गपच्चयेन पच्चयो… सम्पयुत्तपच्चयेन पच्चयो… विप्पयुत्तपच्चयेन पच्चयो – सहजातं, पुरेजातं, पच्छाजातं। सहजाता – परित्ता खन्धा चित्तसमुट्ठानानं रूपानं विप्पयुत्तपच्चयेन पच्चयो। पटिसन्धिक्खणे परित्ता खन्धा कटत्तारूपानं विप्पयुत्तपच्चयेन पच्चयो। खन्धा वत्थुस्स…पे॰… वत्थु खन्धानं विप्पयुत्तपच्चयेन पच्चयो। पुरेजातं – चक्खायतनं चक्खुविञ्ञाणस्स विप्पयुत्तपच्चयेन पच्चयो…पे॰… कायायतनं कायविञ्ञाणस्स विप्पयुत्तपच्चयेन पच्चयो। वत्थु परित्तानं खन्धानं विप्पयुत्तपच्चयेन पच्चयो। पच्छाजाता – परित्ता खन्धा पुरेजातस्स इमस्स कायस्स विप्पयुत्तपच्चयेन पच्चयो। (१)  
परित्तो धम्मो महग्गतस्स धम्मस्स विप्पयुत्तपच्चयेन पच्चयो – सहजातं, पुरेजातं। सहजातं – पटिसन्धिक्खणे वत्थु महग्गतानं खन्धानं विप्पयुत्तपच्चयेन पच्चयो। पुरेजातं – वत्थु महग्गतानं खन्धानं विप्पयुत्तपच्चयेन पच्चयो। (२)  
परित्तो धम्मो अप्पमाणस्स धम्मस्स विप्पयुत्तपच्चयेन पच्चयो। पुरेजातं – वत्थु अप्पमाणानं खन्धानं विप्पयुत्तपच्चयेन पच्चयो। (३)  
८२. महग्गतो धम्मो परित्तस्स धम्मस्स विप्पयुत्तपच्चयेन पच्चयो – सहजातं, पच्छाजातं। सहजाता – महग्गता खन्धा चित्तसमुट्ठानानं रूपानं विप्पयुत्तपच्चयेन पच्चयो। पटिसन्धिक्खणे…पे॰… पच्छाजाता – महग्गता खन्धा पुरेजातस्स इमस्स कायस्स विप्पयुत्तपच्चयेन पच्चयो। (१)  
अप्पमाणो धम्मो परित्तस्स धम्मस्स विप्पयुत्तपच्चयेन पच्चयो – सहजातं, पच्छाजातं। सहजाता – अप्पमाणा खन्धा चित्तसमुट्ठानानं रूपानं विप्पयुत्तपच्चयेन पच्चयो। पच्छाजाता – अप्पमाणा खन्धा पुरेजातस्स इमस्स कायस्स विप्पयुत्तपच्चयेन पच्चयो । (१)  


## अत्थिपच्चयो

८३. परित्तो धम्मो परित्तस्स धम्मस्स अत्थिपच्चयेन पच्चयो – सहजातं, पुरेजातं, पच्छाजातं, आहारं, इन्द्रियं। सहजातो – परित्तो एको खन्धो तिण्णन्नं खन्धानं चित्तसमुट्ठानानञ्च रूपानं अत्थिपच्चयेन पच्चयो…पे॰… द्वे खन्धा…पे॰… पटिसन्धिक्खणे…पे॰… खन्धा वत्थुस्स अत्थिपच्चयेन पच्चयो। वत्थु खन्धानं अत्थिपच्चयेन पच्चयो; एकं महाभूतं…पे॰… असञ्ञसत्तानं…पे॰…। पुरेजातं – चक्खुं…पे॰… वत्थुं अनिच्चतो…पे॰… विपस्सति अस्सादेति अभिनन्दति, तं आरब्भ रागो उप्पज्जति…पे॰… दोमनस्सं उप्पज्जति, रूपायतनं चक्खुविञ्ञाणस्स…पे॰… फोट्ठब्बायतनं कायविञ्ञाणस्स अत्थिपच्चयेन पच्चयो। चक्खायतनं चक्खुविञ्ञाणस्स अत्थिपच्चयेन पच्चयो…पे॰… कायायतनं कायविञ्ञाणस्स…पे॰… वत्थु परित्तानं खन्धानं अत्थिपच्चयेन पच्चयो। पच्छाजाता – परित्ता खन्धा पुरेजातस्स इमस्स कायस्स अत्थिपच्चयेन पच्चयो। कबळीकारो आहारो इमस्स कायस्स अत्थिपच्चयेन पच्चयो। रूपजीवितिन्द्रियं कटत्तारूपानं अत्थिपच्चयेन पच्चयो। (१)  
परित्तो धम्मो महग्गतस्स धम्मस्स अत्थिपच्चयेन पच्चयो – सहजातं, पुरेजातं। सहजातं – पटिसन्धिक्खणे वत्थु महग्गतानं खन्धानं अत्थिपच्चयेन पच्चयो। पुरेजातं – दिब्बेन चक्खुना रूपं पस्सति, दिब्बाय सोतधातुया सद्दं सुणाति, वत्थु महग्गतानं खन्धानं अत्थिपच्चयेन पच्चयो। (२)  
परित्तो धम्मो अप्पमाणस्स धम्मस्स अत्थिपच्चयेन पच्चयो। पुरेजातं – वत्थु अप्पमाणानं खन्धानं अत्थिपच्चयेन पच्चयो। (३)  
८४. महग्गतो धम्मो महग्गतस्स धम्मस्स अत्थिपच्चयेन पच्चयो। महग्गतो एको खन्धो तिण्णन्नं खन्धानं…पे॰… द्वे खन्धा…पे॰… पटिसन्धिक्खणे…पे॰…। (१)  
महग्गतो धम्मो परित्तस्स धम्मस्स अत्थिपच्चयेन पच्चयो – सहजातं, पच्छाजातं। सहजाता – महग्गता खन्धा चित्तसमुट्ठानानं रूपानं अत्थिपच्चयेन पच्चयो। पटिसन्धिक्खणे महग्गता खन्धा कटत्तारूपानं अत्थिपच्चयेन पच्चयो। पच्छाजाता – महग्गता खन्धा पुरेजातस्स इमस्स कायस्स अत्थिपच्चयेन पच्चयो। (२)  
महग्गतो धम्मो परित्तस्स च महग्गतस्स च धम्मस्स अत्थिपच्चयेन पच्चयो – महग्गतो एको खन्धो तिण्णन्नं खन्धानं चित्तसमुट्ठानानञ्च रूपानं अत्थिपच्चयेन पच्चयो…पे॰… द्वे खन्धा…पे॰… पटिसन्धिक्खणे…पे॰…। (३)  
८५. अप्पमाणो धम्मो अप्पमाणस्स धम्मस्स अत्थिपच्चयेन पच्चयो – अप्पमाणो एको खन्धो तिण्णन्नं खन्धानं…पे॰…। (१)  
अप्पमाणो धम्मो परित्तस्स धम्मस्स अत्थिपच्चयेन पच्चयो – सहजातं, पच्छाजातं। सहजाता – अप्पमाणा खन्धा चित्तसमुट्ठानानं रूपानं अत्थिपच्चयेन पच्चयो। पच्छाजाता – अप्पमाणा खन्धा पुरेजातस्स इमस्स कायस्स अत्थिपच्चयेन पच्चयो। (२)  
अप्पमाणो धम्मो परित्तस्स च अप्पमाणस्स च धम्मस्स अत्थिपच्चयेन पच्चयो – अप्पमाणो एको खन्धो तिण्णन्नं खन्धानं चित्तसमुट्ठानानञ्च रूपानं अत्थिपच्चयेन पच्चयो…पे॰…। (३)  
८६. परित्तो च अप्पमाणो च धम्मा परित्तस्स धम्मस्स अत्थिपच्चयेन पच्चयो – सहजातं, पच्छाजातं, आहारं, इन्द्रियं। सहजाता – अप्पमाणा खन्धा च महाभूता च चित्तसमुट्ठानानं रूपानं अत्थिपच्चयेन पच्चयो। पच्छाजाता – अप्पमाणा खन्धा च कबळीकारो आहारो च इमस्स कायस्स अत्थिपच्चयेन पच्चयो। पच्छाजाता – अप्पमाणा खन्धा च रूपजीवितिन्द्रियञ्च कटत्तारूपानं अत्थिपच्चयेन पच्चयो। (१)  
परित्तो च अप्पमाणो च धम्मा अप्पमाणस्स धम्मस्स अत्थिपच्चयेन पच्चयो – सहजातं, पुरेजातं। सहजातो – अप्पमाणो एको खन्धो च वत्थु च तिण्णन्नं खन्धानं अत्थिपच्चयेन पच्चयो…पे॰… द्वे खन्धा…पे॰…। (२)  
परित्तो च महग्गतो च धम्मा परित्तस्स धम्मस्स अत्थिपच्चयेन पच्चयो – सहजातं, पच्छाजातं, आहारं, इन्द्रियं। सहजाता – महग्गता खन्धा च महाभूता च चित्तसमुट्ठानानं रूपानं अत्थिपच्चयेन पच्चयो। पटिसन्धिक्खणे महग्गता खन्धा च महाभूता च कटत्तारूपानं अत्थिपच्चयेन पच्चयो। पच्छाजाता – महग्गता खन्धा च कबळीकारो आहारो च इमस्स कायस्स अत्थिपच्चयेन पच्चयो। पच्छाजाता – महग्गता खन्धा च रूपजीवितिन्द्रियञ्च कटत्तारूपानं अत्थिपच्चयेन पच्चयो। (१)  
परित्तो च महग्गतो च धम्मा महग्गतस्स धम्मस्स अत्थिपच्चयेन पच्चयो – सहजातं, पुरेजातं। सहजातो – महग्गतो एको खन्धो च वत्थु च तिण्णन्नं खन्धानं अत्थिपच्चयेन पच्चयो…पे॰… द्वे खन्धा…पे॰… पटिसन्धिक्खणे महग्गतो एको खन्धो च वत्थु च तिण्णन्नं खन्धानं अत्थिपच्चयेन पच्चयो…पे॰… द्वे खन्धा च वत्थु च…पे॰… नत्थिपच्चयेन पच्चयो… विगतपच्चयेन पच्चयो… अविगतपच्चयेन पच्चयो। (२)  
१. पच्चयानुलोमं  


## २. सङ्ख्यावारो

८७. हेतुया सत्त, आरम्मणे सत्त, अधिपतिया सत्त, अनन्तरे नव, समनन्तरे नव, सहजाते एकादस, अञ्ञमञ्ञे सत्त, निस्सये तेरस, उपनिस्सये नव, पुरेजाते तीणि, पच्छाजाते तीणि, आसेवने चत्तारि, कम्मे सत्त, विपाके आहारे इन्द्रिये झाने मग्गे सत्त, सम्पयुत्ते तीणि, विप्पयुत्ते पञ्च, अत्थिया तेरस, नत्थिया नव, विगते नव, अविगते तेरस (एवं गणेतब्बं)।  
अनुलोमं।  


## पच्चनीयुद्धारो

८८. परित्तो धम्मो परित्तस्स धम्मस्स आरम्मणपच्चयेन पच्चयो… सहजातपच्चयेन पच्चयो… उपनिस्सयपच्चयेन पच्चयो… पुरेजातपच्चयेन पच्चयो… पच्छाजातपच्चयेन पच्चयो… कम्मपच्चयेन पच्चयो… आहारपच्चयेन पच्चयो… इन्द्रियपच्चयेन पच्चयो। (१)  
परित्तो धम्मो महग्गतस्स धम्मस्स आरम्मणपच्चयेन पच्चयो… सहजातपच्चयेन पच्चयो… उपनिस्सयपच्चयेन पच्चयो… पुरेजातपच्चयेन पच्चयो। (२)  
परित्तो धम्मो अप्पमाणस्स धम्मस्स उपनिस्सयपच्चयेन पच्चयो… पुरेजातपच्चयेन पच्चयो। (३)  
महग्गतो धम्मो महग्गतस्स धम्मस्स आरम्मणपच्चयेन पच्चयो… सहजातपच्चयेन पच्चयो… उपनिस्सयपच्चयेन पच्चयो। (१)  
महग्गतो धम्मो परित्तस्स धम्मस्स आरम्मणपच्चयेन पच्चयो… सहजातपच्चयेन पच्चयो … उपनिस्सयपच्चयेन पच्चयो… पच्छाजातपच्चयेन पच्चयो… कम्मपच्चयेन पच्चयो। (२)  
महग्गतो धम्मो अप्पमाणस्स धम्मस्स उपनिस्सयपच्चयेन पच्चयो। (३)  
महग्गतो धम्मो परित्तस्स च महग्गतस्स च धम्मस्स सहजातपच्चयेन पच्चयो… कम्मपच्चयेन पच्चयो। (४)  
८९. अप्पमाणो धम्मो अप्पमाणस्स धम्मस्स सहजातपच्चयेन पच्चयो… उपनिस्सयपच्चयेन पच्चयो। (१)  
अप्पमाणो धम्मो परित्तस्स धम्मस्स आरम्मणपच्चयेन पच्चयो… सहजातपच्चयेन पच्चयो… उपनिस्सयपच्चयेन पच्चयो… पच्छाजातपच्चयेन पच्चयो। (२)  
अप्पमाणो धम्मो महग्गतस्स धम्मस्स आरम्मणपच्चयेन पच्चयो… उपनिस्सयपच्चयेन पच्चयो। (३)  
अप्पमाणो धम्मो परित्तस्स च अप्पमाणस्स च धम्मस्स सहजातपच्चयेन पच्चयो। (४)  
परित्तो च अप्पमाणो च धम्मा परित्तस्स धम्मस्स सहजातं, पच्छाजातं, आहारं, इन्द्रियं। (१)  
परित्तो च अप्पमाणो च धम्मा अप्पमाणस्स धम्मस्स सहजातं, पुरेजातं। (२)  
परित्तो च महग्गतो च धम्मा परित्तस्स धम्मस्स सहजातं, पच्छाजातं, आहारं, इन्द्रियं। (१)  
परित्तो च महग्गतो च धम्मा महग्गतस्स धम्मस्स सहजातं, पुरेजातं। (२)  
२. पच्चयपच्चनीयं  
२. सङ्ख्यावारो  
९०. नहेतुया पन्नरस, नआरम्मणे पन्नरस, नअधिपतिया नअनन्तरे नसमनन्तरे पन्नरस, नसहजाते द्वादस, नअञ्ञमञ्ञे द्वादस, ननिस्सये द्वादस, नउपनिस्सये चुद्दस, नपुरेजाते चुद्दस, नपच्छाजाते पन्नरस, नआसेवने पन्नरस…पे॰… नमग्गे पन्नरस, नसम्पयुत्ते द्वादस, नविप्पयुत्ते दस, नोअत्थिया दस, नोनत्थिया पन्नरस, नोविगते पन्नरस, नोअविगते दस (एवं गणेतब्बं)।  
पच्चनीयं।  
३. पच्चयानुलोमपच्चनीयं  


## हेतुदुकं

९१. हेतुपच्चया नआरम्मणे सत्त, नअधिपतिया नअनन्तरे नसमनन्तरे सत्त, नअञ्ञमञ्ञे तीणि, नउपनिस्सये सत्त, नपुरेजाते सत्त…पे॰… नमग्गे सत्त, नसम्पयुत्ते तीणि, नविप्पयुत्ते तीणि, नोनत्थिया सत्त, नोविगते सत्त (एवं गणेतब्बं)।  
अनुलोमपच्चनीयं।  
४. पच्चयपच्चनीयानुलोमं  


## नहेतुदुकं

९२. नहेतुपच्चया आरम्मणे सत्त, अधिपतिया सत्त, अनन्तरे नव, समनन्तरे नव, सहजाते एकादस, अञ्ञमञ्ञे सत्त, निस्सये तेरस, उपनिस्सये नव, पुरेजाते तीणि, पच्छाजाते तीणि, आसेवने चत्तारि, कम्मे सत्त…पे॰… मग्गे सत्त, सम्पयुत्ते तीणि, विप्पयुत्ते पञ्च, अत्थिया तेरस, नत्थिया नव, विगते नव, अविगते तेरस।  
पच्चनीयानुलोमं।  
परित्तत्तिकं निट्ठितं।  