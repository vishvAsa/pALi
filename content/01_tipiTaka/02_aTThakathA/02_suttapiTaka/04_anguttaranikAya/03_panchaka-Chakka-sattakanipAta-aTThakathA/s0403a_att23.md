---
title: (२४) ४. आवासिकवग्गो

---
(२४) ४. आवासिकवग्गो  


## १. आवासिकसुत्तवण्णना

२३१. चतुत्थस्स पठमे न आकप्पसम्पन्नोति समणाकप्पेन सम्पन्नो। अभावनीयो होतीति वड्ढनीयो न होति। दुतियं उत्तानमेव।  


## ३. सोभनसुत्तवण्णना

२३३. ततिये पटिबलोति कायबलेन च ञाणबलेन च समन्नागतत्ता पटिबलो।  


## ४. बहूपकारसुत्तवण्णना

२३४. चतुत्थे खण्डफुल्लन्ति पतितट्ठानञ्च भिन्नट्ठानञ्च। पटिसङ्खरोतीति पटिपाकतिकं करोति। आरोचेतीति इदं पवारितकुलानं वसेन वुत्तं।  


## ५. अनुकम्पसुत्तवण्णना

२३५. पञ्चमे अधिसीलेसूति पञ्चसु सीलेसु। धम्मदस्सने निवेसेतीति चतुसच्चधम्मदस्सने पतिट्ठापेति। अरहग्गतन्ति सब्बसक्कारानं अरहे रतनत्तयेव गतं, तीसु वत्थूसु गरुचित्तीकारं उपट्ठपेथाति अत्थो। छट्ठं उत्तानमेव।  


## ७. दुतियअवण्णारहसुत्तवण्णना

२३७. सत्तमे आवासपलिगेधीति आवासं बलवगिद्धिवसेन गिलित्वा विय ठितो। सेसं सब्बं उत्तानमेवाति।  
आवासिकवग्गो चतुत्थो।  