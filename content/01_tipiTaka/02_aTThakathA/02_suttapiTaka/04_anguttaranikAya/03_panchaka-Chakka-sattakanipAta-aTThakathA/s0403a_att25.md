---
title: (२६) ६. उपसम्पदावग्गो

---
(२६) ६. उपसम्पदावग्गो  


## १-३. उपसम्पादेतब्बसुत्तादिवण्णना

२५१-२५३. छट्ठस्स पठमे उपसम्पादेतब्बन्ति उपज्झायेन हुत्वा उपसम्पादेतब्बं। दुतिये निस्सयो दातब्बोति आचरियेन हुत्वा निस्सयो दातब्बो। ततिये सामणेरो उपट्ठापेतब्बोति उपज्झायेन हुत्वा सामणेरो गहेतब्बो। इति इमानि तीणिपि सुत्तानि पठमबोधियं खीणासववसेन वुत्तानि। चतुत्थादीनि अनुपदवण्णनातो उत्तानत्थानेव।  


## १. सम्मुतिपेय्यालादिवण्णना

२७२. भत्तुद्देसकादीनं विनिच्छयकथा समन्तपासादिकाय विनयट्ठकथायं (चूळव॰ अट्ठ॰ ३२५) वुत्तनयेन वेदितब्बाति। सम्मतो न पेसेतब्बोति पकतिया सम्मतो ‘‘गच्छ भत्तानि उद्दिसाही’’ति न पेसेतब्बो।  
२७३-२८५. साटियग्गाहापकोति वस्सिकसाटिकाय गाहापको। पत्तग्गाहापकोति ‘‘यो च तस्सा भिक्खुपरिसाय पत्तपरियन्तो, सो तस्स भिक्खुनो पदातब्बो’’ति एत्थ वुत्तपत्तग्गाहापको।  
२९३-३०२. आजीवकोति नग्गपरिब्बाजको। निगण्ठोति पुरिमभागप्पटिच्छन्नो। मुण्डसावकोति निगण्ठसावको। जटिलकोति तापसो। परिब्बाजकोति छन्नपरिब्बाजको। मागण्डिकादयोपि तित्थिया एव। एतेसं पन सीलेसु परिपूरकारिताय अभावेन सुक्कपक्खो न गहितो। सेसमेत्थ उत्तानमेवाति।  
मनोरथपूरणिया अङ्गुत्तरनिकाय-अट्ठकथाय  
पञ्चकनिपातस्स संवण्णना निट्ठिता।  
॥ नमो तस्स भगवतो अरहतो सम्मासम्बुद्धस्स॥  
अङ्गुत्तरनिकाये  
छक्कनिपात-अट्ठकथा  
१. पठमपण्णासकं  