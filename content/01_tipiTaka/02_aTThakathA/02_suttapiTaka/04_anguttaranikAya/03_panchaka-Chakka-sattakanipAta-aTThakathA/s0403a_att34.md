---
title: ०९. सीतिवग्गो

---
९. सीतिवग्गो  


## १. सीतिभावसुत्तवण्णना

८५. नवमस्स पठमे सीतिभावन्ति सीतलभावं। यस्मिं समये चित्तं निग्गण्हितब्बन्तिआदीसु उद्धच्चसमये चित्तं समाधिना निग्गहेतब्बं नाम, कोसज्जानुपतितकाले वीरियेन पग्गहेतब्बं नाम, निरस्सादगतकाले समाधिना सम्पहंसितब्बं नाम, समप्पवत्तकाले बोज्झङ्गुपेक्खाय अज्झुपेक्खितब्बं नाम।  


## २. आवरणसुत्तवण्णना

८६. दुतिये कम्मावरणतायाति पञ्चानन्तरियकम्मेहि। किलेसावरणतायाति नियतमिच्छादिट्ठिया। विपाकावरणतायाति अकुसलविपाकपटिसन्धिया वा कुसलविपाकेहि अहेतुकपटिसन्धिया वाति।  


## ४-५. सुस्सूसतिसुत्तादिवण्णना

८८-८९. चतुत्थे अनत्थन्ति अवड्ढिं। अत्थं रिञ्चतीति वड्ढिअत्थं छड्डेति। अननुलोमिकायाति सासनस्स अननुलोमिकाय। पञ्चमे दिट्ठिसम्पदन्ति सोतापत्तिमग्गं।  


## ८-११. अभब्बट्ठानसुत्तचतुक्कवण्णना

९२-९५. अट्ठमे अनागमनीयं वत्थुन्ति अनुपगन्तब्बं कारणं, पञ्चन्नं वेरानं द्वासट्ठिया च दिट्ठिगतानमेतं अधिवचनं। अट्ठमं भवन्ति कामावचरे अट्ठमं पटिसन्धिं। नवमे कोतूहलमङ्गलेनाति दिट्ठसुतमुतमङ्गलेन । दसमे सयंकतन्तिआदीनि अत्तदिट्ठिवसेन वुत्तानि। अधिच्चसमुप्पन्नन्ति अहेतुनिब्बत्तं। सेसं सब्बत्थ उत्तानमेवाति।  
सीतिवग्गो नवमो।  