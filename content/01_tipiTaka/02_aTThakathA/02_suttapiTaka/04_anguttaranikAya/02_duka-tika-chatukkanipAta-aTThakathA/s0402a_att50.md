---
title: (१५) ५. आभावग्गो

---
(१५) ५. आभावग्गो  


## १. आभासुत्तवण्णना

१४१. पञ्चमस्स पठमे आभासनवसेन चन्दोव चन्दाभा। सेसपदेसुपि एसेव नयो।  


## २-५. पभासुत्तादिवण्णना

१४२-१४५. दुतियादीसुपि पभासनवसेन चन्दोव चन्दप्पभा। आलोकनवसेन चन्दोव चन्दालोको। ओभासनवसेन चन्दोव चन्दोभासो। पज्जोतनवसेन चन्दोव चन्दपज्जोतोति। एवं सब्बपदेसुपि अत्थो वेदितब्बो।  


## ६. पठमकालसुत्तवण्णना

१४६. छट्ठे कालाति युत्तप्पयुत्तकाला। कालेन धम्मस्सवनन्ति युत्तप्पयुत्तकाले धम्मस्सवनं। धम्मसाकच्छाति पञ्हपुच्छनविस्सज्जनवसेन पवत्ता संसन्दनकथा।  


## ७. दुतियकालसुत्तवण्णना

१४७. सत्तमे कालाति तस्मिं तस्मिं काले धम्मस्सवनादिवसेन पवत्तानं कुसलधम्मानं एतं अधिवचनं। ते भावियन्ति चेव अनुपरिवत्तियन्ति च। आसवानं खयन्ति अरहत्तं। अट्ठमं उत्तानत्थमेव।  


## ९-१०. सुचरितसुत्तादिवण्णना

१४९-१५०. नवमे सण्हा वाचाति मुदुकवाचा। मन्तभासाति मन्तसङ्खाताय पञ्ञाय परिच्छिन्दित्वा कथितकथा। दसमे सीलसारोति सारसम्पापकं सीलं। सेसेसुपि एसेव नयो।  
आभावग्गो पञ्चमो।  
ततियपण्णासकं निट्ठितं।  
४. चतुत्थपण्णासकं  