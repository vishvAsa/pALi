---
title: ०१. ञाणकथा

---
१. ञाणकथा  


## मातिकावण्णना

१. तत्थ उद्देसे ताव सोतावधाने पञ्ञा सुतमये ञाणन्ति एत्थ सोतसद्दो अनेकत्थप्पभेदो। तथा हेस –  
मंसविञ्ञाणञाणेसु, तण्हादीसु च दिस्सति।  
धारायं अरियमग्गे, चित्तसन्ततियम्पि च॥  
‘‘सोतायतनं सोतधातु सोतिन्द्रिय’’न्तिआदीसु (विभ॰ १५७) हि अयं सोतसद्दो मंससोते दिस्सति। ‘‘सोतेन सद्दं सुत्वा’’तिआदीसु (म॰ नि॰ १.२९५) सोतविञ्ञाणे। ‘‘दिब्बाय सोतधातुया’’तिआदीसु (दी॰ नि॰ ३.३५६) ञाणसोते। ‘‘यानि सोतानि लोकस्मिन्ति यानि एतानि सोतानि मया कित्तितानि पकित्तितानि आचिक्खितानि देसितानि पञ्ञपितानि पट्ठपितानि विवरितानि विभत्तानि उत्तानीकतानि पकासितानि। सेय्यथिदं – तण्हासोतो दिट्ठिसोतो किलेससोतो दुच्चरितसोतो अविज्जासोतो’’तिआदीसु (चूळनि॰ अजितमाणवपुच्छानिद्देस ४) तण्हादीसु पञ्चसु धम्मेसु। ‘‘अद्दसा खो भगवा महन्तं दारुक्खन्धं गङ्गाय नदिया सोतेन वुय्हमान’’न्तिआदीसु (सं॰ नि॰ ४.२४१) उदकधारायं। ‘‘अरियस्सेतं, आवुसो, अट्ठङ्गिकस्स मग्गस्स अधिवचनं, यदिदं सोतो’’तिआदीसु अरियमग्गे। ‘‘पुरिसस्स च विञ्ञाणसोतं पजानाति उभयतो अब्बोच्छिन्नं इध लोके पतिट्ठितञ्च परलोके पतिट्ठितञ्चा’’तिआदीसु (दी॰ नि॰ ३.१४९) चित्तसन्ततियं । इध पनायं मंससोते दट्ठब्बो। तेन सोतेन हेतुभूतेन, करणभूतेन वा अवधीयति अवत्थापीयति अप्पीयतीति सोतावधानं। किं तं? सुतं। सुतञ्च नाम ‘‘बहुस्सुतो होति सुतधरो सुतसन्निचयो’’तिआदीसु (म॰ नि॰ १.३३९) विय सोतद्वारानुसारेन विञ्ञातं अवधारितं धम्मजातं, तं इध सोतावधानन्ति वुत्तं। तस्मिं सोतावधानसङ्खाते सुते पवत्ता पञ्ञा सोतावधाने पञ्ञा। पञ्ञाति च तस्स तस्स अत्थस्स पाकटकरणसङ्खातेन पञ्ञापनट्ठेन पञ्ञा, तेन तेन वा अनिच्चादिना पकारेन धम्मे जानातीतिपि पञ्ञा।  
सुतमये ञाणन्ति एत्थ सुतसद्दो ताव सउपसग्गो अनुपसग्गो च –  
गमने विस्सुते तिन्तेनुयोगोपचितेपि च।  
सद्दे च सोतद्वारानुसारञाते च दिस्सति॥  
तथा हिस्स ‘‘सेनाय पसुतो’’तिआदीसु गच्छन्तोति अत्थो। ‘‘सुतधम्मस्स पस्सतो’’तिआदीसु (उदा॰ ११; महाव॰ ५) विस्सुतधम्मस्साति अत्थो। ‘‘अवस्सुता अवस्सुतस्स पुरिसपुग्गलस्सा’’तिआदीसु (पाचि॰ ६५७) तिन्ता तिन्तस्साति अत्थो। ‘‘ये झानपसुता धीरा’’तिआदीसु (ध॰ प॰ १८१) अनुयुत्ताति अत्थो। ‘‘तुम्हेहि पुञ्ञं पसुतं अनप्पक’’न्तिआदीसु (खु॰ पा॰ ७.१२; पे॰ व॰ २५) उपचितन्ति अत्थो। ‘‘दिट्ठं सुतं मुतं विञ्ञात’’न्तिआदीसु (म॰ नि॰ १.२४१) सद्दोति अत्थो। ‘‘बहुस्सुतो होति सुतधरो सुतसन्निचयो’’तिआदीसु (म॰ नि॰ १.३३९) सोतद्वारानुसारविञ्ञातधरोति अत्थो। इध पनस्स सोतद्वारानुसारेन विञ्ञातं उपधारितन्ति अत्थो। सुतमये ञाणन्ति या एसा एतं सुतं विञ्ञातं अवधारितं सद्धम्मं आरब्भ आरम्मणं कत्वा सब्बपठमञ्च अपरापरञ्च पवत्ता पञ्ञा, तं ‘‘सुतमये ञाण’’न्ति वुत्तं होति, सुतमयं ञाणन्ति अत्थो। सुतमयेति च पच्चत्तवचनमेतं, यथा ‘‘न हेवं वत्तब्बे’’ (कथा॰ १, १५-१८)। ‘‘वनप्पगुम्बे यथा फुस्सितग्गे’’ (खु॰ पा॰ ६.१३; सु॰ नि॰ २३६)। ‘‘नत्थि अत्तकारे नत्थि परकारे नत्थि पुरिसकारे’’तिआदीसु (दी॰ नि॰ १.१६८) पच्चत्तवचनं, एवमिधापि दट्ठब्बं। तेन वुत्तं – ‘‘सुतमयं ञाणन्ति अत्थो’’ति।  
अथ वा सुतेन पकतो फस्सादिको धम्मपुञ्जो सुतमयो, तस्मिं सुतमये धम्मपुञ्जे पवत्तं तंसम्पयुत्तं ञाणं सुतमये ञाणं। सभावसामञ्ञलक्खणवसेन धम्मे जानातीति ञाणं। तंयेव ञाणं परियायवचनेन अधिप्पायपकासनत्थं अनियमेन ‘‘पञ्ञा’’ति वत्वा पच्छा अधिप्पेतं ‘‘ञाण’’न्ति नियमेत्वा वुत्तन्ति वेदितब्बं। ञाणञ्च नाम सभावपटिवेधलक्खणं, अक्खलितपटिवेधलक्खणं वा कुसलिस्सासखित्तउसुपटिवेधो विय, विसयोभासनरसं पदीपो विय, असम्मोहपच्चुपट्ठानं अरञ्ञगतसुदेसको विय। ‘‘समाहितो, भिक्खवे, भिक्खु यथाभूतं पजानाती’’ति (सं॰ नि॰ ५.१०७१) वचनतो समाधिपदट्ठानं। लक्खणादीसु हि सभावो वा सामञ्ञं वा लक्खणं नाम, किच्चं वा सम्पत्ति वा रसो नाम, उपट्ठानाकारो वा फलं वा पच्चुपट्ठानं नाम, आसन्नकारणं पदट्ठानं नामाति वेदितब्बं।  
२. सुत्वान संवरे पञ्ञाति –  
पातिमोक्खो सती चेव, ञाणं खन्ति तथेव च।  
वीरियं पञ्चिमे धम्मा, संवराति पकासिता॥  
‘‘इमिना पातिमोक्खसंवरेन उपेतो होति समुपेतो उपागतो समुपागतो उपपन्नो सम्पन्नो समन्नागतो’’ति (विभ॰ ५११) आगतो पातिमोक्खसंवरो। ‘‘चक्खुना रूपं दिस्वा न निमित्तग्गाही होति नानुब्यञ्जनग्गाही। यत्वाधिकरणमेनं चक्खुन्द्रियं असंवुतं विहरन्तं अभिज्झादोमनस्सा पापका अकुसला धम्मा अन्वास्सवेय्युं, तस्स संवराय पटिपज्जति, रक्खति चक्खुन्द्रियं, चक्खुन्द्रिये संवरं आपज्जती’’तिआदिना (दी॰ नि॰ १.२१३; म॰ नि॰ १.२९५; सं॰ नि॰ ४.२३९; अ॰ नि॰ ३.१६) नयेन आगतो सतिसंवरो।  
‘‘यानि सोतानि लोकस्मिं (अजिताति भगवा),  
सति तेसं निवारणं।  
सोतानं संवरं ब्रूमि, पञ्ञायेते पिधीयरे’’ति ॥ (चूळनि॰ अजितमाणवपुच्छा ६०; सु॰ नि॰ १०४१) –  
आगतो ञाणसंवरो। ‘‘कतमे च, भिक्खवे, आसवा पटिसेवना पहातब्बा? इध, भिक्खवे, भिक्खु पटिसङ्खा योनिसो चीवरं पटिसेवती’’तिआदिना (म॰ नि॰ १.२३; अ॰ नि॰ ६.५८) नयेन आगतो पच्चयपटिसेवनासंवरो, सोपि ञाणसंवरेनेव सङ्गहितो। ‘‘खमो होति सीतस्स उण्हस्स जिघच्छाय पिपासाय डंसमकसवातातपसरिसपसम्फस्सानं दुरुत्तानं दुरागतानं वचनपथानं उप्पन्नानं सारीरिकानं वेदनानं दुक्खानं तिब्बानं खरानं कटुकानं असातानं अमनापानं पाणहरानं अधिवासकजातिको होती’’ति (म॰ नि॰ १.२४; अ॰ नि॰ ४.११४; ६.५८) आगतो खन्तिसंवरो। ‘‘उप्पन्नं कामवितक्कं नाधिवासेति पजहति विनोदेति ब्यन्तीकरोति अनभावं गमेती’’तिआदिना (म॰ नि॰ १.२६; अ॰ नि॰ ४.११४; ६.५८) नयेन आगतो वीरियसंवरो। ‘‘इध अरियसावको मिच्छाआजीवं पहाय सम्माआजीवेन जीविकं कप्पेती’’ति (सं॰ नि॰ ५.८) आगतो आजीवपारिसुद्धिसंवरो, सोपि वीरियसंवरेनेव सङ्गहितो। तेसु सत्तसु संवरेसु पातिमोक्खसंवरइन्द्रियसंवरआजीवपारिसुद्धिपच्चयपटिसेवनसङ्खाता चत्तारो संवरा इधाधिप्पेता, तेसु च विसेसेन पातिमोक्खसंवरो। सब्बोपि चायं संवरो यथासकं संवरितब्बानं कायदुच्चरितादीनं संवरणतो संवरोति वुच्चति। सुतमयञाणे वुत्तं धम्मं सुत्वा संवरन्तस्स संवरं करोन्तस्स तस्मिं संवरे पवत्ता तंसम्पयुत्ता पञ्ञा ‘‘सुत्वान संवरे पञ्ञा’’ति वुत्ता। अथ वा हेतुअत्थे सुत्वाति वचनस्स सम्भवतो सुतहेतुना संवरे पञ्ञातिपि अत्थो।  
सीलमये ञाणन्ति एत्थ सीलन्ति सीलनट्ठेन सीलं। किमिदं सीलनं नाम? समाधानं वा, कायकम्मादीनं सुसील्यवसेन अविप्पकिण्णताति अत्थो। उपधारणं वा, कुसलानं धम्मानं पतिट्ठावसेन आधारभावोति अत्थो। एतदेव हि एत्थ अत्थद्वयं सद्दलक्खणविदू अनुजानन्ति। अञ्ञे पन ‘‘अधिसेवनट्ठेन आचारट्ठेन तस्सीलट्ठेन सिरट्ठेन सीतलट्ठेन सिवट्ठेन सील’’न्ति वण्णयन्ति।  
सीलनं लक्खणं तस्स, भिन्नस्सापि अनेकधा।  
सनिदस्सनत्तं रूपस्स, यथा भिन्नस्स नेकधा॥  
यथा हि नीलपीतादिभेदेन अनेकधा भिन्नस्सापि रूपायतनस्स सनिदस्सनत्तं लक्खणं नीलादिभेदेन भिन्नस्सापि सनिदस्सनभावानतिक्कमनतो, तथा सीलस्स चेतनादिभेदेन अनेकधा भिन्नस्सापि यदेतं कायकम्मादीनं समाधानवसेन कुसलानञ्च धम्मानं पतिट्ठानवसेन वुत्तं सीलनं, तदेव लक्खणं चेतनादिभेदेन भिन्नस्सापि समाधानपतिट्ठानभावानतिक्कमनतो। एवंलक्खणस्स पनस्स –  
‘‘दुस्सील्यविद्धंसनता, अनवज्जगुणो तथा।  
किच्चसम्पत्ति अत्थेन, रसो नाम पवुच्चति’’॥  
तस्मा इदं सीलं नाम किच्चट्ठेन रसेन दुस्सील्यविद्धंसनरसं, सम्पत्तिअत्थेन रसेन अनवज्जरसन्ति वेदितब्बं।  
सोचेय्यपच्चुपट्ठानं , तयिदं तस्स विञ्ञुहि।  
ओत्तप्पञ्च हिरी चेव, पदट्ठानन्ति वण्णितं॥ –  
तयिदं सीलं ‘‘कायसोचेय्यं वचीसोचेय्यं मनोसोचेय्य’’न्ति (इतिवु॰ ६६) एवं वुत्तसोचेय्यपच्चुपट्ठानं, सुचिभावेन पच्चुपट्ठाति गहणभावं गच्छति। हिरोत्तप्पञ्च पन तस्स विञ्ञूहि पदट्ठानन्ति वण्णितं, आसन्नकारणन्ति अत्थो। हिरोत्तप्पे हि सति सीलं उप्पज्जति चेव तिट्ठति च, असति नेव उप्पज्जति न तिट्ठतीति एवंविधेन सीलेन सहगतं तंसम्पयुत्तं ञाणं सीलमये ञाणं। अथ वा सीलमेव पकतं सीलमयं, तस्मिं सीलमये तंसम्पयुत्तं ञाणं। असंवरे आदीनवपच्चवेक्खणा च, संवरे आनिसंसपच्चवेक्खणा च, संवरपारिसुद्धिपच्चवेक्खणा च, संवरसंकिलेसवोदानपच्चवेक्खणा च सीलमयञाणेनेव सङ्गहिता।  
३. संवरित्वा समादहने पञ्ञाति सीलमयञाणे वुत्तसीलसंवरेन संवरित्वा संवरं कत्वा सीले पतिट्ठाय समादहन्तस्स उपचारप्पनावसेन चित्तेकग्गतं करोन्तस्स तस्मिं समादहने पवत्ता तंसम्पयुत्ता पञ्ञा। समं सम्मा च आदहनं ठपनन्ति च समादहनं, समाधिस्सेवेतं परियायवचनं।  
समाधिभावनामये ञाणन्ति एत्थ कुसलचित्तेकग्गता समाधि। केनट्ठेन समाधि? समाधानट्ठेन समाधि। किमिदं समाधानं नाम? एकारम्मणे चित्तचेतसिकानं समं सम्मा च आधानं, ठपनन्ति वुत्तं होति। तस्मा यस्स धम्मस्सानुभावेन एकारम्मणे चित्तचेतसिका समं सम्मा च अविक्खिपमाना अविप्पकिण्णा च हुत्वा तिट्ठन्ति, इदं समाधानन्ति वेदितब्बं। तस्स खो पन समाधिस्स –  
लक्खणं तु अविक्खेपो, विक्खेपविद्धंसनं रसो।  
अकम्पनमुपट्ठानं, पदट्ठानं सुखं पन॥  
भावीयति वड्ढीयतीति भावना, समाधि एव भावना समाधिभावना, समाधिस्स वा भावना वड्ढना समाधिभावना। समाधिभावनावचनेन अञ्ञं भावनं पटिक्खिपति। पुब्बे विय उपचारप्पनावसेन समाधिभावनामये ञाणं।  
४. पच्चयपरिग्गहे पञ्ञाति एत्थ पटिच्च फलमेतीति पच्चयो। पटिच्चाति न विना तेन, अपच्चक्खित्वाति अत्थो। एतीति उप्पज्जति चेव पवत्तति चाति अत्थो। अपिच उपकारकत्थो पच्चयत्थो, तस्स पच्चयस्स बहुविधत्ता पच्चयानं परिग्गहे ववत्थापने च पञ्ञा पच्चयपरिग्गहे पञ्ञा।  
धम्मट्ठितिञाणन्ति एत्थ धम्मसद्दो ताव सभावपञ्ञापुञ्ञपञ्ञत्तिआपत्तिपरियत्तिनिस्सत्तताविकारगुणपच्चयपच्चयुप्पन्नादीसु दिस्सति। अयञ्हि ‘‘कुसला धम्मा अकुसला धम्मा अब्याकता धम्मा’’तिआदीसु (ध॰ स॰ तिकमातिका १) सभावे दिस्सति।  
‘‘यस्सेते चतुरो धम्मा, सद्धस्स घरमेसिनो।  
सच्चं धम्मो धिति चागो, स वे पेच्च न सोचती’’ति॥ (सु॰ नि॰ १९०) –  
आदीसु पञ्ञायं।  
‘‘न हि धम्मो अधम्मो च, उभो समविपाकिनो।  
अधम्मो निरयं नेति, धम्मो पापेति सुग्गति’’न्ति॥ (थेरगा॰ ३०४) –  
आदीसु पुञ्ञे। ‘‘पञ्ञत्तिधम्मा निरुत्तिधम्मा अधिवचनधम्मा’’तिआदीसु (ध॰ स॰ दुकमातिका १०६-१०८) पञ्ञत्तियं। ‘‘पाराजिका धम्मा सङ्घादिसेसा धम्मा’’तिआदीसु (पारा॰ २३३-२३४) आपत्तियं। ‘‘इध भिक्खु धम्मं जानाति सुत्तं गेय्यं वेय्याकरण’’न्तिआदीसु (अ॰ नि॰ ५.७३) परियत्तियं। ‘‘तस्मिं खो पन समये धम्मा होन्ति (ध॰ स॰ १२१)। धम्मेसु धम्मानुपस्सी विहरती’’तिआदीसु (दी॰ नि॰ २.३७३; म॰ नि॰ १.११५) निस्सत्ततायं। ‘‘जातिधम्मा जराधम्मा मरणधम्मा’’तिआदीसु (अ॰ नि॰ १०.१०७) विकारे। ‘‘छन्नं बुद्धधम्मान’’न्तिआदीसु (महानि॰ ५०) गुणे। ‘‘हेतुम्हि ञाणं धम्मपटिसम्भिदा’’तिआदीसु (विभ॰ ७२०) पच्चये। ‘‘ठिताव सा धातु धम्मट्ठितता धम्मनियामता’’तिआदीसु (सं॰ नि॰ २.२०; अ॰ नि॰ ३.१३७) पच्चयुप्पन्ने। स्वायमिधापि पच्चयुप्पन्ने दट्ठब्बो। अत्थतो पन अत्तनो सभावं धारेन्तीति वा, पच्चयेहि धारीयन्तीति वा, अत्तनो फलं धारेन्तीति वा, अत्तनो परिपूरकं अपायेसु अपतमानं धारेन्तीति वा, सकसकलक्खणे धारेन्तीति वा, चित्तेन अवधारीयन्तीति वा यथायोगं धम्माति वुच्चन्ति। इध पन अत्तनो पच्चयेहि धारीयन्तीति धम्मा, पच्चयसमुप्पन्ना धम्मा तिट्ठन्ति उप्पज्जन्ति चेव पवत्तन्ति च एतायाति धम्मट्ठिति, पच्चयधम्मानमेतं अधिवचनं । तस्सं धम्मट्ठितियं ञाणं धम्मट्ठितिञाणं। इदञ्हि समाधिभावनामयञाणे वुत्तसमाधिना समाहितेन चित्तेन यथाभूतञाणदस्सनत्थाय योगमारभित्वा ववत्थापितनामरूपस्स तेसं नामरूपानं पच्चयपरिग्गहपरियायं धम्मट्ठितिञाणं उप्पज्जति। ‘‘नामरूपववत्थाने ञाण’’न्ति अवत्वा एव कस्मा ‘‘धम्मट्ठितिञाण’’न्ति वुत्तन्ति चे? पच्चयपरिग्गहेनेव पच्चयसमुप्पन्नपरिग्गहस्स सिद्धत्ता। पच्चयसमुप्पन्ने हि अपरिग्गहिते पच्चयपरिग्गहो न सक्का होति कातुं। तस्मा धम्मट्ठितिञाणगहणेनेव तस्स हेतुभूतं पुब्बे सिद्धं नामरूपववत्थानञाणं वुत्तमेव होतीति वेदितब्बं। कस्मा दुतियततियञाणं विय ‘‘समादहित्वा पच्चयपरिग्गहे पञ्ञा’’ति न वुत्तन्ति चे? समथविपस्सनानं युगनद्धत्ता।  
‘‘समादहित्वा यथा चे विपस्सति, विपस्समानो तथा चे समादहे।  
विपस्सना च समथो तदा अहु, समानभागा युगनद्धा वत्तरे’’ति॥ –  
हि वुत्तं। तस्मा समाधिं अविस्सज्जेत्वा समाधिञ्च ञाणञ्च युगनद्धं कत्वा याव अरियमग्गो, ताव उस्सुक्कापेतब्बन्ति ञापनत्थं ‘‘पच्चयपरिग्गहे पञ्ञा धम्मट्ठितिञाण’’मिच्चेव वुत्तन्ति वेदितब्बं।  
५. अतीतानागतपच्चुप्पन्नानं धम्मानं सङ्खिपित्वा ववत्थाने पञ्ञाति एत्थ अत्तनो सभावं, उप्पादादिक्खणं वा पत्वा अति इता अतिक्कन्ताति अतीता, तदुभयम्पि न आगता न सम्पत्ताति अनागता, तं तं कारणं पटिच्च उप्पादादिउद्धं पन्ना गता पवत्ताति पच्चुप्पन्ना। अद्धा सन्ततिखणपच्चुप्पन्नेसु सन्ततिपच्चुप्पन्नं इधाधिप्पेतं। तेसं अतीतानागतपच्चुप्पन्नानं पञ्चक्खन्धधम्मानं एकेकक्खन्धलक्खणे सङ्खिपित्वा कलापवसेन रासिं कत्वा ववत्थाने निच्छयने सन्निट्ठापने पञ्ञा।  
सम्मसने ञाणन्ति सम्मा आमसने अनुमज्जने पेक्खणे ञाणं, कलापसम्मसनञाणन्ति अत्थो। इदञ्हि नामरूपववत्थानञाणानन्तरं नामरूपपच्चयपरिग्गहे धम्मट्ठितिञाणे ठितस्स ‘‘यंकिञ्चि रूपं अतीतानागतपच्चुप्पन्नं अज्झत्तं वा बहिद्धा वा ओळारिकं वा सुखुमं वा हीनं वा पणीतं वा यं दूरे सन्तिके वा, सब्बं तं रूपं अनिच्चतो ववत्थपेति, एकं सम्मसनं, दुक्खतो ववत्थपेति, एकं सम्मसनं, अनत्ततो ववत्थपेति, एकं सम्मसन’’न्तिआदिना (पटि॰ म॰ १.४८) नयेन वुत्तसम्मसनवसेन पुब्बे ववत्थापिते एकेकस्मिं खन्धे तिलक्खणं आरोपेत्वा अनिच्चतो दुक्खतो अनत्ततो विपस्सन्तस्स कलापसम्मसनञाणं उप्पज्जति।  
६. पच्चुप्पन्नानं धम्मानं विपरिणामानुपस्सने पञ्ञाति सन्ततिवसेन पच्चुप्पन्नानं अज्झत्तं पञ्चक्खन्धधम्मानं विपरिणामदस्सने भङ्गदस्सने पञ्ञा। यस्मा ‘‘इमे धम्मा उप्पज्जित्वा भिज्जन्ती’’ति उदयं गहेत्वापि भेदेयेव चित्तं ठपेति, तस्मा अवुत्तोपि उदयो वुत्तोयेव होतीति वेदितब्बो। पच्चुप्पन्नानं धम्मानं दस्सनेन वा उदयदस्सनस्स सिद्धत्ता उदयो वुत्तोयेव होति। न हि उदयं विना धम्मानं उप्पन्नत्तं सिज्झति, तस्मा ‘‘पच्चुप्पन्नानं धम्मानं उप्पादविपरिणामानुपस्सने पञ्ञा’’ति अवुत्तेपि वुत्तमेव होतीति वेदितब्बं। ‘‘उदयब्बयानुपस्सने ञाण’’न्ति नियमितत्ता च उदयदस्सनं सिद्धमेव होतीति अनन्तरं वुत्तस्स सम्मसनञाणस्स पारं गन्त्वा तंसम्मसनेयेव पाकटीभूते उदयब्बये परिग्गण्हित्वा सङ्खारानं परिच्छेदकरणत्थं उदयब्बयानुपस्सनं आरभन्तस्स उप्पज्जति उदयब्बयानुपस्सनाञाणं। तञ्हि उदयब्बये अनुपस्सनतो उदयब्बयानुपस्सनाति वुच्चति।  
७. आरम्मणं पटिसङ्खाति रूपक्खन्धादिआरम्मणं भङ्गतो पटिसङ्खाय जानित्वा पस्सित्वा। भङ्गानुपस्सने पञ्ञा विपस्सने ञाणन्ति तस्स आरम्मणं भङ्गतो पटिसङ्खाय उप्पन्नस्स ञाणस्स भङ्गं अनुपस्सने या पञ्ञा, तं ‘‘विपस्सने ञाण’’न्ति वुत्तं होति। विपस्सनाति च विविधा पस्सना विपस्सना। आरम्मणपटिसङ्खातिपि पाठो। तस्सत्थो – आरम्मणस्स पटिसङ्खा जानना पस्सनाति वुत्तनयेनेव आरम्मणपटिसङ्खा ‘‘भङ्गानुपस्सने पञ्ञा विपस्सने ञाण’’न्ति वुत्तं होति। यस्मा पन भङ्गानुपस्सनाय एव विपस्सना सिखं पापुणाति, तस्मा विसेसेत्वा इदमेव ‘‘विपस्सने ञाण’’न्ति वुत्तं। यस्मा उदयब्बयानुपस्सनाय ठितस्स मग्गामग्गञाणदस्सनं उप्पज्जति, तस्मा तस्सा सिद्धाय तं सिद्धमेव होतीति तं अवत्वाव भङ्गानुपस्सनाय एव विपस्सनासिखं ञाणं वुत्तन्ति वेदितब्बं। उदयब्बयानुपस्सनाय सुपरिदिट्ठउदयब्बयस्स सुपरिच्छिन्नेसु सङ्खारेसु लहुं लहुं उपट्ठहन्तेसु ञाणे तिक्खे वहन्ते उदयं पहाय भङ्गे एव सति सन्तिट्ठति, तस्स ‘‘एवं उप्पज्जित्वा एवं नाम सङ्खारा भिज्जन्ती’’ति पस्सतो एतस्मिं ठाने भङ्गानुपस्सनाञाणं उप्पज्जति।  
८. भयतुपट्ठाने पञ्ञाति उप्पादपवत्तनिमित्तआयूहनापटिसन्धीनं भयतो उपट्ठाने पीळायोगतो सप्पटिभयवसेन गहणूपगमने पञ्ञाति अत्थो। भयतो उपट्ठातीति भयतुपट्ठानं आरम्मणं , तस्मिं भयतुपट्ठाने। अथ वा भयतो उपतिट्ठतीति भयतुपट्ठानं, पञ्ञा, तं ‘‘भयतुपट्ठान’’न्ति वुत्तं होति।  
आदीनवे ञाणन्ति भुम्मवचनमेव। ‘‘या च भयतुपट्ठाने पञ्ञा, यञ्च आदीनवे ञाणं, या च निब्बिदा, इमे धम्मा एकट्ठा, ब्यञ्जनमेव नान’’न्ति (पटि॰ म॰ १.२२७) वुत्तत्ता एकमिव वुच्चमानम्पि अवत्थाभेदेन मुञ्चितुकम्यतादि विय तिविधमेव होति। तस्मा भयतुपट्ठानआदीनवानुपस्सनासु सिद्धासु निब्बिदानुपस्सना सिद्धा होतीति कत्वा अवुत्तापि वुत्ताव होतीति वेदितब्बा।  
सब्बसङ्खारानं भङ्गारम्मणं भङ्गानुपस्सनं आसेवन्तस्स भावेन्तस्स बहुलीकरोन्तस्स तिभवचतुयोनिपञ्चगतिसत्तविञ्ञाणट्ठितिनवसत्तावासेसु पभेदका सङ्खारा सुखेन जीवितुकामस्स भीरुकपुरिसस्स सीहब्यग्घदीपिअच्छतरच्छयक्खरक्खसचण्डगोणचण्डकुक्कुरपभिन्न- मदचण्डहत्थिघोरआसिविसअसनिविचक्कसुसानरणभूमिजलितअङ्गारकासुआदयो विय महाभयं हुत्वा उपट्ठहन्ति, तस्स ‘‘अतीता सङ्खारा निरुद्धा, पच्चुप्पन्ना निरुज्झन्ति, अनागतापि एवमेव निरुज्झिस्सन्ती’’ति पस्सतो एतस्मिं ठाने भयतुपट्ठानं ञाणं उप्पज्जति। तस्स तं भयतुपट्ठानञाणं आसेवन्तस्स भावेन्तस्स बहुलीकरोन्तस्स सब्बभवयोनिगतिठितिसत्तावासेसु नेव ताणं न लेणं न गति न पटिसरणं पञ्ञायति, सब्बभवयोनिगतिठितिनिवासगतेसु सङ्खारेसु एकसङ्खारेपि पत्थना वा परामासो वा न होति, तयो भवा वीतच्चितङ्गारपुण्णा अङ्गारकासुयो विय, चत्तारो महाभूता घोरविसा आसिविसा विय, पञ्चक्खन्धा उक्खित्तासिका वधका विय, छ अज्झत्तिकायतनानि सुञ्ञगामो विय, छ बाहिरायतनानि गामघातकचोरा विय, सत्तविञ्ञाणट्ठितियो नव च सत्तावासा एकादसहि अग्गीहि आदित्ता सम्पज्जलिता सजोतिभूता विय च, सब्बे सङ्खारा गण्डभूता रोगभूता सल्लभूता अघभूता आबाधभूता विय च निरस्सादा निरसा महाआदीनवरासिभूता हुत्वा उपट्ठहन्ति, सुखेन जीवितुकामस्स भीरुकपुरिसस्स रमणीयाकारसण्ठितम्पि सवाळकमिव वनगहनं, ससद्दूला विय गुहा, सगाहरक्खसं विय उदकं, समुस्सितखग्गा विय पच्चत्थिका, सविसं विय भोजनं, सचोरो विय मग्गो, आदित्तमिव अगारं, उय्युत्तसेना विय रणभूमि। यथा हि सो पुरिसो एतानि सवाळकवनगहनादीनि आगम्म भीतो संविग्गो लोमहट्ठजातो समन्ततो आदीनवमेव पस्सति, एवमेव सो योगावचरो भङ्गानुपस्सनावसेन सब्बसङ्खारेसु भयतो उपट्ठितेसु समन्ततो निरसं निरस्सादं आदीनवमेव पस्सति। तस्सेवं पस्सतो आदीनवानुपस्सनाञाणं उप्पज्जति।  
सो एवं सब्बसङ्खारे आदीनवतो सम्पस्सन्तो सब्बभवयोनिगतिविञ्ञाणट्ठितिसत्तावासगते सभेदके सङ्खारगते निब्बिन्दति उक्कण्ठति नाभिरमति। सेय्यथापि नाम चित्तकूटपब्बतपादाभिरतो सुवण्णराजहंसो असुचिम्हि चण्डालगामद्वारआवाटे नाभिरमति, सत्तसु महासरेसुयेव अभिरमति, एवमेव अयं योगीराजहंसो सुपरिदिट्ठादीनवे सभेदके सङ्खारगते नाभिरमति, भावनारामताय पन भावनारतिया समन्नागतत्ता सत्तसु अनुपस्सनासुयेव अभिरमति। यथा च सुवण्णपञ्जरेपि पक्खित्तो सीहो मिगराजा नाभिरमति, तियोजनसहस्सवित्थते पन हिमवन्तेयेव रमति, एवमयम्पि योगीसीहो तिविधे सुगतिभवेपि नाभिरमति, तीसु अनुपस्सनासुयेव रमति। यथा च सब्बसेतो सत्तप्पतिट्ठो इद्धिमा वेहासङ्गमो छद्दन्तो नागराजा नगरमज्झे नाभिरमति, हिमवति छद्दन्तरहदेयेव रमति, एवमयं योगीवरवारणो सब्बस्मिम्पि सङ्खारगते नाभिरमति, ‘‘अनुप्पादो खेम’’न्तिआदिना (पटि॰ म॰ १.५३) नयेन निद्दिट्ठे सन्तिपदेयेव रमति, तन्निन्नतप्पोणतप्पब्भारमानसो होति। एत्तावता तस्स निब्बिदानुपस्सनाञाणं उप्पन्नं होतीति।  
९. मुञ्चितुकम्यतापटिसङ्खासन्तिट्ठना पञ्ञा सङ्खारुपेक्खासु ञाणन्ति मुञ्चितुं चजितुं कामेति इच्छतीति मुञ्चितुकामो, मुञ्चितुकामस्स भावो मुञ्चितुकम्यता। पटिसङ्खाति उपपरिक्खतीति पटिसङ्खा, पटिसङ्खानं वा पटिसङ्खा। सन्तिट्ठति अज्झुपेक्खतीति सन्तिट्ठना, सन्तिट्ठनं वा सन्तिट्ठना। मुञ्चितुकम्यता च सा पटिसङ्खा च सन्तिट्ठना चाति मुञ्चितुकम्यतापटिसङ्खासन्तिट्ठना। इति पुब्बभागे निब्बिदाञाणेन निब्बिन्नस्स उप्पादादीनि परिच्चजितुकामता मुञ्चितुकम्यता। मुञ्चनस्स उपायकरणत्थं मज्झे पटिसङ्खानं पटिसङ्खा। मुञ्चित्वा अवसाने अज्झुपेक्खनं सन्तिट्ठना। एवं अवत्थाभेदेन तिप्पकारा पञ्ञा सङ्खारानं अज्झुपेक्खनासु ञाणं, मुञ्चितुकम्यतापटिसङ्खासन्तिट्ठनासङ्खातानं अवत्थाभेदेन भिन्नानं तिस्सन्नम्पि पञ्ञानं सङ्खारुपेक्खतं इच्छन्तेन पन ‘‘पञ्ञा’’ति च ‘‘सङ्खारुपेक्खासू’’ति च बहुवचनं कतं, अवत्थाभेदेन भिन्नस्सापि एकत्ता ‘‘ञाण’’न्ति एकवचनं कतन्ति वेदितब्बं। वुत्तञ्च – ‘‘या च मुञ्चितुकम्यता या च पटिसङ्खानुपस्सना या च सङ्खारुपेक्खा, इमे धम्मा एकट्ठा, ब्यञ्जनमेव नान’’न्ति (पटि॰ म॰ १.२२७)। केचि पन ‘‘सङ्खारुपेक्खासूति बहुवचनं समथविपस्सनावसेन सङ्खारुपेक्खानं बहुत्ता’’तिपि वदन्ति। सङ्खारुपेक्खासूति च किरियापेक्खन्ति वेदितब्बं। अवत्थाभेदेन पन तेन निब्बिदाञाणेन निब्बिन्दन्तस्स उक्कण्ठन्तस्स सब्बभवयोनिगतिविञ्ञाणट्ठितिसत्तावासगतेसु सभेदकेसु सङ्खारेसु चित्तं न सज्जति न लग्गति न बज्झति, सब्बसङ्खारगतं मुञ्चितुकामं छड्डेतुकामं होति।  
अथ वा यथा जालब्भन्तरगतो मच्छो, सप्पमुखगतो मण्डूको, पञ्जरपक्खित्तो वनकुक्कुटो, दळ्हपासवसंगतो मिगो, अहितुण्डिकहत्थगतो सप्पो, महापङ्कपक्खन्दो कुञ्जरो, सुपण्णमुखगतो नागराजा, राहुमुखपविट्ठो चन्दो, सपत्तपरिक्खित्तो पुरिसोतिएवमादयो ततो ततो मुच्चितुकामा निस्सरितुकामाव होन्ति, एवं तस्स योगिनो चित्तं सब्बस्मा सङ्खारगता मुच्चितुकामं निस्सरितुकामं होति। एवञ्हि वुच्चमाने ‘‘मुच्चितुकामस्स मुच्चितुकम्यता’’ति पाठो युज्जति। एवञ्च सति ‘‘उप्पादं मुञ्चितुकम्यता’’तिआदीसु ‘‘उप्पादा मुच्चितुकम्यता’’तिआदि वत्तब्बं होति, तस्मा पुरिमो एव अत्थो सुन्दरतरो। अथस्स सब्बसङ्खारेसु विगतालयस्स सब्बसङ्खारगतं मुञ्चितुकामस्स मुञ्चितुकम्यताञाणं उप्पज्जति। सो एवं सब्बभवयोनिगतिविञ्ञाणट्ठितिसत्तावासगते सभेदके सङ्खारे मुञ्चितुकामो मुञ्चनस्स उपायसम्पादनत्थं पुन ते एव सङ्खारे पटिसङ्खानुपस्सनाञाणेन तिलक्खणं आरोपेत्वा विपस्सति। एवञ्हि विपस्सतो चस्स अनिच्चवसेन निमित्तं पटिसङ्खाञाणं उप्पज्जति, दुक्खवसेन पवत्तं पटिसङ्खाञाणं उप्पज्जति, अनत्तवसेन निमित्तञ्च पवत्तञ्च पटिसङ्खाञाणं उप्पज्जति। सो पटिसङ्खानुपस्सनाञाणेन ‘‘सब्बे सङ्खारा सुञ्ञा’’ति दिस्वा तिलक्खणं आरोपेत्वा सङ्खारे परिग्गण्हन्तो भयञ्च नन्दिञ्च विप्पहाय भरियाय दोसं दिस्वा विस्सट्ठभरियो विय पुरिसो तस्सा भरियाय सङ्खारेसु उदासीनो होति मज्झत्तो, ‘‘अह’’न्ति वा ‘‘मम’’न्ति वा न गण्हाति। तस्स एवं जानतो एवं पस्सतो तीसु भवेसु चित्तं पतिलीयति पटिकुटति पटिवत्तति न सम्पसारियति। सेय्यथापि नाम पदुमपलासे ईसकं पोणे उदकफुसितानि पतिलीयन्ति पटिकुटन्ति पटिवत्तन्ति न सम्पसारियन्ति। सेय्यथापि वा पन कुक्कुटपत्तं वा न्हारुदद्दुलं वा अग्गिम्हि पक्खित्तं पतिलीयति पटिकुटति पटिवत्तति न सम्पसारियति, एवं तस्स तीसु भवेसु चित्तं पतिलीयति पटिकुटति पटिवत्तति न सम्पसारियति, उपेक्खा सण्ठाति। एवमस्स सङ्खारुपेक्खाञाणं उप्पन्नं होति। इमिना सङ्खारुपेक्खाञाणेन सद्धिं उपरि गोत्रभुञाणस्स साधकं अनुलोमञाणं पुब्बापरञाणेहि अवुत्तम्पि वुत्तमेव होतीति वेदितब्बं। वुत्तञ्हि भगवता –  
‘‘सो वत, भिक्खवे, भिक्खु कञ्चि सङ्खारं निच्चतो समनुपस्सन्तो अनुलोमिकाय खन्तिया समन्नागतो भविस्सतीति नेतं ठानं विज्जति, अनुलोमिकाय खन्तिया असमन्नागतो सम्मत्तनियामं ओक्कमिस्सतीति नेतं ठानं विज्जति, सम्मत्तनियामं अनोक्कममानो सोतापत्तिफलं वा सकदागामिफलं वा अनागामिफलं वा अरहत्तफलं वा सच्छिकरिस्सतीति नेतं ठानं विज्जती’’तिआदि (अ॰ नि॰ ६.९८; पटि॰ म॰ ३.३६)।  
वुत्तञ्च धम्मसेनापतिना –  
‘‘कतिहाकारेहि अनुलोमिकं खन्तिं पटिलभति? कतिहाकारेहि सम्मत्तनियामं ओक्कमति? चत्तालीसाय आकारेहि अनुलोमिकं खन्तिं पटिलभति, चत्तालीसाय आकारेहि सम्मत्तनियामं ओक्कमती’’तिआदि (पटि॰ म॰ ३.३७)।  
पट्ठाने चेतं वुत्तं भगवता –  
‘‘अनुलोमं गोत्रभुस्स अनन्तरपच्चयेन पच्चयो। अनुलोमं वोदानस्स अनन्तरपच्चयेन पच्चयो’’तिआदि (पट्ठा॰ १.१.४१७)।  
तस्स हि तं सङ्खारुपेक्खाञाणं आसेवन्तस्स भावेन्तस्स बहुलीकरोन्तस्स अधिमोक्खसद्धा बलवतरा होति, वीरियं सुपग्गहितं, सति सूपट्ठिता, चित्तं सुसमाहितं, सङ्खारुपेक्खाञाणं तिक्खतरं पवत्तति। तस्स इदानि मग्गो उप्पज्जिस्सतीति सङ्खारुपेक्खाय सङ्खारे ‘‘अनिच्चा’’ति वा ‘‘दुक्खा’’ति वा ‘‘अनत्ता’’ति वा सम्मसित्वा भवङ्गं ओतरति। भवङ्गानन्तरं सङ्खारुपेक्खाय कतनयेनेव सङ्खारे ‘‘अनिच्चा’’ति वा ‘‘दुक्खा’’ति वा ‘‘अनत्ता’’ति वा आरम्मणं कुरुमानं उप्पज्जति मनोद्वारावज्जनं। तदनन्तरं तथेव सङ्खारे आरम्मणं कत्वा द्वे तीणि चत्तारि वा जवनचित्तानि उप्पज्जन्ति। तंसम्पयुत्तं ञाणं अनुलोमञाणं। तञ्हि पुरिमानञ्च अट्ठन्नं विपस्सनाञाणानं तथकिच्चताय अनुलोमेति, उपरि च पत्तब्बानं सत्ततिंसाय बोधिपक्खियधम्मानं अनुलोमेति। यथा हि धम्मिको राजा विनिच्छयट्ठाने निसिन्नो अट्ठन्नं वोहारिकमहामत्तानं विनिच्छयं सुत्वा अगतिगमनं पहाय मज्झत्तो हुत्वा ‘‘एवं होतू’’ति अनुमोदमानो तेसञ्च विनिच्छयस्स अनुलोमेति, पोराणस्स च राजधम्मस्स। तत्थ राजा विय अनुलोमञाणं, अट्ठ वोहारिकमहामत्ता विय अट्ठ विपस्सनाञाणानि, पोराणराजधम्मो विय सत्ततिंस बोधिपक्खियधम्मा, यथा राजा ‘‘एवं होतू’’ति अनुमोदमानो वोहारिकानञ्च विनिच्छयस्स राजधम्मस्स च अनुलोमेति, एवमिदं अनिच्चादिवसेन सङ्खारे आरब्भ उप्पज्जमानानं अट्ठन्नञ्च विपस्सनाञाणानं तथकिच्चताय अनुलोमेति, उपरि च पत्तब्बानं सत्ततिंसाय बोधिपक्खियधम्मानं। तस्मा अनुलोमञाणन्ति वुच्चति।  
१०. बहिद्धा वुट्ठानविवट्टने पञ्ञा गोत्रभुञाणन्ति एत्थ बहिद्धाति सङ्खारनिमित्तं। तञ्हि अज्झत्तचित्तसन्ताने अकुसलक्खन्धे उपादाय बहिद्धाति वुत्तं। तस्मा बहिद्धा सङ्खारनिमित्तम्हा वुट्ठाति विगतं हुत्वा उद्धं तिट्ठतीति वुट्ठानं, विवट्टति परावट्टति परम्मुखं होतीति विवट्टनं, वुट्ठानञ्च तं विवट्टनञ्चाति वुट्ठानविवट्टनं। तेनेवाह –  
‘‘गोत्रभुञाणं समुदयस्स असमुच्छिन्दनतो पवत्ता न वुट्ठाति, निब्बानारम्मणतो पन निमित्ता वुट्ठातीति एकतो वुट्ठानं होती’’ति (विसुद्धि॰ २.८२७)।  
पुथुज्जनगोत्ताभिभवनतो अरियगोत्तभावनतो गोत्रभु। इदञ्हि अनुलोमञाणेहि पदुमपलासतो उदकमिव सब्बसङ्खारतो पतिलीयमानचित्तस्स अनुलोमञाणस्स आसेवनन्ते अनिमित्तं निब्बानं आरम्मणं कुरुमानं पुथुज्जनगोत्तं पुथुज्जनसङ्खं पुथुज्जनभूमिं अतिक्कममानं अरियगोत्तं अरियसङ्खं अरियभूमिं ओक्कममानं निब्बानारम्मणे पठमावत्तनपठमाभोगपठमसमन्नाहारभूतं मग्गस्स अनन्तरसमनन्तरासेवनउपनिस्सयनत्थिविगतवसेन छहि आकारेहि पच्चयभावं साधयमानं सिखाप्पत्तं विपस्सनाय मुद्धभूतं अपुनरावत्तकं उप्पज्जति।  
११. दुभतो वुट्ठानविवट्टने पञ्ञा मग्गे ञाणन्ति एत्थ दुभतोति उभतो, द्वयतोति वा वुत्तं होति। किलेसानं समुच्छिन्दनतो किलेसेहि च तदनुवत्तकक्खन्धेहि च निब्बानारम्मणकरणतो बहिद्धा सब्बसङ्खारनिमित्तेहि च वुट्ठाति विवट्टतीति दुभतो वुट्ठानविवट्टने पञ्ञा। तेनेवाह –  
‘‘चत्तारिपि मग्गञाणानि अनिमित्तारम्मणत्ता निमित्ततो वुट्ठहन्ति, समुदयस्स समुच्छिन्दनतो पवत्ता वुट्ठहन्तीति दुभतो वुट्ठानानि होन्ती’’ति (विसुद्धि॰ २.८२७)।  
मग्गे ञाणन्ति निब्बानं मग्गति पेक्खति, निब्बानत्थिकेहि वा मग्गीयति अन्वेसीयति, किलेसे वा मारेन्तो गच्छति पवत्ततीति मग्गो, तस्मिं मग्गे ञाणं। जातिग्गहणेन एकवचनं कतं। तञ्हि गोत्रभुञाणस्स अनन्तरं निब्बानं आरम्मणं कुरुमानं सयंवज्झे किलेसे निरवसेसं समुच्छिन्दमानं अनमतग्गसंसारवट्टदुक्खसमुद्दं सोसयमानं सब्बापायद्वारानि पिदहमानं सत्तअरियधनसम्मुखीभावं कुरुमानं अट्ठङ्गिकं मिच्छामग्गं पजहमानं सब्बवेरभयानि वूपसमयमानं सम्मासम्बुद्धस्स ओरसपुत्तभावमुपनयमानं अञ्ञानि च अनेकानि आनिसंससतानि पटिलाभयमानं मग्गञाणं उप्पज्जति।  
ठातुं इच्छं पुरिसो, लङ्घित्वा मातिकाय परतीरे।  
वेगेनागम्म यथा, गण्हित्वा ओरिमतिरतरुबद्धं॥  
रज्जुं वा दण्डं वा, उल्लङ्घित्वान पारनिन्नतनु।  
पारापन्नो पन तं, मुञ्चिय वेधं पतिट्ठहति पारे॥  
एवं योगावचरो, सक्कायमयम्हि ओरिमे तीरे।  
दिट्ठभयो अभये पन, ठातुं इच्छं अमतपारे॥  
उदयब्बयानुपस्स , पभुतिकवेगेन आगतो रज्जुं।  
रूपाव्हं दण्डं वा, तदितरखन्धाव्हयं सम्मा॥  
गण्हित्वा आवज्जन, चित्तेन हि पुब्बवुत्तनयतोव।  
अनुलोमेहुल्लङ्घिय, निब्बुतिनिन्नो तदासनोपगतो॥  
तं मुञ्चिय गोत्रभुना, अलद्धआसेवनेन तु पवेधं।  
पतितो सङ्खतपारे, ततो पतिट्ठाति मग्गञाणेन॥  
पस्सितुकामो चन्दं, चन्दे छन्नम्हि अब्भपटलेहि।  
थुलकसुखुमसुखुमेसु, अब्भेसु हटेसु वायुना कमतो॥  
चन्दं पस्सेय्य नरो, यथा तथेवानुलोमञाणेहि कमा।  
सच्चच्छादकमोहे, विनासिते पेक्खते हि गोत्रभु अमतं॥  
वाता विय ते चन्दं, अमतं न हि पेक्खरेनुलोमानि।  
पुरिसो अब्भानि यथा, गोत्रभु न तमं विनोदेति॥  
भमितम्हि चक्कयन्ते, ठितो नरो अञ्ञदिन्नसञ्ञाय।  
उसुपाते फलकसतं, अपेक्खमानो यथा विज्झे॥  
एवमिध मग्गञाणं, गोत्रभुना दिन्नसञ्ञमविहाय।  
निब्बाने वत्तन्तं, लोभक्खन्धादिके पदालेति॥  
संसारदुक्खजलधिं , सोसयति पिदहति दुग्गतिद्वारं।  
कुरुते च अरियधनिनं, मिच्छामग्गञ्च पजहाति॥  
वेरभयानि समयते, करोति नाथस्स ओरससुतत्तं।  
अञ्ञे च अनेकसते, आनीसंसे ददाति ञाणमिदन्ति॥  
१२. पयोगप्पटिप्पस्सद्धिपञ्ञा फले ञाणन्ति एत्थ पयोगोति भुसो योगो, फलसच्छिकिरियाय मग्गभावनाय उभतो वुट्ठानपयोगो, तस्स पयोगस्स पटिप्पस्सम्भनं निट्ठानं पयोगपटिप्पस्सद्धि। किं तं? चतुमग्गकिच्चपरियोसानं। तस्सा पयोगपटिप्पस्सद्धिया हेतुभूताय पवत्ता फले पञ्ञा पयोगप्पटिप्पस्सद्धिपञ्ञा। फलति विपच्चतीति फलं, तस्मिं फले तंसम्पयुत्तं ञाणं। एकेकस्स हि मग्गञाणस्स अनन्तरा तस्स तस्सेव विपाकभूतानि निब्बानारम्मणानि तीणि वा द्वे वा एकं वा फलचित्तानि उप्पज्जन्ति। अनन्तरविपाकत्तायेव लोकुत्तरकुसलानं ‘‘समाधिमानन्तरिकञ्ञमाहू’’ति (खु॰ पा॰ ६.५; सु॰ नि॰ २२८) च, ‘‘दन्धं आनन्तरिकं पापुणाति आसवानं खयाया’’ति (अ॰ नि॰ ४.१६२) च आदि वुत्तं। यस्स द्वे अनुलोमानि, तस्स ततियं गोत्रभु, चतुत्थं मग्गचित्तं, तीणि फलचित्तानि होन्ति। यस्स तीणि अनुलोमानि, तस्स चतुत्थं गोत्रभु, पञ्चमं मग्गचित्तं, द्वे फलचित्तानि होन्ति। यस्स चत्तारि अनुलोमानि, तस्स पञ्चमं गोत्रभु, छट्ठं मग्गचित्तं, एकं फलचित्तं होति। इदं मग्गवीथियं फलं। कालन्तरफलं पन समापत्तिवसेन उप्पज्जमानं निरोधा वुट्ठहन्तस्स उप्पज्जमानञ्च एतेनेव सङ्गहितं।  
१३. छिन्नवटुमानुपस्सने पञ्ञाति तेन तेन अरियमग्गेन समुच्छिन्नं तं तं उपक्किलेसं पच्छा पस्सने पञ्ञा। विमुत्तिञाणन्ति विमुत्तिया ञाणं। विमुत्तीति च उपक्किलेसेहि विमुत्तं परिसुद्धं चित्तं, विमुत्तभावो वा। तस्सा विमुत्तिया जाननं ञाणं विमुत्तिञाणं। किलेसेहि विमुत्तं चित्तसन्ततिम्पि किलेसेहि विमुत्तभावम्पि पच्चवेक्खन्तो किलेसेहि न विना पच्चवेक्खतीति एतेन पहीनकिलेसपच्चवेक्खणं वुत्तं होति। ‘‘विमुत्तस्मिं विमुत्तमिति ञाणं होती’’ति (महाव॰ २३; दी॰ नि॰ १.२४८) हि इदमेव सन्धाय वुत्तं। अवसिट्ठकिलेसपच्चवेक्खणं पन अवुत्तम्पि इमिनाव वुत्तं होतीति गहेतब्बं। वुत्तञ्च –  
‘‘वुत्तम्हि एकधम्मे, ये धम्मा एकलक्खणा तेन।  
वुत्ता भवन्ति सब्बे, इति वुत्तो लक्खणो हारो’’ति॥ (नेत्ति॰ ४.५ निद्देसवार)।  
अथ वा अरहतो अवसिट्ठकिलेसपच्चवेक्खणाभावा चतुन्नं अरियानं लब्भमानं पहीनकिलेसपच्चवेक्खणमेव वुत्तन्ति वेदितब्बं।  
१४. तदा समुदागते धम्मे पस्सने पञ्ञाति तदा मग्गक्खणे फलक्खणे च समुदागते पटिलाभवसेन च पटिवेधवसेन च समागते सम्पत्ते समङ्गिभूते मग्गफलधम्मे चतुसच्चधम्मे च पस्सना पेक्खणा पजानना पञ्ञा। पच्चवेक्खणे ञाणन्ति निवत्तित्वा भुसं पस्सनं जाननं ञाणं। इमिना च ञाणद्वयेन पच्चवेक्खणञाणानि वुत्तानि होन्ति। सोतापन्नस्स हि मग्गवीथियं सोतापत्तिफलपरियोसाने चित्तं भवङ्गं ओतरति, ततो भवङ्गं उपच्छिन्दित्वा मग्गपच्चवेक्खणत्थाय मनोद्वारावज्जनं उप्पज्जति, तस्मिं निरुद्धे पटिपाटिया सत्त मग्गपच्चवेक्खणजवनानीति। पुन भवङ्गं ओतरित्वा तेनेव नयेन फलादीनं पच्चवेक्खणत्थाय आवज्जनादीनि उप्पज्जन्ति। येसं उप्पत्तिया एस मग्गं पच्चवेक्खति, फलं पच्चवेक्खति, पहीनकिलेसे पच्चवेक्खति, अवसिट्ठकिलेसे पच्चवेक्खति, निब्बानं पच्चवेक्खति। सो हि ‘‘इमिना वताहं मग्गेन आगतो’’ति मग्गं पच्चवेक्खति, ततो ‘‘अयं मे आनिसंसो लद्धो’’ति फलं पच्चवेक्खति, ततो ‘‘इमे नाम मे किलेसा पहीना’’ति पहीनकिलेसे पच्चवेक्खति, ततो ‘‘इमे नाम मे किलेसा अवसिट्ठा’’ति उपरिमग्गवज्झे किलेसे पच्चवेक्खति, अवसाने ‘‘अयं मे धम्मो आरम्मणतो पटिलद्धो’’ति अमतं निब्बानं पच्चवेक्खति। इति सोतापन्नस्स अरियसावकस्स पञ्च पच्चवेक्खणानि होन्ति। यथा च सोतापन्नस्स, एवं सकदागामिअनागामीनम्पि। अरहतो पन अवसिट्ठकिलेसपच्चवेक्खणं नाम नत्थीति चत्तारियेव पच्चवेक्खणानि। एवं सब्बानि एकूनवीसति पच्चवेक्खणञाणानि। उक्कट्ठपरिच्छेदोयेव चेसो। पहीनावसिट्ठकिलेसपच्चवेक्खणं सेक्खानं होति वा न वा। तस्स हि अभावतोयेव महानामो सक्को भगवन्तं पुच्छि ‘‘कोसु नाम मे धम्मो अज्झत्तं अप्पहीनो, येन मे एकदा लोभधम्मापि चित्तं परियादाय तिट्ठन्ती’’तिआदि (म॰ नि॰ १.१७५)।  
एत्थ धम्मट्ठितिञाणादीनं एकादसन्नं ञाणानं विभावनत्थाय अयं उपमा वेदितब्बा – यथा पुरिसो ‘‘मच्छे गहेस्सामी’’ति मच्छखिप्पं गहेत्वा तदनुरूपे उदके ओसारेत्वा खिप्पमुखेन हत्थं ओतारेत्वा अन्तोउदके कण्हसप्पं मच्छसञ्ञाय गीवाय दळ्हं गहेत्वा ‘‘महा वत मया मच्छो लद्धो’’ति तुट्ठो उक्खिपित्वा पस्सन्तो सोवत्थिकत्तयदस्सनेन ‘‘सप्पो’’ति सञ्जानित्वा भीतो आदीनवं दिस्वा गहणे निब्बिन्नो मुञ्चितुकामो हुत्वा मुञ्चनस्स उपायं करोन्तो अग्गनङ्गुट्ठतो पट्ठाय हत्थं निब्बेठेत्वा बाहं उक्खिपित्वा उपरिसीसे द्वे तयो वारे परिब्भमेत्वा सप्पं दुब्बलं कत्वा ‘‘गच्छ रे दुट्ठसप्पा’’ति निस्सज्जित्वा वेगेन थलं आरुय्ह ठितोव ‘‘महन्तस्स वत भो सप्पस्स मुखतो मुत्तोम्ही’’ति हट्ठो आगतमग्गं ओलोकेय्य।  
तत्थ तस्स पुरिसस्स मच्छसञ्ञाय कण्हसप्पं दळ्हं गहेत्वा तुस्सनं विय इमस्स योगिनो आदितो बालपुथुज्जनस्स अनिच्चतादिवसेन भयानकं खन्धपञ्चकं निच्चादिसञ्ञाय ‘‘अहं ममा’’ति दिट्ठितण्हाहि दळ्हं गहेत्वा तुस्सनं, तस्स खिप्पमुखतो सप्पं नीहरित्वा सोवत्थिकत्तयं दिस्वा ‘‘सप्पो’’ति सञ्जाननं विय सप्पच्चयनामरूपपरिग्गहेन घनविनिब्भोगं कत्वा कलापसम्मसनादीहि ञाणेहि खन्धपञ्चकस्स अनिच्चतादिलक्खणत्तयं दिस्वा ‘‘अनिच्चं दुक्खमनत्ता’’ति तस्स ववत्थापनं , तस्स भायनं विय इमस्स भयतुपट्ठानञाणं, सप्पे आदीनवदस्सनं विय आदीनवानुपस्सनाञाणं, सप्पगहणे निब्बिन्दनं विय निब्बिदानुपस्सनाञाणं, सप्पं मुञ्चितुकामता विय मुञ्चितुकम्यताञाणं, मुञ्चनस्स उपायकरणं विय पटिसङ्खानुपस्सनाञाणं, सप्पं परिब्भमेत्वा दुब्बलं कत्वा निवत्तित्वा डंसितुं असमत्थभावपापनं विय तिलक्खणारोपनेन सङ्खारुपेक्खानुलोमञाणेहि सङ्खारे परिब्भमेत्वा दुब्बलं कत्वा पुन निच्चसुखत्ताकारेन उपट्ठातुं असमत्थतापापनं, सप्पविस्सज्जनं विय गोत्रभुञाणं, सप्पं विस्सज्जेत्वा थलं आरुय्ह ठानं विय निब्बानथलं आरुय्ह ठितं मग्गफलञाणं, हट्ठस्स आगतमग्गोलोकनं विय मग्गादिपच्चवेक्खणञाणन्ति।  
इमेसञ्च सुतमयञाणादीनं चुद्दसन्नं ञाणानं उप्पत्तिक्कमेन पटिपत्तिक्कमेन च देसनक्कमस्स कतत्ता पच्चवेक्खणेसु पठमं किलेसपच्चवेक्खणं होति, ततो मग्गफलनिब्बानपच्चवेक्खणानीति वेदितब्बं।  
‘‘लोकुत्तरं झानं भावेति निय्यानिकं अपचयगामिं दिट्ठिगतानं पहानाय, कामरागब्यापादानं तनुभावाय, कामरागब्यापादानं अनवसेसप्पहानाय, रूपरागअरूपरागमानउद्धच्चअविज्जानं अनवसेसप्पहानाया’’ति (ध॰ स॰ २७७, ३६१-३६३) च किलेसप्पहानंयेव अधिकं कत्वा मग्गपटिपत्तिया वुत्तत्ता पटिपत्तानुरूपेनेव किलेसपच्चवेक्खणस्स आदिभावो युज्जति, अट्ठकथायं वुत्तक्कमो पन दस्सितोयेव। सो पन कमो पञ्चविधो उप्पत्तिक्कमो पहानक्कमो पटिपत्तिक्कमो भूमिक्कमो देसनक्कमोति।  
‘‘पठमं कललं होति, कलला होति अब्बुदं।  
अब्बुदा जायते पेसि, पेसि निब्बत्तती घनो’’ति॥ (सं॰ नि॰ १.२३५) –  
एवमादि उप्पत्तिक्कमो। ‘‘दस्सनेन पहातब्बा धम्मा, भावनाय पहातब्बा धम्मा’’ति (ध॰ स॰ तिकमातिका ८) एवमादि पहानक्कमो। ‘‘सीलविसुद्धि चित्तविसुद्धि दिट्ठिविसुद्धि कङ्खावितरणविसुद्धि मग्गामग्गञाणदस्सनविसुद्धि पटिपदाञाणदस्सनविसुद्धि ञाणदस्सनविसुद्धी’’ति एवमादि पटिपत्तिक्कमो। ‘‘कामावचरा धम्मा, रूपावचरा धम्मा, अरूपावचरा धम्मा’’ति (ध॰ स॰ दुकमातिका ९३-९५) एवमादि भूमिक्कमो। ‘‘चत्तारो सतिपट्ठाना चत्तारो सम्मप्पधाना चत्तारो इद्धिपादा पञ्चिन्द्रियानि पञ्च बलानि सत्त बोज्झङ्गा अरियो अट्ठङ्गिको मग्गो’’ति (म॰ नि॰ ३.४३; महानि॰ १९१; चूळनि॰ मेत्तगूमाणवपुच्छानिद्देस २२) वा, ‘‘अनुपुब्बिकथं कथेसि। सेय्यथिदं – दानकथं सीलकथं सग्गकथं कामानं आदीनवं ओकारं संकिलेसं नेक्खम्मे आनिसंसं पकासेसी’’ति (महाव॰ ३१; दी॰ नि॰ १.२९८; २.८३) वा एवमादि देसनक्कमो। इध पन चुद्दसन्नं ञाणानं उप्पत्तिक्कमो पटिपत्तिक्कमो च तदुभयवसेन पटिपाटिया देसितत्ता देसनक्कमो चाति तयो कमा वेदितब्बा।  
१५. इदानि यस्मा हेट्ठा सरूपेन नामरूपववत्थानञाणं न वुत्तं, तस्मा पञ्चधा नामरूपप्पभेदं दस्सेतुं अज्झत्तववत्थाने पञ्ञा वत्थुनानत्ते ञाणन्तिआदीनि पञ्च ञाणानि उद्दिट्ठानि। सकले हि नामरूपे वुत्ते यं परिग्गहेतुं सक्का, यञ्च परिग्गहेतब्बं, तं परिग्गहेस्सति। लोकुत्तरनामञ्हि परिग्गहेतुञ्च न सक्का अनधिगतत्ता, न च परिग्गहेतब्बं अविपस्सनूपगत्ता। तत्थ अज्झत्तववत्थानेति ‘‘एवं पवत्तमाना मयं अत्ताति गहणं गमिस्सामा’’ति इमिना विय अधिप्पायेन अत्तानं अधिकारं कत्वा पवत्ताति अज्झत्ता। अज्झत्तसद्दो पनायं गोचरज्झत्ते नियकज्झत्ते अज्झत्तज्झत्ते विसयज्झत्तेति चतूसु अत्थेसु दिस्सति । ‘‘तेन, आनन्द, भिक्खुना तस्मिंयेव पुरिमस्मिं समाधिनिमित्ते अज्झत्तमेव चित्तं सण्ठपेतब्बं, अज्झत्तरतो समाहितो’’तिआदीसु (ध॰ प॰ ३६२) हि अयं गोचरज्झत्ते दिस्सति। ‘‘अज्झत्तं सम्पसादनं (दी॰ नि॰ १.२२८; ध॰ स॰ १६१), अज्झत्तं वा धम्मेसु धम्मानुपस्सी विहरती’’तिआदीसु (दी॰ नि॰ २.३७३) नियकज्झत्ते। ‘‘छ अज्झत्तिकानि आयतनानि, अज्झत्तिका धम्मा’’तिआदीसु (ध॰ स॰ तिकमातिका २०) अज्झत्तज्झत्ते। ‘‘अयं खो, पनानन्द, विहारो तथागतेन अभिसम्बुद्धो यदिदं सब्बनिमित्तानं अमनसिकारा अज्झत्तं सुञ्ञतं उपसम्पज्ज विहरती’’तिआदीसु (म॰ नि॰ ३.१८७) विसयज्झत्ते, इस्सरियट्ठानेति अत्थो। फलसमापत्ति हि बुद्धानं इस्सरियट्ठानं नाम। इध पन अज्झत्तज्झत्ते दट्ठब्बो। तेसं अज्झत्तानं ववत्थाने अज्झत्तववत्थाने। वत्थुनानत्तेति वत्थूनं नानाभावे, नानावत्थूसूति अत्थो। एत्थ जवनमनोविञ्ञाणस्स पच्चयभूतो भवङ्गमनोपि चक्खादिपञ्चकं विय उप्पत्तिट्ठानत्ता वत्थूति वुत्तो। आवज्जनम्पि तन्निस्सितमेव कातब्बं।  
१६.  
बहिद्धाति छहि अज्झत्तज्झत्तेहि बहिभूतेसु तेसं विसयेसु। गोचरनानत्तेति विसयनानत्ते।  
१७. चरियाववत्थानेति विञ्ञाणचरियाअञ्ञाणचरियाञाणचरियावसेन चरियानं ववत्थाने। ‘‘चरियववत्थाने’’ति रस्सं कत्वापि पठन्ति।  
१८. चतुधम्मववत्थानेति कामावचरभूमिआदीनं चुद्दसन्नं चतुक्कानं वसेन चतुन्नं चतुन्नं धम्मानं ववत्थाने। भूमीति च ‘‘भूमिगतञ्च वेहासट्ठञ्चा’’तिआदीसु (सं॰ नि॰ १.१३६) पथवियं वत्तति। ‘‘अभूमिं तात, मा सेवा’’तिआदीसु (जा॰ १.६.३४) विसये। ‘‘सुखभूमियं कामावचरे’’तिआदीसु (ध॰ स॰ ९८८) उप्पज्जनट्ठाने। इध पन कोट्ठासे वत्तति। परिच्छेदेतिपि वदन्ति।  
१९. नवधम्मववत्थानेति कामावचरकुसलादिवसेन पामोज्जमूलकवसेन योनिसो मनसिकारमूलकवसेन च नवन्नं नवन्नं धम्मानं ववत्थाने। इमेसु च पञ्चसु ञाणेसु पठमं अज्झत्तधम्मा ववत्थापेतब्बाति वत्थुनानत्ते ञाणं पठमं वुत्तं, ततो तेसं विसया ववत्थापेतब्बाति तदनन्तरं गोचरनानत्ते ञाणं वुत्तं, ततो परानि तीणि ञाणानि तिण्णं चतुन्नं नवन्नं वसेन गणनानुलोमेन वुत्तानि।  
२०. इदानि यस्मा नामरूपस्सेव पभेदतो ववत्थापनञाणं ञातपरिञ्ञा, तदनन्तरं तीरणपरिञ्ञा, तदनन्तरं पहानपरिञ्ञाति तिस्सो परिञ्ञा। तंसम्बन्धा च भावनासच्छिकिरिया होन्ति, तस्मा धम्मनानत्तञाणानन्तरं ञातट्ठे ञाणादीनि पञ्च ञाणानि उद्दिट्ठानि। तिस्सो हि परिञ्ञा ञातपरिञ्ञा तीरणपरिञ्ञा पहानपरिञ्ञा च। तत्थ ‘‘रुप्पनलक्खणं रूपं, वेदयितलक्खणा वेदना’’ति एवं तेसं तेसं धम्मानं पच्चत्तलक्खणसल्लक्खणवसेन पवत्ता पञ्ञा ञातपरिञ्ञा नाम। ‘‘रूपं अनिच्चं दुक्खं अनत्ता, वेदना अनिच्चा दुक्खा अनत्ता’’तिआदिना नयेन तेसं तेसं धम्मानं सामञ्ञलक्खणं आरोपेत्वा पवत्ता लक्खणारम्मणिकविपस्सनापञ्ञा तीरणपरिञ्ञा नाम। तेसुयेव पन धम्मेसु निच्चसञ्ञादिपजहनवसेन पवत्ता लक्खणारम्मणिकविपस्सनाव पहानपरिञ्ञा नाम।  
तत्थ सङ्खारपरिच्छेदतो पट्ठाय याव पच्चयपरिग्गहा ञातपरिञ्ञाय भूमि। एतस्मिञ्हि अन्तरे धम्मानं पच्चत्तलक्खणपटिवेधस्सेव आधिपच्चं होति। कलापसम्मसनतो पट्ठाय याव उदयब्बयानुपस्सना तीरणपरिञ्ञाय भूमि। एतस्मिञ्हि अन्तरे सामञ्ञलक्खणपटिवेधस्सेव आधिपच्चं होति। भङ्गानुपस्सनं आदिं कत्वा उपरि पहानपरिञ्ञाय भूमि। ततो पट्ठाय हि ‘‘अनिच्चतो अनुपस्सन्तो निच्चसञ्ञं पजहति, दुक्खतो अनुपस्सन्तो सुखसञ्ञं पजहति, अनत्ततो अनुपस्सन्तो अत्तसञ्ञं पजहति, निब्बिन्दन्तो नन्दिं पजहति, विरज्जन्तो रागं पजहति, निरोधेन्तो समुदयं पजहति, पटिनिस्सज्जन्तो आदानं पजहती’’ति (पटि॰ म॰ १.५२) एवं निच्चसञ्ञादिपहानसाधिकानं सत्तन्नं अनुपस्सनानं आधिपच्चं होति।  
तत्थ अभिञ्ञापञ्ञाति धम्मानं रुप्पनादिसभावेन जाननपञ्ञा। सा हि सोभनट्ठेन अभिसद्देन ‘‘तेसं तेसं धम्मानं सभावजाननवसेन सोभनं जानन’’न्ति कत्वा अभिञ्ञाति वुच्चति। ञातट्ठे ञाणन्ति जाननसभावं ञाणं।  
२१. परिञ्ञापञ्ञाति जाननपञ्ञा। सा हि ब्यापनट्ठेन परिसद्देन ‘‘अनिच्चादिसामञ्ञलक्खणवसेन सकिच्चसमापनवसेन वा ब्यापितं जानन’’न्ति कत्वा परिञ्ञाति वुच्चति। तीरणट्ठे ञाणन्ति उपपरिक्खणसभावं, सम्मसनसभावं वा ञाणं।  
२२. पहाने पञ्ञाति निच्चसञ्ञादीनं पजहना पञ्ञा, पजहतीति वा, पजहन्ति एतेनाति वा पहानं। परिच्चागट्ठे ञाणन्ति परिच्चजनसभावं ञाणं।  
२३. भावनापञ्ञाति वड्ढनपञ्ञा। एकरसट्ठे ञाणन्ति एककिच्चसभावं ञाणं, विमुत्तिरसेन वा एकरससभावं ञाणं।  
२४. सच्छिकिरियापञ्ञाति पटिवेधवसेन पटिलाभवसेन वा पच्चक्खकरणपञ्ञा। फस्सनट्ठे ञाणन्ति तदुभयवसेनेव विन्दनसभावं ञाणं।  
२५-२८. इदानि यस्मा पहानभावनासच्छिकिरियञाणानि अरियमग्गफलसम्पयुत्तानिपि होन्ति, तस्मा तदनन्तरं अरियपुग्गलानंयेव लब्भमानानि चत्तारि पटिसम्भिदाञाणानि उद्दिट्ठानि। तत्थापि पच्चयुप्पन्नो अत्थो दुक्खसच्चं विय पाकटो सुविञ्ञेय्यो चाति पठमं अत्थपटिसम्भिदाञाणं उद्दिट्ठं, तस्स अत्थस्स हेतुधम्मविसयत्ता तदनन्तरं धम्मपटिसम्भिदाञाणं, तदुभयस्स निरुत्तिविसयत्ता तदनन्तरं निरुत्तिपटिसम्भिदाञाणं, तेसु तीसुपि ञाणेसु पवत्तनतो तदनन्तरं पटिभानपटिसम्भिदाञाणं। प-कारं दीघं कत्वा च पठन्ति।  
२९-३१. इतो परानि विहारट्ठे ञाणादीनि तीणि ञाणानि अरियानंयेव सम्भवतो पटिसम्भिदापभेदतो च पटिसम्भिदाञाणानन्तरं उद्दिट्ठानि। विहारट्ठे ञाणञ्हि धम्मपटिसम्भिदा होति, समापत्तट्ठे ञाणं अत्थपटिसम्भिदा। धम्मसभावे ञाणञ्हि पटिसम्भिदाकथायं (पटि॰ म॰ २.३०) धम्मपटिसम्भिदाति वुत्तं। निब्बाने ञाणं पन अत्थपटिसम्भिदा एव। तत्थ विहारनानत्तेति अनिच्चानुपस्सनादिवसेन नानाविपस्सनाविहारे। विहारट्ठेति विपस्सनाविहारसभावे। विहारोति च ससम्पयुत्ता विपस्सना एव। समापत्तिनानत्तेति अनिमित्तादिवसेन नानाफलसमापत्तियं। समापत्तीति च लोकुत्तरफलभूता चित्तचेतसिकधम्मा। विहारसमापत्तिनानत्तेति उभयवसेन वुत्तं।  
३२. ततो विहारसमापत्तिञाणसाधकस्स ‘‘दुभतो वुट्ठानविवट्टने पञ्ञा’’ति पुब्बे वुत्तस्सापि मग्गञाणस्स आसवसमुच्छेदसमत्थतं अनन्तरफलदायकत्तञ्च कारणेन विसेसेत्वा अपरेनाकारेन वत्तुकामेन तदेव ‘‘आनन्तरिकसमाधिम्हि ञाण’’न्ति उद्दिट्ठं। तत्थ अविक्खेपपरिसुद्धत्ताति विक्खिपति तेन चित्तन्ति विक्खेपो, उद्धच्चस्सेतं नामं। न विक्खेपो अविक्खेपो, उद्धच्चपटिपक्खस्स समाधिस्सेतं नामं। परिसुद्धस्स भावो परिसुद्धत्तं, अविक्खेपस्स परिसुद्धत्तं अविक्खेपपरिसुद्धत्तं, तस्मा अविक्खेपपरिसुद्धत्ता समाधिस्स परिसुद्धभावेनाति अत्थो। इदञ्हि आसवसमुच्छेदस्स अनन्तरफलदायकत्तस्स च कारणवचनं। आसवसमुच्छेदेति एत्थ आसवन्तीति आसवा, चक्खुतोपि…पे॰… मनतोपि सन्दन्ति पवत्तन्तीति वुत्तं होति। धम्मतो याव गोत्रभुं, ओकासतो याव भवग्गं सवन्तीति वा आसवा, एतं धम्मं एतञ्च ओकासं अन्तोकरित्वा पवत्तन्तीति अत्थो। अन्तोकरणत्थो हि अयं आ-कारो। चिरपारिवासिकट्ठेन मदिरादयो आसवा वियातिपि आसवा। लोकस्मिञ्हि चिरपारिवासिका मदिरादयो आसवाति वुच्चन्ति। यदि च चिरपारिवासिकट्ठेन आसवा, एतेयेव भवितुमरहन्ति। वुत्तञ्हेतं –  
‘‘पुरिमा, भिक्खवे, कोटि न पञ्ञायति अविज्जाय, इतो पुब्बे अविज्जा नाहोसि, अथ पच्छा समभवी’’तिआदि।  
आयतं वा संसारदुक्खं सवन्ति पसवन्तीतिपि आसवा, समुच्छिज्जति एतेनाति समुच्छेदो। पञ्ञाति कामासवादीनं चतुन्नं आसवानं समुच्छेदे पञ्ञा।  
आनन्तरिकसमाधिम्हि ञाणन्ति अत्तनो पवत्तिसमनन्तरं नियमेनेव फलप्पदानतो आनन्तरिकोति लद्धनामो मग्गसमाधि। न हि मग्गसमाधिम्हि उप्पन्ने तस्स फलुप्पत्तिनिसेधको कोचि अन्तरायो अत्थि। यथाह –  
‘‘अयञ्च पुग्गलो सोतापत्तिफलसच्छिकिरियाय पटिपन्नो अस्स, कप्पस्स च उड्डय्हनवेला अस्स, नेव ताव कप्पो उड्डय्हेय्य, यावायं पुग्गलो न सोतापत्तिफलं सच्छिकरोति, अयं वुच्चति पुग्गलो ठितकप्पी। सब्बेपि मग्गसमङ्गिनो पुग्गला ठितकप्पिनो’’ति (पु॰ प॰ १७)।  
इदं तेन आनन्तरिकसमाधिना सम्पयुत्तं ञाणं।  
३३. इमिना मग्गञाणेन फलप्पत्तानं अरियानंयेव सम्भवतो इमस्स ञाणस्स अनन्तरं अरणविहारञाणादीनि चत्तारि ञाणानि उद्दिट्ठानि। तत्रापि च अरहतोयेव सततमेव च सम्भवतो अरणविहारे ञाणं पठमं उद्दिट्ठं, तदनन्तरं निरोधस्स अनागामिअरहन्तानं सम्भवेपि बहुसम्भारत्ता विसेसेन च निरोधस्स निब्बानसम्मतत्ता च निरोधसमापत्तिया ञाणं उद्दिट्ठं, तदनन्तरं परिनिब्बानस्स कालन्तरे परिनिब्बानकालं आहच्च ठितत्ता दीघकालिकन्ति परिनिब्बाने ञाणं उद्दिट्ठं, तदनन्तरं समसीसट्ठस्स सब्बकिलेसखयानन्तरं परिनिब्बानकालं आहच्च ठितत्ता रस्सकालिकन्ति समसीसट्ठे ञाणं उद्दिट्ठं। तत्थ सन्तो चाति च-कारो दस्सनाधिपतेय्यञ्च सन्तो विहाराधिगमो च पणीताधिमुत्तता चाति तीहिपि पदेहि सम्बन्धितब्बो। दस्सनन्ति विपस्सनाञाणं, अधिपतियेव आधिपतेय्यं, अधिपतितो वा आगतत्ता आधिपतेय्यं, दस्सनञ्च तं आधिपतेय्यञ्चाति दस्सनाधिपतेय्यं। विहरतीति विहारो, विहरन्ति तेन वाति विहारो, अधिगम्मति पापुणीयतीति अधिगमो, विहारो एव अधिगमो विहाराधिगमो। सो च किलेसपरिळाहविरहितत्ता निब्बुतोति सन्तो। सो च अरहत्तफलसमापत्तिपञ्ञा। उत्तमट्ठेन अतप्पकट्ठेन च पणीतो, पधानभावं नीतोति वा पणीतो, पणीते अधिमुत्तो विसट्ठचित्तो तप्परमो पणीताधिमुत्तो, तस्स भावो पणीताधिमुत्तता। सा च फलसमापत्ताधिमुत्ता पुब्बभागपञ्ञा एव।  
अरणविहारेति निक्किलेसविहारे। रागादयो हि रणन्ति सत्ते चुण्णेन्ति पीळेन्तीति रणा, रणन्ति एतेहि सत्ता कन्दन्ति परिदेवन्तीति वा रणा। वुत्तो तिविधोपि विहारो। नत्थि एतस्स रणाति अरणो। विविधे पच्चनीकधम्मे हरन्ति एतेनाति विहारो। तस्मिं अरणे विहारे। निद्देसवारे (पटि॰ म॰ १.८२) वुत्तपठमज्झानादीनि च पणीताधिमुत्तताय एव सङ्गहितानि। फलसमापत्तिं समापज्जितुकामताय हि पठमज्झानादिं समापज्जित्वा वुट्ठाय झानसम्पयुत्तधम्मे विपस्सति, या च अरणविभङ्गसुत्तन्ते (म॰ नि॰ ३.३२३ आदयो) भगवता देसिता अरणपटिपदा, सापि इमिनाव सङ्गहिताति वेदितब्बा । वुत्तञ्हि तत्थ भगवता –  
‘‘अरणविभङ्गं वो, भिक्खवे, देसेस्सामि…पे॰… न कामसुखं अनुयुञ्जेय्य हीनं गम्मं पोथुज्जनिकं अनरियं अनत्थसंहितं, न च अत्तकिलमथानुयोगं अनुयुञ्जेय्य दुक्खं अनरियं अनत्थसंहितं। एते खो, भिक्खवे, उभो अन्ते अनुपगम्म मज्झिमा पटिपदा तथागतेन अभिसम्बुद्धा चक्खुकरणी ञाणकरणी उपसमाय अभिञ्ञाय सम्बोधाय निब्बानाय संवत्तति। उस्सादनञ्च जञ्ञा, अपसादनञ्च जञ्ञा, उस्सादनञ्च ञत्वा अपसादनञ्च ञत्वा नेवुस्सादेय्य न अपसादेय्य, धम्ममेव देसेय्य। सुखविनिच्छयं जञ्ञा, सुखविनिच्छयं ञत्वा अज्झत्तं सुखमनुयुञ्जेय्य, रहोवादं न भासेय्य, सम्मुखा न खीणं भणे, अतरमानोव भासेय्य नो तरमानो, जनपदनिरुत्तिं नाभिनिवेसेय्य, समञ्ञं नातिधावेय्याति। अयमुद्देसो अरणविभङ्गस्स …पे॰… तत्र, भिक्खवे, यो कामपटिसन्धिसुखिनो सोमनस्सानुयोगं अननुयोगो हीनं…पे॰… अनत्थसंहितं, अदुक्खो एसो धम्मो अविघातो अनुपायासो अपरिळाहो सम्मापटिपदा। तस्मा एसो धम्मो अरणो…पे॰… तत्र, भिक्खवे, यो अत्तकिलमथानुयोगं अननुयोगो दुक्खं अनरियं अनत्थसंहितं। अदुक्खो एसो धम्मो …पे॰… तस्मा एसो धम्मो अरणो। तत्र, भिक्खवे, यायं मज्झिमा पटिपदा तथागतेन अभिसम्बुद्धा…पे॰… अदुक्खो एसो धम्मो…पे॰… तस्मा एसो धम्मो अरणो…पे॰… तत्र, भिक्खवे, यायं नेवुस्सादना न अपसादना धम्मदेसना च, अदुक्खो एसो धम्मो…पे॰… तस्मा एसो धम्मो अरणो…पे॰… तत्र, भिक्खवे, यदिदं नेक्खम्मसुखं पविवेकसुखं उपसमसुखं सम्बोधिसुखं, अदुक्खो एसो धम्मो…पे॰… तस्मा एसो धम्मो अरणो…पे॰… तत्र, भिक्खवे, य्वायं रहोवादो भूतो तच्छो अत्थसंहितो, अदुक्खो एसो धम्मो…पे॰… तस्मा एसो धम्मो अरणो …पे॰… तत्र, भिक्खवे, य्वायं सम्मुखा खीणवादो भूतो तच्छो अत्थसंहितो, अदुक्खो एसो धम्मो…पे॰… तस्मा एसो धम्मो अरणो…पे॰… तत्र, भिक्खवे, यदिदं अतरमानस्स भासितं, अदुक्खो एसो धम्मो…पे॰… तस्मा एसो धम्मो अरणो…पे॰… तत्र, भिक्खवे, य्वायं जनपदनिरुत्तिया च अनभिनिवेसो समञ्ञाय च अनतिसारो, अदुक्खो एसो धम्मो…पे॰… तस्मा एसो धम्मो अरणोति। तस्मातिह, भिक्खवे, सरणञ्च धम्मं जानिस्साम, अरणञ्च धम्मं जानिस्साम। सरणञ्च धम्मं ञत्वा अरणञ्च धम्मं ञत्वा अरणं पटिपदं पटिपज्जिस्सामाति एवञ्हि वो, भिक्खवे, सिक्खितब्बं। सुभूति च पन, भिक्खवे, कुलपुत्तो अरणपटिपदं पटिपन्नो’’ति।  
तत्थ मज्झिमा पटिपदा दस्सनाधिपतेय्येन च सन्तेन विहाराधिगमेन च सङ्गहिता। कामसुखं अत्तकिलमथं अननुयोगो मज्झिमा पटिपदा एव। अरहतो हि विपस्सनापुब्बभागमज्झिमा पटिपदा होति, अरहत्तफलसमापत्ति अट्ठङ्गमग्गवसेन मज्झिमा पटिपदा च। सेसा पन पणीताधिमुत्तताय एव सङ्गहिताति वेदितब्बा। किञ्चापि सब्बेपि अरहन्तो अरणविहारिनो, अञ्ञे अरहन्तो धम्मं देसेन्ता ‘‘सम्मापटिपन्ने सम्मापटिपन्ना’’ति ‘‘मिच्छापटिपन्ने मिच्छापटिपन्ना’’ति पुग्गलवसेनापि उस्सादनापसादनानि कत्वा धम्मं देसेन्ति। सुभूतित्थेरो पन ‘‘अयं मिच्छापटिपदा, अयं सम्मापटिपदा’’ति धम्मवसेनेव धम्मं देसेसि। तेनेव भगवा तंयेव अरणपटिपदं पटिपन्नोति च वण्णेसि, ‘‘एतदग्गं, भिक्खवे, मम सावकानं भिक्खूनं अरणविहारीनं यदिदं सुभूती’’ति (अ॰ नि॰ १.१९८, २०१) च अरणविहारीनं अग्गट्ठाने ठपेसीति।  
३४. द्वीहि बलेहीति समथबलविपस्सनाबलेहि। समन्नागतत्ताति युत्तत्ता परिपुण्णत्ता वा। तयो चाति विभत्तिविपल्लासो, तिण्णञ्चाति वुत्तं होति। सङ्खारानन्ति वचीसङ्खारकायसङ्खारचित्तसङ्खारानं। पटिप्पस्सद्धियाति पटिप्पस्सद्धत्थं निरोधत्थं, अप्पवत्तत्थन्ति वुत्तं होति। सोळसहीति अनिच्चानुपस्सनादीनि अट्ठ, मग्गफलानि अट्ठाति सोळसहि। ञाणचरियाहीति ञाणप्पवत्तीहि। नवहीति रूपारूपावचरसमाधि तदुपचारो चाति नवहि। वसिभावता पञ्ञाति लहुता, यथासुखवत्तनं इस्सरियं वसो, सो अस्स अत्थीति वसी, वसिनो भावो वसिभावो, वसिभावो एव वसिभावता, यथा पाटिकुल्यमेव पाटिकुल्यता। एवंविधा पञ्ञा वसिभावताय पञ्ञाति वा अत्थो। सि-कारं दीघं कत्वा च पठन्ति। समन्नागतत्ता च पटिप्पस्सद्धिया च ञाणचरियाहि च समाधिचरियाहि चाति च-कारो सम्बन्धितब्बो।  
निरोधसमापत्तिया ञाणन्ति अनागामिअरहन्तानं निरोधसमापत्तिनिमित्तं ञाणं, यथा अजिनम्हि हञ्ञते दीपीति। निरोधसमापत्तीति च नेवसञ्ञानासञ्ञायतनस्स अभावमत्तं, न कोचि धम्मो, पञ्ञत्तिमत्तं अभावमत्तत्ता निरोधोति च। समापज्जन्तेन समापज्जीयति नामाति समापत्तीति च वुच्चति।  
३५. सम्पजानस्साति सम्मा पकारेहि जानातीति सम्पजानो। तस्स सम्पजानस्स। पवत्तपरियादानेति पवत्तनं पवत्तं, समुदाचारोति अत्थो। किलेसपवत्तं खन्धपवत्तञ्च। तस्स पवत्तस्स परियादानं परिक्खयो अप्पवत्ति पवत्तपरियादानं। तस्मिं पवत्तपरियादाने। परिनिब्बाने ञाणन्ति अरहतो कामच्छन्दादीनं परिनिब्बानं अप्पवत्तं अनुपादिसेसपरिनिब्बानञ्च पच्चवेक्खन्तस्स तस्मिं किलेसपरिनिब्बाने खन्धपरिनिब्बाने च पवत्तं ञाणं।  
३६. सब्बधम्मानन्ति सब्बेसं तेभूमकधम्मानं। सम्मा समुच्छेदेति सन्ततिसमुच्छेदवसेन सुट्ठु निरोधे। निरोधे च अनुपट्ठानताति निरोधे गते पुन न उपट्ठानताय, पुन अनुप्पत्तियन्ति अत्थो। सम्मासमुच्छेदे च निरोधे च अनुपट्ठानता चाति च-कारो सम्बन्धितब्बो।  
समसीसट्ठे ञाणन्ति नेक्खम्मादीनि सत्ततिंस समानि, तण्हादीनि तेरस सीसानि। पच्चनीकधम्मानं समितत्ता समानि, यथायोगं पधानत्ता च कोटित्ता च सीसानि। एकस्मिं इरियापथे वा एकस्मिं रोगे वा सभागसन्ततिवसेन एकस्मिं जीवितिन्द्रिये वा नेक्खम्मादीनि समानि च सद्धादीनि सीसानि च अस्स सन्तीति समसीसी, समसीसिस्स अत्थो समसीसट्ठो। तस्मिं समसीसट्ठे, समसीसिभावेति अत्थो। एकस्मिं इरियापथे रोगे वा सभागसन्ततिवसेन जीविते वा विपस्सनं आरभित्वा तस्मिंयेव इरियापथे रोगे सभागजीविते वा चत्तारि मग्गफलानि पत्वा, तस्मिंयेव परिनिब्बायन्तस्स अरहतोयेव समसीसिभावो होतीति तस्मिं समसीसिभावे ञाणन्ति वुत्तं होति। वुत्तञ्च पुग्गलपञ्ञत्तियं (पु॰ प॰ १६), तस्सा च अट्ठकथायं (पु॰ प॰ अट्ठ॰ १६) –  
‘‘कतमो च पुग्गलो समसीसी? यस्स पुग्गलस्स अपुब्बं अचरिमं आसवपरियादानञ्च होति जीवितपरियादानञ्च। अयं वुच्चति पुग्गलो समसीसी’’ति (पु॰ प॰ १६)।  
‘‘समसीसिनिद्देसे अपुब्बं अचरिमन्ति अपुरे अपच्छा, सन्ततिपच्चुप्पन्नवसेन एकवारंयेव, एककालंयेवाति अत्थो। परियादानन्ति परिक्खयो। अयन्ति अयं पुग्गलो समसीसी नाम वुच्चति। सो पनेस तिविधो होति इरियापथसमसीसी रोगसमसीसी जीवितसमसीसीति। तत्थ यो चङ्कमन्तोव विपस्सनं आरभित्वा अरहत्तं पत्वा चङ्कमन्तोव परिनिब्बाति, यो ठितकोव विपस्सनं आरभित्वा अरहत्तं पत्वा ठितकोव परिनिब्बाति, यो निसिन्नोव विपस्सनं आरभित्वा अरहत्तं पत्वा निसिन्नोव परिनिब्बाति, यो निपन्नोव विपस्सनं आरभित्वा अरहत्तं पत्वा निपन्नोव परिनिब्बाति, अयं इरियापथसमसीसी नाम। यो पन एकं रोगं पत्वा अन्तोरोगेयेव विपस्सनं आरभित्वा अरहत्तं पत्वा तेनेव रोगेन परिनिब्बाति, अयं रोगसमसीसी नाम। कतरो जीवितसमसीसी? तेरस सीसानि। तत्थ किलेससीसं अविज्जं अरहत्तमग्गो परियादियति, पवत्तसीसं जीवितिन्द्रियं चुतिचित्तं परियादियति, अविज्जापरियादायकं चित्तं जीवितिन्द्रियं परियादातुं न सक्कोति, जीवितिन्द्रियपरियादायकं चित्तं अविज्जं परियादातुं न सक्कोति। अविज्जापरियादायकं चित्तं अञ्ञं, जीवितिन्द्रियपरियादायकं चित्तं अञ्ञं। यस्स चेतं सीसद्वयं समं परियादानं गच्छति, सो जीवितसमसीसी नाम। कथमिदं समं होतीति? वारसमताय। यस्मिञ्हि वारे मग्गवुट्ठानं होति। सोतापत्तिमग्गे पञ्च पच्चवेक्खणानि, सकदागामिमग्गे पञ्च, अनागामिमग्गे पञ्च, अरहत्तमग्गे चत्तारीति एकूनवीसतिमे पच्चवेक्खणञाणे पतिट्ठाय भवङ्गं ओतरित्वा परिनिब्बायति। इमाय वारसमताय एव उभयसीसपरियादानम्पि समं होति नाम। तेनायं पुग्गलो ‘जीवितसमसीसी’ति वुच्चति। अयमेव च इध अधिप्पेतो’’ति।  
३७. इदानि यस्मा सुतमयसीलमयभावनामयञाणानि वट्टपादकानि सल्लेखा नाम न होन्ति, लोकुत्तरपादकानेव एतानि च अञ्ञानि च ञाणानि सल्लेखाति वुच्चन्ति, तस्मा पच्चनीकसल्लेखनाकारेन पवत्तानि ञाणानि दस्सेतुं समसीसट्ठे ञाणानन्तरं सल्लेखट्ठे ञाणं उद्दिट्ठं। तत्थ पुथुनानत्ततेजपरियादाने पञ्ञाति लोकुत्तरेहि असम्मिस्सट्ठेन पुथूनं रागादीनञ्च नानत्तानं नानासभावानं कामच्छन्दादीनञ्च सन्तापनट्ठेन ‘‘तेजा’’ति लद्धनामानं दुस्सील्यादीनञ्च परियादाने खेपने पञ्ञा, नेक्खम्मादिम्हि सत्ततिंसभेदे धम्मे पञ्ञाति वुत्तं होति। अथ वा पुथुभूता नानत्तभूता च तेजा एव तेसं पुथुभूतानं नानत्तभूतानं दुस्सील्यादीनं पञ्चन्नं तेजानं परियादाने पञ्ञाति अत्थो। तेजेहियेव पुथूनं नानत्तानञ्च सङ्गहं निद्देसवारे पकासयिस्साम।  
सल्लेखट्ठे ञाणन्ति पच्चनीकधम्मे सल्लेखति समुच्छिन्दतीति सल्लेखो, तस्मिं नेक्खम्मादिके सत्ततिंसप्पभेदे सल्लेखसभावे ञाणं। ‘‘परे विहिंसका भविस्सन्ति, मयमेत्थ अविहिंसका भविस्सामाति सल्लेखो करणीयो’’तिआदिना (म॰ नि॰ १.८३) नयेन भगवता सल्लेखसुत्तन्ते वुत्तो चतुचत्तालीसभेदोपि सल्लेखो इमिना सङ्गहितोयेवाति वेदितब्बो।  
३८. इदानि सल्लेखे ठितेन कत्तब्बं सम्मप्पधानवीरियं दस्सेतुं तदनन्तरं वीरियारम्भे ञाणं उद्दिट्ठं। तत्थ असल्लीनत्तपहितत्तपग्गहट्ठेति कोसज्जवसेन असल्लीनो असङ्कुचितो अत्ता अस्साति असल्लीनत्तो। अत्ताति चित्तं। यथाह –  
‘‘उदकञ्हि नयन्ति नेत्तिका, उसुकारा नमयन्ति तेजनं।  
दारुं नमयन्ति तच्छका, अत्तानं दमयन्ति पण्डिता’’ति॥ आदि (ध॰ प॰ ८०-८२) –  
काये च जीविते च अनपेक्खताय पहितो पेसितो विस्सट्ठो अत्ता एतेनाति पहितत्तो। अत्ताति अत्तभावो। यथाह – ‘‘या पन भिक्खुनी अत्तानं वधित्वा वधित्वा रोदेय्या’’तिआदि (पाचि॰ ८८०) । असल्लीनत्तो च सो पहितत्तो चाति असल्लीनत्तपहितत्तो। सहजातधम्मे पग्गण्हाति उपत्थम्भेतीति पग्गहो, पग्गहो एव अत्थो पग्गहट्ठो, पग्गहसभावोति अत्थो। असल्लीनत्तपहितत्तस्स पग्गहट्ठो असल्लीनत्तपहितत्तपग्गहट्ठो। तस्मिं असल्लीनत्तपहितत्तपग्गहट्ठे। ‘‘तस्मातिह, भिक्खवे, तुम्हेपि अप्पटिवानं पदहेय्याथ। कामं तचो च न्हारु च अट्ठि च अवसिस्सतु, उपसुस्सतु सरीरे मंसलोहितं। यं तं पुरिसथामेन पुरिसवीरियेन पुरिसपरक्कमेन पत्तब्बं, न तं अपापुणित्वा वीरियस्स सण्ठानं भविस्सती’’ति (अ॰ नि॰ २.५) वुत्तत्ता असल्लीनत्तपहितत्तवचनेन पधानस्मिं अप्पटिवानिता अनिवत्तनता वुत्ता। पग्गहट्ठवचनेन पन कोसज्जुद्धच्चविमुत्तं समप्पवत्तं वीरियं वुत्तं।  
वीरियारम्भे ञाणन्ति वीरभावो वीरियं, वीरानं वा कम्मं, विधिना वा नयेन उपायेन ईरयितब्बं पवत्तयितब्बन्ति वीरियं। तदेतं उस्साहलक्खणं, सहजातानं धम्मानं उपत्थम्भनरसं, असंसीदनभावपच्चुपट्ठानं, ‘‘संविग्गो योनिसो पदहती’’ति (अ॰ नि॰ ४.११३) वचनतो संवेगपदट्ठानं, वीरियारम्भवत्थुपदट्ठानं वा। सम्मा आरद्धं सब्बसम्पत्तीनं मूलं होतीति दट्ठब्बं। वीरियसङ्खातो आरम्भो वीरियारम्भो। इमिना सेसारम्भे पटिक्खिपति। अयञ्हि आरम्भसद्दो कम्मे आपत्तियं किरियायं वीरिये हिंसायं विकोपनेति अनेकेसु अत्थेसु आगतो।  
‘‘यंकिञ्चि दुक्खं सम्भोति, सब्बं आरम्भपच्चया।  
आरम्भानं निरोधेन, नत्थि दुक्खस्स सम्भवो’’ति॥ (सु॰ नि॰ ७४९) –  
एत्थ हि कम्मं आरम्भोति आगतं। ‘‘आरम्भति च विप्पटिसारी च होती’’ति (अ॰ नि॰ ५.१४२; पु॰ प॰ १९१) एत्थ आपत्ति। ‘‘महायञ्ञा महारम्भा, न ते होन्ति महप्फला’’ति (अ॰ नि॰ ४.३९; सं॰ नि॰ १.१२०) एत्थ यूपुस्सापनादिकिरिया। ‘‘आरम्भथ निक्कमथ, युञ्जथ बुद्धसासने’’ति (सं॰ नि॰ १.१८५) एत्थ वीरियं। ‘‘समणं गोतमं उद्दिस्स पाणं आरम्भन्ती’’ति (म॰ नि॰ २.५१-५२) एत्थ हिंसा। ‘‘बीजगामभूतगामसमारम्भा पटिविरतो होती’’ति (दी॰ नि॰ १.१०; म॰ नि॰ १.२९३) एत्थ छेदनभञ्जनादिकं विकोपनं। इध पन वीरियमेव अधिप्पेतं। तेन वुत्तं ‘‘वीरियसङ्खातो आरम्भो वीरियारम्भो’’ति। वीरियञ्हि आरभनकवसेन आरम्भोति वुच्चति। तस्मिं वीरियारम्भे ञाणं। असल्लीनत्ता पहितत्तातिपि पठन्ति, असल्लीनभावेन पहितभावेनाति अत्थो। पुरिमपाठोयेव सुन्दरो। केचि पन ‘‘सतिधम्मविचयवीरियपीतिसम्बोज्झङ्गानं समता असल्लीनत्तता, सतिसमाधिपस्सद्धिउपेक्खासम्बोज्झङ्गानं समता पहितत्तता, सत्तन्नं सम्बोज्झङ्गानं समता पग्गहट्ठो’’ति वण्णयन्ति।  
३९. इदानि सम्मावायामसिद्धं मग्गफलं पत्तेन लोकहितत्थं धम्मदेसना कातब्बाति दस्सेतुं तदनन्तरं अत्थसन्दस्सने ञाणं उद्दिट्ठं। तत्थ नानाधम्मप्पकासनताति सब्बसङ्खतासङ्खतवसेन नानाधम्मानं पकासनता दीपनता देसनता। पकासनताति च पकासना एव। अत्थसन्दस्सनेति नानाअत्थानं परेसं सन्दस्सने। धम्मा च अत्था च ते एव।  
४०. इदानि परेसं धम्मिया कथाय सन्दस्सेन्तस्स तस्स अरियपुग्गलस्स यथासभावधम्मदेसनाकारणं दस्सनविसुद्धिं दस्सेतुं तदनन्तरं दस्सनविसुद्धिञाणं उद्दिट्ठं। तत्थ सब्बधम्मानं एकसङ्गहता नानत्तेकत्तपटिवेधेति सब्बेसं सङ्खतासङ्खतधम्मानं एकसङ्गहताय च कामच्छन्दादीनं नानत्तस्स च नेक्खम्मादीनं एकत्तस्स च पटिवेधो, अभिसमयोति अत्थो। सो पन मग्गपञ्ञा फलपञ्ञा च। मग्गपञ्ञा सच्चाभिसमयक्खणे सच्चाभिसमयवसेन पटिविज्झतीति पटिवेधो, फलपञ्ञा पटिविद्धत्ता पटिवेधो। एकसङ्गहताति एत्थ जातिसङ्गहो, सञ्जातिसङ्गहो, किरियासङ्गहो, गणनसङ्गहोति चतुब्बिधो सङ्गहो। तत्थ ‘‘सब्बे खत्तिया आगच्छन्तु, सब्बे ब्राह्मणा, सब्बे वेस्सा, सब्बे सुद्दा आगच्छन्तु’’, ‘‘या, चावुसो विसाख, सम्मावाचा, यो च सम्माकम्मन्तो, यो च सम्माआजीवो, इमे धम्मा सीलक्खन्धे सङ्गहिता’’ति (म॰ नि॰ १.४६२) अयं जातिसङ्गहो नाम। ‘‘एकजातिका आगच्छन्तू’’ति वुत्तट्ठाने विय हि इध सब्बे जातिया एकसङ्गहिता। ‘‘सब्बे कोसलका आगच्छन्तु, सब्बे मागधिका, सब्बे भारुकच्छका आगच्छन्तु’’, ‘‘यो, चावुसो विसाख, सम्मावायामो, या च सम्मासति, यो च सम्मासमाधि, इमे धम्मा समाधिक्खन्धे सङ्गहिता’’ति (म॰ नि॰ १.४६२) अयं सञ्जातिसङ्गहो नाम। ‘‘एकट्ठाने जाता संवड्ढा आगच्छन्तू’’ति वुत्तट्ठाने विय हि इध सब्बे जातिट्ठानेन निवुत्थोकासेन एकसङ्गहिता। ‘‘सब्बे हत्थारोहा आगच्छन्तु, सब्बे अस्सारोहा आगच्छन्तु, सब्बे रथिका आगच्छन्तु’’, ‘‘या, चावुसो विसाख, सम्मादिट्ठि, यो च सम्मासङ्कप्पो, इमे धम्मा पञ्ञाक्खन्धे सङ्गहिता’’ति (म॰ नि॰ १.४६२) अयं किरियासङ्गहो नाम। सब्बेव हि ते अत्तनो किरियाकरणेन एकसङ्गहिता। ‘‘चक्खायतनं कतमं खन्धगणनं गच्छति, चक्खायतनं रूपक्खन्धगणनं गच्छति। हञ्चि चक्खायतनं रूपक्खन्धगणनं गच्छति, तेन वत रे वत्तब्बे चक्खायतनं रूपक्खन्धेन सङ्गहित’’न्ति (कथा॰ ४७१) अयं गणनसङ्गहो नाम। अयमिध अधिप्पेतो। तथट्ठादीसु द्वादससु आकारेसु विसुं विसुं एकेन सङ्गहो गणनपरिच्छेदो एतेसन्ति एकसङ्गहा, एकसङ्गहानं भावो एकसङ्गहता।  
दस्सनविसुद्धिञाणन्ति मग्गफलञाणं दस्सनं। दस्सनमेव विसुद्धि दस्सनविसुद्धि, दस्सनविसुद्धि एव ञाणं दस्सनविसुद्धिञाणं। मग्गञाणं विसुज्झतीति दस्सनविसुद्धि, फलञाणं विसुद्धत्ता दस्सनविसुद्धि।  
४१. इदानि दस्सनविसुद्धिसाधकानि विपस्सनाञाणानि द्विधा दस्सेतुं तदनन्तरं खन्तिञाणपरियोगाहणञाणानि उद्दिट्ठानि। तत्थ विदितत्ता पञ्ञाति रूपक्खन्धादीनं अनिच्चादितो विदितत्ता पवत्ता पञ्ञा। खन्तिञाणन्ति विदितमेव खमतीति खन्ति, खन्ति एव ञाणं खन्तिञाणं। एतेन अधिवासनखन्तिं पटिक्खिपति। एतं कलापसम्मसनादिवसेन पवत्तं तरुणविपस्सनाञाणं।  
४२. फुट्ठत्ता पञ्ञाति रूपक्खन्धादीनं अनिच्चादिवसेन ञाणफस्सेन फुट्ठत्ता पवत्ता पञ्ञा। परियोगाहणे ञाणन्ति फुट्ठमेव परियोगाहति पविसतीति परियोगाहणं ञाणं। गा-कारं रस्सं कत्वापि पठन्ति। एतं भङ्गानुपस्सनादिवसेन पवत्तं तिक्खविपस्सनाञाणं। केचि पन ‘‘विपस्सनाञाणमेव सद्धावाहिस्स खन्तिञाणं, पञ्ञावाहिस्स परियोगाहणञाण’’न्ति वदन्ति। एवं सन्ते एतानि द्वे ञाणानि एकस्स न सम्भवन्ति , तदसम्भवे एकस्स सावकस्स सत्तसट्ठि सावकसाधारणञाणानि न सम्भवन्ति, तस्मा तं न युज्जति।  
४३. इदानि यस्मा पुथुज्जना सेक्खा च विपस्सनूपगे खन्धादयो धम्मे सकले एव सम्मसन्ति, न तेसं एकदेसं, तस्मा तेसं पदेसविहारो न लब्भति, अरहतोयेव यथारुचि पदेसविहारो लब्भतीति दस्सनविसुद्धिसाधकानि ञाणानि वत्वा तदनन्तरं अरहतो दस्सनविसुद्धिसिद्धं पदेसविहारञाणं उद्दिट्ठं। तत्थ समोदहने पञ्ञाति खन्धादीनं एकदेसस्स वेदनाधम्मस्स समोदहनपञ्ञा, सम्पिण्डनपञ्ञा रासिकरणपञ्ञा। समोधाने पञ्ञातिपि पाठो, सोयेव अत्थो।  
पदेसविहारे ञाणन्ति खन्धादीनं पदेसेन एकदेसेन अवयवेन विहारो पदेसविहारो, तस्मिं पदेसविहारे ञाणं। तत्थ पदेसो नाम खन्धपदेसो आयतनधातुसच्चइन्द्रियपच्चयाकारसतिपट्ठानझाननामरूपधम्मपदेसोति नानाविधो। एवं नानाविधो चेस वेदना एव। कथं? पञ्चन्नं खन्धानं वेदनाक्खन्धवसेन खन्धेकदेसो, द्वादसन्नं आयतनानं वेदनावसेन धम्मायतनेकदेसो, अट्ठारसन्नं धातूनं वेदनावसेन धम्मधातेकदेसो, चतुन्नं सच्चानं वेदनावसेन दुक्खसच्चेकदेसो, बावीसतिया इन्द्रियानं पञ्चवेदनिन्द्रियवसेन इन्द्रियेकदेसो, द्वादसन्नं पटिच्चसमुप्पादङ्गानं फस्सपच्चया वेदनावसेन पच्चयाकारेकदेसो, चतुन्नं सतिपट्ठानानं वेदनानुपस्सनावसेन सतिपट्ठानेकदेसो, चतुन्नं झानानं सुखउपेक्खावसेन झानेकदेसो, नामरूपानं वेदनावसेन नामरूपेकदेसो, कुसलादीनं सब्बधम्मानं वेदनावसेन धम्मेकदेसोति एवं वेदना एव खन्धादीनं पदेसो, तस्सा वेदनाय एव पच्चवेक्खणवसेन पदेसविहारो।  
४४. इदानि यस्मा समाधिभावनामयञाणादीनि भावेन्ता पुथुज्जना सेक्खा च ते ते भावेतब्बभावनाधम्मे अधिपती जेट्ठके कत्वा तेन तेन पहातब्बे तप्पच्चनीके नानासभावे धम्मे अनेकादीनवे आदीनवतो पच्चवेक्खित्वा तस्स तस्स भावनाधम्मस्स वसेन चित्तं पतिट्ठपेत्वा ते ते पच्चनीकधम्मे पजहन्ति। पजहन्ता विपस्सनाकाले सब्बसङ्खारे सुञ्ञतो दिस्वा पच्छा समुच्छेदेन पजहन्ति, तथा पजहन्ता च एकाभिसमयवसेन सच्चानि पटिविज्झन्ता पजहन्ति। यथावुत्तेहेव आकारेहि सब्बेपि अरिया यथायोगं पटिपज्जन्ति, तस्मा पदेसविहारञाणानन्तरं सञ्ञाविवट्टञाणादीनि छ ञाणानि यथाक्कमेन उद्दिट्ठानि। तत्थ अधिपतत्ता पञ्ञाति नेक्खम्मादीनं अधिपतिभावेन नेक्खम्मादीनि अधिकानि कत्वा तदधिकभावेन पवत्ता पञ्ञाति अत्थो। सञ्ञाविवट्टे ञाणन्ति सञ्ञाय विवट्टनं परावट्टनं परम्मुखभावोति सञ्ञाविवट्टो, याय सञ्ञाय ते ते भावनाधम्मे अधिपतिं करोति, ताय सञ्ञाय हेतुभूताय, करणभूताय वा ततो ततो कामच्छन्दादितो विवट्टने ञाणन्ति वुत्तं होति। एत्तो विवट्टोति अवुत्तेपि यतो विवट्टति, ततो एव विवट्टोति गय्हति यथा विवट्टनानुपस्सनाय। सा पन सञ्ञा सञ्जाननलक्खणा, तदेवेतन्ति पुन सञ्जाननपच्चयनिमित्तकरणरसा दारुआदीसु तच्छकादयो विय, यथागहितनिमित्तवसेन अभिनिवेसकरणपच्चुपट्ठाना हत्थिदस्सकअन्धा विय, आरम्मणे अनोगाळ्हवुत्तिताय अचिरट्ठानपच्चुपट्ठाना वा विज्जु विय, यथाउपट्ठितविसयपदट्ठाना तिणपुरिसकेसु मिगपोतकानं पुरिसाति उप्पन्नसञ्ञा विय।  
४५. नानत्ते पञ्ञाति नानासभावे भावेतब्बतो अञ्ञसभावे कामच्छन्दादिके आदीनवदस्सनेन पवत्ता पञ्ञा। नानत्तेति च निमित्तत्थे भुम्मवचनं। नानत्तप्पहानं वा नानत्तं, नानत्तप्पहाननिमित्तं नानत्तप्पहानहेतु नेक्खम्मादीसु पञ्ञाति अधिप्पायो। चेतोविवट्टे ञाणन्ति चेतसो कामच्छन्दादितो विवट्टनं नेक्खम्मादीसु ञाणं। चेतोति चेत्थ चेतना अधिप्पेता। सा चेतनाभावलक्खणा, अभिसन्दहनलक्खणा वा, आयूहनरसा, संविदहनपच्चुपट्ठाना सकिच्चपरकिच्चसाधका जेट्ठसिस्समहावड्ढकिआदयो विय। अच्चायिककम्मानुस्सरणादीसु च पनायं सम्पयुत्तानं उस्साहनभावेन पाकटा होति।  
४६. अधिट्ठाने पञ्ञाति नेक्खम्मादिवसेन चित्तस्स पतिट्ठापने पञ्ञा। चित्तविवट्टे ञाणन्ति कामच्छन्दादिपहानवसेन चित्तस्स विवट्टने ञाणं । चित्तञ्चेत्थ विजाननलक्खणं, पुब्बङ्गमरसं, सन्धानपच्चुपट्ठानं, नामरूपपदट्ठानं।  
४७. सुञ्ञते पञ्ञाति अत्तत्तनियसुञ्ञताय अनत्तानत्तनिये पवत्ता अनत्तानुपस्सना पञ्ञा। ञाणविवट्टे ञाणन्ति ञाणमेव अभिनिवेसतो विवट्टतीति विवट्टो, तं ञाणविवट्टभूतं ञाणं।  
४८. वोसग्गे पञ्ञाति एत्थ वोसज्जतीति वोसग्गो, कामच्छन्दादीनं वोसग्गो नेक्खम्मादिम्हि पञ्ञा। विमोक्खविवट्टे ञाणन्ति कामच्छन्दादिकेहि विमुच्चतीति विमोक्खो, विमोक्खो एव विवट्टो विमोक्खविवट्टो, सो एव ञाणं।  
४९. तथट्ठे पञ्ञाति एकेकस्स सच्चस्स चतुब्बिधे चतुब्बिधे अविपरीतसभावे किच्चवसेन असम्मोहतो पवत्ता पञ्ञा। सच्चविवट्टे ञाणन्ति चतूसु सच्चेसु दुभतो वुट्ठानवसेन विवट्टतीति सच्चविवट्टो, सो एव ञाणं। एकमेव ञाणं अधिपतिकतधम्मवसेन सञ्ञाविवट्टोति, पहातब्बधम्मवसेन चेतोविवट्टोति, चित्तपतिट्ठापनवसेन चित्तविवट्टोति, पच्चनीकपहानवसेन विमोक्खविवट्टोति एवं चतुधा वुत्तं। अनत्तानुपस्सनाव सुञ्ञताकारवसेन ‘‘ञाणविवट्टे ञाण’’न्ति वुत्ता। मग्गञाणमेव हेट्ठा ‘‘मग्गे ञाण’’न्ति च, ‘‘आनन्तरिकसमाधिम्हि ञाण’’न्ति च द्विधा वुत्तं, विवट्टनाकारवसेन ‘‘सच्चविवट्टे ञाण’’न्ति वुत्तं।  
५०. इदानि तस्स सच्चविवट्टञाणवसेन पवत्तस्स आसवानं खये ञाणस्स वसेन पवत्तानि कमतो छ अभिञ्ञाञाणानि उद्दिट्ठानि। तत्थापि लोकपाकटानुभावत्ता अतिविम्हापनन्ति पठमं इद्धिविधञाणं उद्दिट्ठं, चेतोपरियञाणस्स विसयतो दिब्बसोतञाणं ओळारिकविसयन्ति दुतियं दिब्बसोतञाणं उद्दिट्ठं, सुखुमविसयत्ता ततियं चेतोपरियञाणं उद्दिट्ठं। तीसु विज्जासु पुब्बेनिवासच्छादकातीततमविनोदकत्ता पठमं पुब्बेनिवासानुस्सतिञाणं उद्दिट्ठं, पच्चुप्पन्नानागततमविनोदकत्ता दुतियं दिब्बचक्खुञाणं उद्दिट्ठं, सब्बतमसमुच्छेदकत्ता ततियं आसवानं खये ञाणं उद्दिट्ठं। तत्थ कायम्पीति रूपकायम्पि। चित्तम्पीति पादकज्झानचित्तम्पि। एकववत्थानताति परिकम्मचित्तेन एकतो ठपनताय च दिस्समानकायेन, अदिस्समानकायेन वा गन्तुकामकाले यथायोगं कायस्सपि चित्तस्सपि मिस्सीकरणताय चाति वुत्तं होति। कायोति चेत्थ सरीरं। सरीरञ्हि असुचिसञ्चयतो कुच्छितानं केसादीनञ्चेव चक्खुरोगादीनं रोगसतानञ्च आयभूततो कायोति वुच्चति। सुखसञ्ञञ्च लहुसञ्ञञ्चाति एत्थ चतुत्थज्झानसम्पयुत्तं एकंयेव सञ्ञं आकारनानत्ततो द्विधा कत्वा समुच्चयत्थो च-सद्दो पयुत्तो। चतुत्थज्झानस्मिञ्हि उपेक्खा सन्तत्ता सुखन्ति वुत्ता, तंसम्पयुत्ता सञ्ञा सुखसञ्ञा। सायेव नीवरणेहि चेव वितक्कादिपच्चनीकेहि च विमुत्तत्ता लहुसञ्ञा। अधिट्ठानवसेनाति अधिकं कत्वा ठानवसेन, पविसनवसेनाति अधिप्पायो। अधिट्ठानवसेन चाति च-सद्दो सम्बन्धितब्बो। एत्तावता सब्बप्पकारस्स इद्धिविधस्स यथायोगं कारणं वुत्तं।  
इज्झनट्ठे पञ्ञाति इज्झनसभावे पञ्ञा। इद्धिविधे ञाणन्ति इज्झनट्ठेन इद्धि, निप्फत्तिअत्थेन पटिलाभट्ठेन चाति वुत्तं होति। यञ्हि निप्फज्जति पटिलब्भति च, तं इज्झतीति वुच्चति। यथाह – ‘‘कामं कामयमानस्स, तस्स चेतं समिज्झती’’ति (सु॰ नि॰ ७७२)। तथा ‘‘नेक्खम्मं इज्झतीति इद्धि, पटिहरतीति पाटिहारियं, अरहत्तमग्गो इज्झतीति इद्धि, पटिहरतीति पाटिहारिय’’न्ति (पटि॰ म॰ ३.३२)। अपरो नयो – इज्झनट्ठेन इद्धि, उपायसम्पदायेतं अधिवचनं। उपायसम्पदा हि इज्झति अधिप्पेतफलप्पसवनतो। यथाह – ‘‘अयं खो चित्तो गहपति सीलवा कल्याणधम्मो, सचे पणिदहिस्सति, अनागतमद्धानं राजा अस्सं चक्कवत्तीति। इज्झिस्सति हि सीलवतो चेतोपणिधि विसुद्धत्ता’’ति (सं॰ नि॰ ४.३५२)। अपरो नयो – एताय सत्ता इज्झन्तीति इद्धि, इज्झन्तीति इद्धा वुद्धा उक्कंसगता होन्तीति वुत्तं होति। इद्धि एव विधं इद्धिविधं, इद्धिकोट्ठासो इद्धिविकप्पोति अत्थो। तं इद्धिविधं ञाणन्ति वुत्तं होति।  
५१. वितक्कविप्फारवसेनाति दिब्बसोतधातुउप्पादनत्थं परिकम्मकरणकाले सद्दनिमित्तेसु अत्तनो वितक्कविप्फारवसेन वितक्कवेगवसेन। वितक्कोति चेत्थ वितक्केतीति वितक्को, वितक्कनं वा वितक्को, ऊहनन्ति वुत्तं होति। स्वायं आरम्मणे चित्तस्स अभिनिरोपनलक्खणो, आहननपरियाहननरसो । तथा हि तेन योगावचरो आरम्मणं वितक्काहतं वितक्कपरियाहतं करोतीति वुच्चति। आरम्मणे चित्तस्स आनयनपच्चुपट्ठानो, तज्जासमन्नाहारेन पन इन्द्रियेन च परिक्खित्ते विसये अनन्तरायेन उप्पज्जनतो आपाथगतविसयपदट्ठानोति वुच्चति। नानत्तेकत्तसद्दनिमित्तानन्ति नानासभावानं एकसभावानञ्च सद्दनिमित्तानं। सद्दा एव चेत्थ वितक्कुप्पत्तिकारणत्ता सङ्खारनिमित्तत्ता च निमित्तानि। भेरिसद्दादिवसेन एकग्घनीभूता, अनेका वा सद्दा, नानादिसासु वा सद्दा, नानासत्तानं वा सद्दा नानत्तसद्दा, एकदिसाय सद्दा, एकसत्तस्स वा सद्दा, भेरिसद्दादिवसेन एकेकसद्दा वा एकत्तसद्दा। सद्दोति चेत्थ सप्पतीति सद्दो, कथीयतीति अत्थो। परियोगाहणे पञ्ञाति पविसनपञ्ञा, पजाननपञ्ञाति अत्थो। सोतधातुविसुद्धिञाणन्ति सवनट्ठेन च निज्जीवट्ठेन च सोतधातु, सोतधातुकिच्चकरणवसेन च सोतधातु वियातिपि सोतधातु, परिसुद्धत्ता निरुपक्किलेसत्ता विसुद्धि, सोतधातु एव विसुद्धि सोतधातुविसुद्धि, सोतधातुविसुद्धि एव ञाणं सोतधातुविसुद्धिञाणं।  
५२. तिण्णन्नं चित्तानन्ति सोमनस्ससहगतदोमनस्ससहगतउपेक्खासहगतवसेन तिण्णन्नं चित्तानं। विप्फारत्ताति विप्फारभावेन वेगेनाति अत्थो। हेतुअत्थे निस्सक्कवचनं, चेतोपरियञाणुप्पादनत्थं परिकम्मकरणकाले परेसं तिण्णन्नं चित्तानं विप्फारहेतुना। इन्द्रियानं पसादवसेनाति चक्खादीनं छन्नं इन्द्रियानं पसादवसेन, इन्द्रियानं पतिट्ठितोकासा चेत्थ फलूपचारेन इन्द्रियानन्ति वुत्ता यथा ‘‘विप्पसन्नानि खो ते, आवुसो, इन्द्रियानि परिसुद्धो छविवण्णो परियोदातो’’ति (महाव॰ ६०)। इन्द्रियपतिट्ठितोकासेसुपि हदयवत्थु एव इधाधिप्पेतं। पसादवसेनाति च अनाविलभाववसेन। ‘‘पसादप्पसादवसेना’’ति वत्तब्बे अप्पसादसद्दस्स लोपो कतोति वेदितब्बं। अथ वा इदमप्पसन्नन्ति गहणस्स पसादमपेक्खित्वा एव सम्भवतो ‘‘पसादवसेना’’ति वचनेनेव अप्पसादोपि वुत्तोव होतीति वेदितब्बं। नानत्तेकत्तविञ्ञाणचरिया परियोगाहणे पञ्ञाति यथासम्भवं नानासभावएकसभावएकूननवुतिविञ्ञाणपवत्तिविजाननपञ्ञा। एत्थ असमाहितस्स विञ्ञाणचरिया नानत्ता, समाहितस्स विञ्ञाणचरिया एकत्ता। सरागादिचित्तं वा नानत्तं, वीतरागादिचित्तं एकत्तं। चेतोपरियञाणन्ति एत्थ परियातीति परियं, परिच्छिन्दतीति अत्थो। चेतसो परियं चेतोपरियं, चेतोपरियञ्च तं ञाणञ्चाति चेतोपरियञाणं। विप्फारतातिपि पाठो, विप्फारतायाति अत्थो।  
५३. पच्चयप्पवत्तानं धम्मानन्ति पटिच्चसमुप्पादवसेन पच्चयतो पवत्तानं पच्चयुप्पन्नधम्मानं। नानत्तेकत्तकम्मविप्फारवसेनाति एत्थ अकुसलं कम्मं नानत्तं, कुसलं कम्मं एकत्तं। कामावचरं वा कम्मं नानत्तं, रूपावचरारूपावचरं कम्मं एकत्तं। नानत्तेकत्तकम्मविप्फारवसेन पच्चयपवत्तानं धम्मानं परियोगाहणे पञ्ञाति सम्बन्धो। पुब्बेनिवासानुस्सतिञाणन्ति पुब्बे अतीतजातीसु निवुत्थखन्धा पुब्बेनिवासो। निवुत्थाति अज्झावुत्था अनुभूता अत्तनो सन्ताने उप्पज्जित्वा निरुद्धा। पुब्बे अतीतजातीसु निवुत्थधम्मा वा पुब्बेनिवासो। निवुत्थाति गोचरनिवासेन निवुत्था अत्तनो विञ्ञाणेन विञ्ञाता परिच्छिन्ना, परविञ्ञाणेन विञ्ञातापि वा। छिन्नवटुमकानुस्सरणादीसु ते बुद्धानंयेव लब्भन्ति । पुब्बेनिवासानुस्सतीति याय सतिया पुब्बेनिवासं अनुस्सरति, सा पुब्बेनिवासानुस्सति, ञाणन्ति ताय सतिया सम्पयुत्तं ञाणं।  
५४. ओभासवसेनाति दिब्बेन चक्खुना रूपदस्सनत्थं पसारितस्स तेजोकसिणओदातकसिणआलोककसिणानं अञ्ञतरस्स चतुत्थज्झानारम्मणस्स कसिणोभासस्स वसेन। नानत्तेकत्तरूपनिमित्तानन्ति नानासत्तानं रूपानि, नानत्तकायं उपपन्नानं वा सत्तानं रूपानि, नानादिसासु वा रूपानि, असम्मिस्सानि वा रूपानि नानत्तरूपानि, एकसत्तस्स रूपानि, एकत्तकायं उपपन्नस्स वा रूपानि, एकदिसाय वा रूपानि, नानादिसादीनं सम्मिस्सीभूतानि वा रूपानि एकत्तरूपानि। रूपन्ति चेत्थ वण्णायतनमेव। तञ्हि रूपयतीति रूपं, वण्णविकारं आपज्जमानं हदयङ्गतभावं पकासेतीति अत्थो। रूपमेव रूपनिमित्तं। तेसं नानत्तेकत्तरूपनिमित्तानं। दस्सनट्ठे पञ्ञाति दस्सनसभावे पञ्ञा।  
दिब्बचक्खुञाणन्ति दिब्बसदिसत्ता दिब्बं। देवानञ्हि सुचरितकम्मनिब्बत्तं पित्तसेम्हरुहिरादीहि अपलिबुद्धं उपक्किलेसविमुत्तताय दूरेपि आरम्मणसम्पटिच्छनसमत्थं दिब्बं पसादचक्खु होति। इदञ्चापि वीरियभावनाबलनिब्बत्तं ञाणचक्खु तादिसमेवाति दिब्बसदिसत्ता दिब्बं, दिब्बविहारवसेन पटिलद्धत्ता अत्तना दिब्बविहारसन्निस्सितत्तापि दिब्बं, आलोकपरिग्गहेन महाजुतिकत्तापि दिब्बं, तिरोकुट्टादिगतरूपदस्सनेन महागतिकत्तापि दिब्बं। तं सब्बं सद्दसत्थानुसारेन वेदितब्बं। दस्सनट्ठेन चक्खु, चक्खुकिच्चकरणेन चक्खुमिवातिपि चक्खु, दिब्बञ्च तं चक्खु चाति दिब्बचक्खु, दिब्बचक्खु च तं ञाणञ्चाति दिब्बचक्खुञाणं।  
५५. चतुसट्ठिया आकारेहीति अट्ठसु मग्गफलेसु एकेकस्मिं अट्ठन्नं अट्ठन्नं इन्द्रियानं वसेन चतुसट्ठिया आकारेहि। तिण्णन्नं इन्द्रियानन्ति अनञ्ञातञ्ञस्सामीतिन्द्रियं अञ्ञिन्द्रियं अञ्ञाताविन्द्रियन्ति, इमेसं तिण्णन्नं इन्द्रियानं। वसिभावता पञ्ञाति वसिभावताय पवत्ता पञ्ञा, अरहत्तफले अट्ठन्नं इन्द्रियानं वसेन अट्ठहि आकारेहि अञ्ञाताविन्द्रियस्सेव वसिभावताय अरहत्तमग्गक्खणे अभावेपि कारणसिद्धिवसेन तदत्थसाधनताय वुत्तन्ति वेदितब्बं। आसवानं खये ञाणन्ति अत्तना वज्झानं आसवानं खयकरं अरहत्तमग्गञाणं।  
५६-५९. इदानि आसवानं खयञाणसङ्खातअरहत्तमग्गञाणसम्बन्धे चतुन्नम्पि मग्गञाणानं एकेकस्स मग्गञाणस्स एकाभिसमयतं दस्सेतुं ‘‘परिञ्ञट्ठे पञ्ञा’’तिआदीनि चत्तारि ञाणानि उद्दिट्ठानि। तत्थापि ओळारिकत्ता सब्बसत्तसाधारणत्ता च सुविञ्ञेय्यन्ति दुक्खसच्चं पठमं वुत्तं, तस्सेव हेतुदस्सनत्थं तदनन्तरं समुदयसच्चं, हेतुनिरोधा फलनिरोधोति ञापनत्थं तदनन्तरं निरोधसच्चं, तदधिगमूपायदस्सनत्थं अन्ते मग्गसच्चं। भवसुखस्सादगधितानं वा सत्तानं संवेगजननत्थं पठमं दुक्खमाह, तं नेव अकतं आगच्छति, न इस्सरनिम्मानादितो होति, इतो पन होतीति ञापनत्थं तदनन्तरं समुदयसच्चं, ततो सहेतुकेन दुक्खेन अभिभूतत्ता संविग्गमानसानं दुक्खनिस्सरणगवेसीनं निस्सरणदस्सनेन अस्सासजननत्थं निरोधं, ततो निरोधाधिगमत्थं निरोधसम्पापकं मग्गन्ति। इदानि तब्बिसयानि ञाणानि तेनेव कमेन उद्दिट्ठानि। तत्थ परिञ्ञट्ठेति दुक्खस्स पीळनट्ठादिके चतुब्बिधे परिजानितब्बसभावे। पहानट्ठेति समुदयस्स आयूहनट्ठादिके चतुब्बिधे पहातब्बसभावे। सच्छिकिरियट्ठेति निरोधस्स निस्सरणट्ठादिके चतुब्बिधे सच्छिकातब्बसभावे। भावनट्ठेति मग्गस्स निय्यानट्ठादिके चतुब्बिधे भावेतब्बसभावे।  
६०-६३. इदानि भावितमग्गस्स पच्चवेक्खणवसेन वा अभावितमग्गस्स अनुस्सववसेन वा विसुं विसुं सच्चञाणानि दस्सेतुं दुक्खे ञाणादीनि चत्तारि ञाणानि उद्दिट्ठानि। तत्थ दुक्खेति एत्थ दु-इति अयं सद्दो कुच्छिते दिस्सति। कुच्छितञ्हि पुत्तं दुपुत्तोति वदन्ति। खं-सद्दो पन तुच्छे। तुच्छञ्हि आकासं ‘ख’न्ति वुच्चति। इदञ्च पठमसच्चं कुच्छितं अनेकुपद्दवाधिट्ठानतो, तुच्छं बालजनपरिकप्पितधुवसुभसुखत्तभावविरहिततो। तस्मा कुच्छितत्ता तुच्छत्ता च ‘‘दुक्ख’’न्ति वुच्चति।  
दुक्खसमुदयेति एत्थ सं-इति अयं सद्दो ‘‘समागमो समेत’’न्तिआदीसु (विभ॰ १९९; दी॰ नि॰ २.३९६) विय संयोगं दीपेति। उ-इति अयं सद्दो ‘‘उप्पन्नं उदित’’न्तिआदीसु (पारा॰ १७२; चूळनि॰ खग्गविसाणसुत्तनिद्देस १४१) विय उप्पत्तिं। अय-सद्दो पन कारणं दीपेति। इदञ्चापि दुतियसच्चं अवसेसपच्चयसमायोगे सति दुक्खस्स उप्पत्तिकारणं। इति दुक्खस्स संयोगे उप्पत्तिकारणत्ता ‘‘दुक्खसमुदय’’न्ति वुच्चति।  
दुक्खनिरोधेति एत्थ नि-सद्दो अभावं, रोध-सद्दो च चारकं दीपेति। तस्मा अभावो एत्थ संसारचारकसङ्खातस्स दुक्खरोधस्स सब्बगतिसुञ्ञत्ता, समधिगते वा तस्मिं संसारचारकस्स दुक्खरोधस्स अभावो होति तप्पटिपक्खत्तातिपि ‘‘दुक्खनिरोध’’न्ति वुच्चति। दुक्खस्स वा अनुप्पत्तिनिरोधपच्चयत्ता दुक्खनिरोधन्ति वुच्चति।  
दुक्खनिरोधगामिनिया पटिपदायाति एत्थ यस्मा अयं एतं दुक्खनिरोधं गच्छति आरम्मणकरणवसेन तदभिमुखीभूतत्ता, पटिपदा च होति दुक्खनिरोधप्पत्तिया, तस्मा दुक्खनिरोधगामिनिपटिपदाति वुच्चति। चत्तारि मग्गञाणानेव हेट्ठा वुट्ठानाकारदीपनवसेन ‘‘मग्गे ञाण’’न्ति वुत्तानि, अनन्तरफलदायकत्तस्स कारणपरिदीपनवसेन ‘‘आनन्तरिकसमाधिम्हि ञाण’’न्ति वुत्तानि, विवट्टनाकारदीपनवसेन ‘‘सच्चविवट्टे ञाण’’न्ति वुत्तानि, मग्गपटिपाटिक्कमेनेव अरहत्तमग्गञाणुप्पत्तिं, तस्स च ञाणस्स अभिञ्ञाभावं दीपेतुं अरहत्तमग्गञाणमेव ‘‘आसवानं खये ञाण’’न्ति वुत्तं। पुन चतुन्नम्पि मग्गञाणानं एकाभिसमयतं दीपेतुं ‘‘परिञ्ञट्ठे पञ्ञा दुक्खे ञाण’’न्तिआदीनि चत्तारि ञाणानि वुत्तानि। पुन एकेकस्मिं सच्चे विसुं विसुं उप्पत्तिदीपनवसेन ‘‘दुक्खे ञाण’’न्तिआदीनि चत्तारि ञाणानि उद्दिट्ठानीति एवं पुब्बापरविसेसो वेदितब्बोति।  
६४-६७. इदानि सब्बेसं अरियपुग्गलानं अरियमग्गानुभावेनेव पटिसम्भिदाञाणानि सिद्धानीति दस्सेतुं अत्थपटिसम्भिदे ञाणन्तिआदीनि पुन चत्तारि पटिसम्भिदाञाणानि उद्दिट्ठानि। इमानि हि पटिसम्भिदापभेदाभावेपि सब्बअरियपुग्गलसाधारणानि सुद्धिकपटिसम्भिदाञाणानि, हेट्ठा उद्दिट्ठानि पन पभिन्नपटिसम्भिदानं पभेदप्पत्तानि पटिसम्भिदाञाणानीति वेदितब्बानीति अयमेतेसं उभयत्थवचने विसेसो। यस्मा वा अनन्तरं उद्दिट्ठं दुक्खारम्मणं निरोधारम्मणञ्च ञाणं अत्थपटिसम्भिदा होति, समुदयारम्मणं मग्गारम्मणञ्च ञाणं धम्मपटिसम्भिदा, तदभिलापे ञाणं निरुत्तिपटिसम्भिदा, तेसु ञाणेसु ञाणं पटिभानपटिसम्भिदा, तस्मा तम्पि अत्थविसेसं दस्सेतुं सुद्धिकपटिसम्भिदाञाणानि उद्दिट्ठानीति वेदितब्बानि। तस्मायेव च हेट्ठा नानत्तसद्देन विसेसेत्वा वुत्तानि। इध तथा अविसेसेत्वा वुत्तानीति।  
६८. एवं पटिपाटिया सत्तसट्ठि सावकसाधारणञाणानि उद्दिसित्वा इदानि सावकेहि असाधारणानि तथागतानंयेव आवेणिकानि ञाणानि दस्सेतुं इन्द्रियपरोपरियत्तञाणादीनि छ असाधारणञाणानि उद्दिट्ठानि। तत्थपि यस्मा तथागता सत्तानं धम्मदेसनाय भाजनाभाजनत्तं ओलोकेन्ता बुद्धचक्खुना ओलोकेन्ति। बुद्धचक्खु नाम इन्द्रियपरोपरियत्तासयानुसयञाणद्वयमेव। यथाह –  
‘‘अद्दसा खो भगवा बुद्धचक्खुना लोकं वोलोकेन्तो सत्ते अप्परजक्खे महारजक्खे तिक्खिन्द्रिये मुदिन्द्रिये’’तिआदि (महाव॰ ९; म॰ नि॰ १.२८३; २.३३९)।  
सत्तसन्ताने च ओलोकेन्ता पठमं इन्द्रियपरिपाकापरिपाकं ओलोकेन्ति, इन्द्रियपरिपाकञ्च ञत्वा आसयादीनं अनुरूपेन धम्मदेसनत्थं ततो आसयानुसयचरितानि ओलोकेन्ति, तस्मापि पठमं इन्द्रियपरोपरियत्तञाणं उद्दिट्ठं, तदनन्तरं आसयानुसयञाणं। धम्मं देसेन्ता च यस्मा पाटिहारियेन विनेतब्बानं पाटिहारियं करोन्ति, तस्मा आसयानुसयञाणानन्तरं यमकपाटिहारिये ञाणं उद्दिट्ठं। इमेसं तिण्णं ञाणानं हेतुपरिदीपनत्थं तदनन्तरं महाकरुणाञाणं उद्दिट्ठं। महाकरुणाञाणस्स परिसुद्धभावपरिदीपनत्थं तदनन्तरं सब्बञ्ञुतञ्ञाणं उद्दिट्ठं। सब्बञ्ञुस्सापि सब्बधम्मानं आवज्जनपटिबद्धभावपरिदीपनत्थं सब्बञ्ञुतञ्ञाणस्स अनावरियभावपरिदीपनत्थञ्च तदनन्तरं अनावरणञाणं उद्दिट्ठन्ति वेदितब्बं।  
इन्द्रियपरोपरियत्तञाणन्ति एत्थ उपरि ‘‘सत्तान’’न्ति पदं इधेव आहरित्वा ‘‘सत्तानं इन्द्रियपरोपरियत्तञाण’’न्ति योजेतब्बं। परानि च अपरानि च परापरानीति वत्तब्बे सन्धिवसेन रो-कारं कत्वा परोपरानीति वुच्चति। परोपरानं भावो परोपरियं, परोपरियमेव परोपरियत्तं, वेनेय्यसत्तानं सद्धादीनं पञ्चन्नं इन्द्रियानं परोपरियत्तं इन्द्रियपरोपरियत्तं, इन्द्रियपरोपरियत्तस्स ञाणं इन्द्रियपरोपरियत्तञाणं, इन्द्रियानं उत्तमानुत्तमभावञाणन्ति अत्थो। ‘‘इन्द्रियवरोवरियत्तञाण’’न्तिपि पाठो। वरानि च अवरियानि च वरोवरियानि, वरोवरियानं भावो वरोवरियत्तन्ति योजेतब्बं। अवरियानीति च न उत्तमानीति अत्थो। अथ वा परानि च ओपरानि च परोपरानि, तेसं भावो परोपरियत्तन्ति योजेतब्बं। ओपरानीति च ओरानीति वुत्तं होति, लामकानीति अत्थो, ‘‘परोपरा यस्स समेच्च धम्मा’’तिआदीसु (सु॰ नि॰ ४७९) विय। ‘‘इन्द्रियपरोपरियत्ते ञाण’’न्ति भुम्मवचनेनापि पाठो।  
६९. सत्तानं आसयानुसये ञाणन्ति एत्थ रूपादीसु खन्धेसु छन्दरागेन सत्ता विसत्ताति सत्ता। वुत्तञ्हेतं भगवता –  
‘‘रूपे खो, राध, यो छन्दो यो रागो या नन्दी या तण्हा, तत्र सत्तो तत्र विसत्तो, तस्मा ‘सत्तो’ति वुच्चति। वेदनाय सञ्ञाय सङ्खारेसु विञ्ञाणे यो छन्दो यो रागो या नन्दी या तण्हा, तत्र सत्तो तत्र विसत्तो, तस्मा ‘सत्तो’ति वुच्चती’’ति (सं॰ नि॰ ३.१६१)।  
अक्खरचिन्तका पन अत्थं अविचारेत्वा ‘‘नाममत्तमेत’’न्ति इच्छन्ति। येपि अत्थं विचारेन्ति, ते सत्वयोगेन सत्ताति इच्छन्ति, तेसं सत्तानं। आसयन्ति निस्सयन्ति एतं इति आसयो, मिच्छादिट्ठिया, सम्मादिट्ठिया वा कामादीहि, नेक्खम्मादीहि वा परिभावितस्स सन्तानस्सेतं अधिवचनं। सत्तसन्ताने अनुसेन्ति अनुपवत्तन्तीति अनुसया, थामगतानं कामरागादीनं एतं अधिवचनं। आसयो च अनुसयो च आसयानुसयो। जातिग्गहणेन च द्वन्दसमासवसेन च एकवचनं वेदितब्बं। यस्मा चरिताधिमुत्तियो आसयानुसयसङ्गहिता, तस्मा उद्देसे चरिताधिमुत्तीसु ञाणानि आसयानुसयञाणेनेव सङ्गहेत्वा ‘‘आसयानुसये ञाण’’न्ति वुत्तं। येनेव हि अधिप्पायेन उद्देसो कतो, तेनेव अधिप्पायेन निद्देसो कतोति।  
७०. यमकपाटिहीरे ञाणन्ति एत्थ अग्गिक्खन्धउदकधारादीनं अपुब्बं अचरिमं सकिंयेव पवत्तितो यमकं, अस्सद्धियादीनं पटिपक्खधम्मानं हरणतो पाटिहीरं, यमकञ्च तं पाटिहीरञ्चाति यमकपाटिहीरं।  
७१. महाकरुणासमापत्तिया ञाणन्ति एत्थ परदुक्खे सति साधूनं हदयकम्पनं करोतीति करुणा, किनाति वा परदुक्खं हिंसति विनासेतीति करुणा, किरीयति वा दुक्खितेसु फरणवसेन पसारीयतीति करुणा, फरणकम्मवसेन कम्मगुणवसेन च महती करुणा महाकरुणा, समापज्जन्ति एतं महाकारुणिकाति समापत्ति, महाकरुणा च सा समापत्ति चाति महाकरुणासमापत्ति। तस्सं महाकरुणासमापत्तियं, तंसम्पयुत्तं ञाणं।  
७२-७३. सब्बञ्ञुतञ्ञाणं अनावरणञाणन्ति एत्थ पञ्चनेय्यपथप्पभेदं सब्बं अञ्ञासीति सब्बञ्ञू, सब्बञ्ञुस्स भावो सब्बञ्ञुता, सा एव ञाणं ‘‘सब्बञ्ञुताञाण’’न्ति वत्तब्बे ‘‘सब्बञ्ञुतञ्ञाण’’न्ति वुत्तं। सङ्खतासङ्खतादिभेदा सब्बधम्मा हि सङ्खारो विकारो लक्खणं निब्बानं पञ्ञत्तीति पञ्चेव नेय्यपथा होन्ति। सब्बञ्ञूति च कमसब्बञ्ञू, सकिंसब्बञ्ञू, सततसब्बञ्ञू, सत्तिसब्बञ्ञू, ञातसब्बञ्ञूति पञ्चविधा सब्बञ्ञुनो सियुं। कमेन सब्बजाननकालासम्भवतो कमसब्बञ्ञुता न होति, सकिं सब्बारम्मणगहणाभावतो सकिंसब्बञ्ञुता न होति, चक्खुविञ्ञाणादीनं यथारम्मणचित्तसम्भवतो भवङ्गचित्तविरोधतो युत्तिअभावतो च सततसब्बञ्ञुता न होति, परिसेसतो सब्बजाननसमत्थत्ता सत्तिसब्बञ्ञुता वा सिया, विदितसब्बधम्मत्ता ञातसब्बञ्ञुता वा सिया। सत्तिसब्बञ्ञुनो सब्बजाननत्तं नत्थीति तम्पि न युज्जति।  
‘‘न तस्स अद्दिट्ठमिधत्थि किञ्चि, अथो अविञ्ञातमजानितब्बं।  
सब्बं अभिञ्ञासि यदत्थि नेय्यं, तथागतो तेन समन्तचक्खू’’ति॥ (महानि॰ १५६; चूळनि॰ मोघराजमाणवपुच्छानिद्देस ८५; पटि॰ म॰ १.२०८) –  
वुत्तत्ता ञातसब्बञ्ञुत्तमेव युज्जति। एवञ्हि सति किच्चतो असम्मोहतो कारणसिद्धितो आवज्जनपटिबद्धतो सब्बञ्ञुत्तमेव होतीति। आवज्जनपटिबद्धत्ता एव हि नत्थि एतस्स आवरणन्ति अनावरणं, तदेव अनावरणञाणन्ति वुच्चतीति।  
इमानि तेसत्तति ञाणानीति सावकेहि साधारणासाधारणवसेन उद्दिट्ठानि इमानि तेसत्तति ञाणानि। इमेसं तेसत्ततिया ञाणानन्ति आदितो पट्ठाय वुत्तानं इमेसं तेसत्ततिञाणानं। उब्बाहनत्थे चेतं सामिवचनं। तेसत्ततीनन्तिपि पाठो। ‘‘तेसत्ततिया’’ति वत्तब्बे एकस्मिं बहुवचनं वेदितब्बं। सत्तसट्ठि ञाणानीतिआदितो पट्ठाय सत्तसट्ठि ञाणानि। सावकसाधारणानीति सवनन्ते अरियाय जातिया जातत्ता सावका, समानं धारणमेतेसन्ति साधारणानि, तथागतानं सावकेहि साधारणानि सावकसाधारणानि। छ ञाणानीति अन्ते उद्दिट्ठानि छ ञाणानि। असाधारणानि सावकेहीति सावकेहि असाधारणानि तथागतानंयेव ञाणानीति।  
सद्धम्मप्पकासिनिया पटिसम्भिदामग्ग-अट्ठकथाय  
ञाणकथामातिकुद्देसवारवण्णना निट्ठिता।  
१. सुतमयञाणनिद्देसवण्णना  


## विस्सज्जनुद्देसवण्णना

१. इदानि यथानिक्खित्तेन उद्देसेन सङ्गहिते धम्मे पभेदतो दस्सेतुं कथं सोतावधाने पञ्ञा सुतमये ञाणन्तिआदि निद्देसवारो आरद्धो। तत्थ यं वुत्तं, ‘‘सोतावधाने पञ्ञा सुतमये ञाण’’न्ति , तं कथं होतीति? अयं कथेतुकम्यतापुच्छा। पञ्चविधा हि पुच्छा – अदिट्ठजोतनापुच्छा, दिट्ठसंसन्दनापुच्छा, विमतिच्छेदनापुच्छा, अनुमतिपुच्छा, कथेतुकम्यतापुच्छाति। तासं इदं नानत्तं –  
कतमा अदिट्ठजोतनापुच्छा? (महानि॰ १५०; चूळनि॰ पुण्णकमाणवपुच्छानिद्देस १२) पकतिया लक्खणं अञ्ञातं होति अदिट्ठं अतुलितं अतीरितं अविभूतं अविभावितं, तस्स ञाणाय दस्सनाय तुलनाय तीरणाय विभूताय विभावनत्थाय पञ्हं पुच्छति, अयं अदिट्ठजोतनापुच्छा।  
कतमा दिट्ठसंसन्दनापुच्छा? (महानि॰ १५०; चूळनि॰ पुण्णकमाणवपुच्छानिद्देस १२) पकतिया लक्खणं ञातं होति दिट्ठं तुलितं तीरितं विभूतं विभावितं, सो अञ्ञेहि पण्डितेहि सद्धिं संसन्दनत्थाय पञ्हं पुच्छति, अयं दिट्ठसंसन्दनापुच्छा।  
कतमा विमतिच्छेदनापुच्छा? (महानि॰ १५०; चूळनि॰ पुण्णकमाणवपुच्छानिद्देस १२) पकतिया संसयपक्खन्दो होति विमतिपक्खन्दो द्वेळ्हकजातो ‘‘एवं नु खो, ननु खो, किं नु खो, कथं नु खो’’ति? सो विमतिच्छेदनत्थाय पञ्हं पुच्छति, अयं विमतिच्छेदनापुच्छा।  
कतमा अनुमतिपुच्छा? भगवा भिक्खूनं अनुमतिया पञ्हं पुच्छति – ‘‘तं किं मञ्ञथ, भिक्खवे, रूपं निच्चं वा अनिच्चं वा’’ति? ‘‘अनिच्चं, भन्ते’’। ‘‘यं पनानिच्चं, दुक्खं वा तं सुखं वा’’ति? ‘‘दुक्खं, भन्ते’’। ‘‘यं पनानिच्चं दुक्खं विपरिणामधम्मं, कल्लं नु तं समनुपस्सितुं ‘एतं मम, एसोहमस्मि, एसो मे अत्ता’’ति? ‘‘नो हेतं, भन्ते’’ति (महाव॰ २१), अयं अनुमतिपुच्छा।  
कतमा कथेतुकम्यतापुच्छा? भगवा भिक्खूनं कथेतुकम्यताय पञ्हं पुच्छति – ‘‘चत्तारोमे , भिक्खवे, सतिपट्ठाना। कतमे चत्तारो’’ति (सं॰ नि॰ ५.३९०)? अयं कथेतुकम्यतापुच्छाति। तासु अयं थेरस्स कथेतुकम्यतापुच्छाति वेदितब्बा।  
इदानि समातिकुद्देसाय कथेतुकम्यतापुच्छाय ‘‘इमे धम्मा अभिञ्ञेय्याति सोतावधानं, तंपजानना पञ्ञा सुतमये ञाण’’न्तिआदयो सोळस विस्सज्जनुद्देसा। तत्थ इमे धम्मा अभिञ्ञेय्याति ‘‘देसयन्तस्सा’’ति पाठसेसो। इमे धम्मा अभिजानितब्बाति सत्थुनो, अञ्ञतरस्स वा गरुट्ठानियस्स सब्रह्मचारिस्स धम्मं देसयन्तस्स पुब्बे वुत्तनयेन सोतावधानं सुतं सोतावधानं नाम। तंपजानना पञ्ञा तस्स सुतस्स पजानना परियायपरिच्छिन्दकपञ्ञा सुतमये ञाणं नामाति अत्थो। तस्स पजानना तंपजाननाति सामिवचनसमासो। तं पजाननाति विभत्तिविपल्लासवसेन उपयोगवचनं वा। अभिञ्ञेय्याति च सभावलक्खणावबोधवसेन सोभनेनाकारेन जानितब्बा। परिञ्ञेय्याति सामञ्ञलक्खणावबोधवसेन किच्चसमापनवसेन च ब्यापित्वा जानितब्बा। भावेतब्बाति वड्ढेतब्बा। सच्छिकातब्बाति पच्चक्खं कातब्बा। दुविधा हि सच्छिकिरिया पटिलाभसच्छिकिरिया आरम्मणसच्छिकिरिया च। पच्चनीकसमुदाचारवसेन परिहानियसङ्खातं हानं भजन्तीति हानभागिया। तदनुधम्मताय सतिया सण्ठानवसेन ठानसङ्खातं ठितिं भजन्तीति ठितिभागिया। उपरिविसेसाधिगमवसेन विसेसं भजन्तीति विसेसभागिया। अनिब्बिद्धपुब्बं अप्पदालितपुब्बं लोभक्खन्धं दोसक्खन्धं मोहक्खन्धं निब्बिज्झति पदालेतीति अरियमग्गो निब्बेधो नाम, निब्बिदासहगतानं सञ्ञामनसिकारानं समुदाचारवसेन तं निब्बेधं भजन्तीति निब्बेधभागिया।  
सब्बे सङ्खाराति सब्बे सप्पच्चया धम्मा। ते हि सङ्खतसङ्खारा नाम। पच्चयेहि सङ्गम्म करीयन्तीति सङ्खारा, ते एव पच्चयेहि सङ्गम्म कतत्ता सङ्खताति विसेसेत्वा वुत्ता। कम्मनिब्बत्ता तेभूमकरूपारूपधम्मा अभिसङ्खतसङ्खाराति अट्ठकथासु (विसुद्धि॰ २.५८७; विभ॰ अट्ठ॰ २२६ सङ्खारपदनिद्देस) वुत्ता। तेपि ‘‘अनिच्चा व सङ्खारा’’तिआदीसु (सं॰ नि॰ १.१८६; २.१४३; दी॰ नि॰ २.२२१, २७२) सङ्खतसङ्खारेसु सङ्गहं गच्छन्ति। ‘‘अविज्जागतो अयं, भिक्खवे, पुरिसपुग्गलो पुञ्ञञ्चेव सङ्खारं अभिसङ्खरोती’’तिआदीसु (सं॰ नि॰ २.५१) अविज्जापच्चया सङ्खाराव आगता तेभूमिककुसलाकुसलचेतना अभिसङ्खरणकसङ्खारा नाम। ‘‘यावतिका अभिसङ्खारस्स गति, तावतिकं गन्त्वा अक्खाहतं मञ्ञे अट्ठासी’’तिआदीसु आगतं कायिकं चेतसिकं वीरियं पयोगाभिसङ्खारो नाम। ‘‘सञ्ञावेदयितनिरोधं समापन्नस्स खो, आवुसो विसाख, भिक्खुनो पठमं निरुज्झति वचीसङ्खारो, ततो कायसङ्खारो, ततो चित्तसङ्खारो’’तिआदीसु (म॰ नि॰ १.४६४) आगता वितक्कविचारा। वाचं सङ्खरोन्तीति वचीसङ्खारा। अस्सासपस्सासा कायेन सङ्खरीयन्तीति कायसङ्खारा। सञ्ञा च वेदना च चित्तेन सङ्खरीयन्तीति चित्तसङ्खारा। इध पन सङ्खतसङ्खारा अधिप्पेता।  
अनिच्चाति हुत्वा अभावट्ठेन। दुक्खाति पीळनट्ठेन। सब्बे धम्माति निब्बानम्पि अन्तोकत्वा वुत्ता। अनत्ताति अवसवत्तनट्ठेन। इदं दुक्खं अरियसच्चन्तिआदीसु ‘‘दुक्खसमुदयो दुक्खनिरोधो’’ति वत्तब्बे ‘‘दुक्खसमुदयं दुक्खनिरोध’’न्ति लिङ्गविपल्लासो कतो। यस्मा पन बुद्धादयो अरिया पटिविज्झन्ति, तस्मा अरियसच्चानीति वुच्चन्ति। यथाह ‘‘चत्तारिमानि, भिक्खवे, अरियसच्चानि…पे॰… इमानि खो, भिक्खवे, चत्तारि अरियसच्चानि। अरिया इमानि पटिविज्झन्ति, तस्मा अरियसच्चानीति वुच्चन्ती’’ति। अरियस्स सच्चानीतिपि अरियसच्चानि। यथाह ‘‘सदेवके लोके…पे॰… सदेवमनुस्साय तथागतो अरियो, तस्मा अरियसच्चानीति वुच्चन्ती’’ति (सं॰ नि॰ ५.१०९८)। एतेसं अभिसम्बुद्धत्ता अरियभावसिद्धितोपि अरियसच्चानि। यथाह ‘‘इमेसं खो, भिक्खवे, चतुन्नं अरियसच्चानं यथाभूतं अभिसम्बुद्धत्ता तथागतो अरहं सम्मासम्बुद्धो अरियोति वुच्चती’’ति (सं॰ नि॰ ५.१०९३)। अरियानि सच्चानीतिपि अरियसच्चानि। अरियानीति अवितथानि, अविसंवादकानीति अत्थो। यथाह ‘‘इमानि खो, भिक्खवे, चत्तारि अरियसच्चानि तथानि अवितथानि अनञ्ञथानि, तस्मा अरियसच्चानीति वुच्चन्ती’’ति (सं॰ नि॰ ५.१०९७)। सच्चानीति को सच्चट्ठोति चे? यो पञ्ञाचक्खुना उपपरिक्खमानानं मायाव विपरीतो, मरीचीव विसंवादको, तित्थियानं परिकप्पितअत्ताव अनुपलब्भसभावो च न होति, अथ खो बाधनपभवसन्तिनिय्यानप्पकारेन तच्छाविपरीतभूतभावेन अरियञाणस्स गोचरो होतियेव। एस अग्गिलक्खणं विय लोकपकति विय च तच्छाविपरीतभूतभावो सच्चट्ठोति वेदितब्बो। यथाह ‘‘इदं दुक्खन्ति, भिक्खवे, तथमेतं अवितथमेतं अनञ्ञथमेत’’न्ति (सं॰ नि॰ ५.१०९०) वित्थारो। अपिच –  
नाबाधकं यतो दुक्खं, दुक्खा अञ्ञं न बाधकं।  
बाधकत्तनियामेन, ततो सच्चमिदं मतं॥  
तं विना नाञ्ञतो दुक्खं, न होति न च तं ततो।  
दुक्खहेतु नियामेन, इति सच्चं विसत्तिका॥  
नाञ्ञा निब्बानतो सन्ति, सन्तं न च न तं यतो।  
सन्तभावनियामेन, ततो सच्चमिदं मतं॥  
मग्गा अञ्ञं न निय्यानं, अनिय्यानो न चापि सो।  
तच्छनिय्यानभावेन, इति सो सच्चसम्मतो॥  
इति तच्छाविपल्लास-भूतभावं चतूस्वपि।  
दुक्खादीस्वविसेसेन, सच्चट्ठं आहु पण्डिताति॥  
सो पनायं सच्चसद्दो अनेकेसु अत्थेसु दिस्सति। सेय्यथिदं – ‘‘सच्चं भणे न कुज्झेय्या’’तिआदीसु (ध॰ प॰ २२४) वाचासच्चे। ‘‘सच्चे ठिता समणब्राह्मणा चा’’तिआदीसु (जा॰ २.२१.४३३) विरतिसच्चे। ‘‘कस्मा नु सच्चानि वदन्ति नाना, पवादियासे कुसलावदाना’’तिआदीसु (सु॰ नि॰ ८९१) दिट्ठिसच्चे। ‘‘एकञ्हि सच्चं न दुतीयमत्थि, यस्मिं पजा नो विवदे पजान’’न्तिआदीसु (सु॰ नि॰ ८९०; महानि॰ ११९) परमत्थसच्चे निब्बाने चेव मग्गे च। ‘‘चतुन्नं सच्चानं कति कुसला कति अकुसला’’तिआदीसु (विभ॰ २१६) अरियसच्चे। स्वायमिधापि अरियसच्चे पवत्ततीति।  
निद्देसवारसङ्गहितस्स विस्सज्जनुद्देसस्स  
अत्थवण्णना निट्ठिता।  


## अभिञ्ञेय्यनिद्देसवण्णना

२. इदानि विस्सज्जनुद्देससङ्गहिते धम्मे पभेदतो दस्सेतुं कथं इमे धम्मा अभिञ्ञेय्यातिआदि निद्देसवारो आरद्धो। तत्थ अभिञ्ञेय्यनिद्देसादीसु पञ्चसु आदितो एककादिवसेन दस दस विस्सज्जनानि दसुत्तरपरियायेन संसन्देत्वा उद्दिट्ठानि। तेसु अभिञ्ञेय्यनिद्देसे ताव सब्बे सत्ताति कामभवादीसु सञ्ञाभवादीसु एकवोकारभवादीसु च सब्बभवेसु सब्बे सत्ता। आहारट्ठितिकाति आहारतो ठिति एतेसन्ति आहारट्ठितिका। ठितीति चेत्थ सकक्खणे अत्थिता अधिप्पेता। इति सब्बसत्तानं ठितिहेतु आहारो ना एको धम्मो अधिकेन ञाणेन जानितब्बो। पच्चये हि अभिञ्ञाते पच्चयुप्पन्नापि अभिञ्ञाता होन्ति उभिन्नम्पि अञ्ञमञ्ञापेक्खत्ता। एतेन ञातपरिञ्ञा वुत्ता होति। ननु च एवं सन्ते यं वुत्तं ‘‘असञ्ञसत्ता देवा अहेतुका अनाहारा अफस्सका’’तिआदि (विभ॰ १०१७), तं विरुज्झतीति। तञ्च न विरुज्झति। तेसञ्हि झानं आहारोति। एवं सन्तेपि ‘‘चत्तारोमे, भिक्खवे, आहारा भूतानं वा सत्तानं ठितिया, सम्भवेसीनं वा अनुग्गहाय। कतमे चत्तारो? कबळीकारो आहारो ओळारिको वा सुखुमो वा, फस्सो दुतियो, मनोसञ्चेतना ततिया, विञ्ञाणं चतुत्थ’’न्ति (सं॰ नि॰ २.११) इदं विरुज्झतीति। इदम्पि न विरुज्झति। एतस्मिञ्हि सुत्ते निप्परियायेन आहारलक्खणाव धम्मा आहाराति वुत्ता। इध पन परियायेन पच्चयो आहारोति वुत्तो। सब्बसङ्खतधम्मानञ्हि पच्चयो लद्धुं वट्टति, सो च यं यं फलं जनेति, तं तं आहरति नाम। तस्मा आहारोति वुच्चति। तेनेवाह –  
‘‘अविज्जम्पाहं, भिक्खवे, साहारं वदामि, नो अनाहारं। को च, भिक्खवे, अविज्जाय आहारो? ‘पञ्च नीवरणा’तिस्स वचनीयं। पञ्च नीवरणेपाहं, भिक्खवे, साहारे वदामि, नो अनाहारे। को च, भिक्खवे, पञ्चन्नं नीवरणानं आहारो। ‘अयोनिसो मनसिकारो’तिस्स वचनीय’’न्तिआदि (अ॰ नि॰ १०.६१)। अयं इध अधिप्पेतो।  
एतस्मिञ्हि पच्चयाहारे गहिते परियायाहारोपि निप्परियायाहारोपि सब्बो गहितोव होति।  
तत्थ असञ्ञभवे पच्चयाहारो लब्भति। अनुप्पन्ने हि बुद्धे तित्थायतने पब्बजित्वा वायोकसिणे परिकम्मं कत्वा चतुत्थज्झानं निब्बत्तेत्वा ततो वुट्ठाय ‘‘धी चित्तं, धी चित्तं, चित्तस्स नाम अभावोयेव साधु। चित्तञ्हि निस्साय वधबन्धनादिपच्चयं दुक्खं उप्पज्जति, चित्ते असति नत्थेत’’न्ति खन्तिं रुचिं उप्पादेत्वा अपरिहीनज्झाना कालंकत्वा असञ्ञभवे निब्बत्तन्ति। यो यस्स इरियापथो मनुस्सलोके पणिहितो अहोसि, सो तेन इरियापथेन निब्बत्तित्वा पञ्च कप्पसतानि तिट्ठति। एत्तकं अद्धानं निपन्नो विय निसिन्नो विय ठितो विय होति। एवरूपानञ्च सत्तानं पच्चयाहारो लब्भति। ते हि यं झानं भावेत्वा निब्बत्ता , तदे नेसं पच्चयो होति। यथा जियावेगेन खित्तसरो याव जियावेगो अत्थि, ताव गच्छति, एवं याव झानपच्चयो अत्थि, ताव तिट्ठन्ति। तस्मिं निट्ठिते खीणवेगो सरो विय पतन्ति।  
ये पन ते नेरयिका ‘‘नेवुट्ठानफलूपजीविनो न पुञ्ञफलूपजीविनो’’ति वुत्ता, तेसं को आहारोति? तेसं कम्ममेव आहारोति। किं पञ्च आहारा अत्थीति? ‘‘पञ्च, न पञ्चा’’ति इदं न वत्तब्बं। ननु ‘‘पच्चयो आहारो’’ति वुत्तो, तस्मा येन कम्मेन ते निरये निब्बत्ता, तदेव तेसं ठितिपच्चयत्ता आहारो। यं सन्धाय इदं वुत्तं ‘‘न ताव कालं करोति, याव न तं पापकम्मं ब्यन्ती होती’’ति (अ॰ नि॰ ३.३६; म॰ नि॰ ३.२५०)। तस्मा आहारट्ठितिकाति पच्चयट्ठितिकाति अत्थो। कबळीकारं आहारं आरब्भाति चेत्थ विवादो न कातब्बो। मुखे उप्पन्नखेळोपि हि तेसं आहारकिच्चं साधेति। खेळो हि निरये दुक्खवेदनीयो हुत्वा पच्चयो होति, सग्गे सुखवेदनीयो। इति कामभवे निप्परियायेन चत्तारो आहारा, रूपारूपभवेसु ठपेत्वा असञ्ञभवं सेसानं तयो , असञ्ञानञ्चेव अवसेसानञ्च पच्चयाहारोति इमिना आहारेन सब्बे सत्ता आहारट्ठितिका।  
सब्बे सत्ताति च पुग्गलाधिट्ठाना धम्मदेसना, सब्बे सङ्खाराति अधिप्पायो। भगवतोपि हि धम्मपुग्गलानं वसेन चतुब्बिधा देसना – धम्माधिट्ठाना धम्मदेसना, धम्माधिट्ठाना पुग्गलदेसना, पुग्गलाधिट्ठाना पुग्गलदेसना, पुग्गलाधिट्ठाना धम्मदेसनाति। ‘‘नाहं, भिक्खवे, अञ्ञं एकधम्मम्पि समनुपस्सामि, यं एवं भावितं कम्मनियं होति, यथयिदं चित्तं। चित्तं, भिक्खवे, भावितं कम्मनियं होती’’ति (अ॰ नि॰ १.२२) एवरूपी धम्माधिट्ठाना धम्मदेसना। ‘‘अट्ठानमेतं, भिक्खवे, अनवकासो यं दिट्ठिसम्पन्नो पुग्गलो कञ्चि सङ्खारं निच्चतो उपगच्छेय्य, नेतं ठानं विज्जती’’ति (अ॰ नि॰ १.२६८) एवरूपी धम्माधिट्ठाना पुग्गलदेसना। ‘‘एकपुग्गलो, भिक्खवे, लोके उप्पज्जमानो उप्पज्जति बहुजनहिताय बहुजनसुखाय लोकानुकम्पाय अत्थाय हिताय सुखाय देवमनुस्सान’’न्ति (अ॰ नि॰ १.१७०, ३०९), एवरूपी पुग्गलाधिट्ठाना पुग्गलदेसना। ‘‘एकपुग्गलस्स भिक्खवे, पातुभावा महतो चक्खुस्स पातुभावो होती’’ति (अ॰ नि॰ १.१७५-१८६) एवरूपी पुग्गलाधिट्ठाना धम्मदेसना। तासु इध पुग्गलाधिट्ठाना धम्मदेसना । उपरि याव दसका धम्मानंयेव गहितत्ता सत्तग्गहणेन धम्मग्गहणं कतन्ति वेदितब्बं, विसेसेन वा सत्तसन्तानपरियापन्नधम्मानंयेव अधिकेन ञाणेन सभावतो उपपरिक्खितब्बत्ता सत्तग्गहणं कतन्ति वेदितब्बं, सङ्खारे उपादाय सत्तोति पञ्ञत्तिमत्तसम्भवतो वा फलोपचारेन सङ्खारा ‘‘सत्ता’’ति वुत्ताति वेदितब्बं। न हि कोचि सत्तो पच्चयट्ठितिको अत्थि अञ्ञत्र सङ्खारेहि, वोहारवसेन पन एवं वुच्चति। एवमेतेन ञातपरिञ्ञा वुत्ता होति।  
द्वे धातुयोति सङ्खता च धातु असङ्खता च धातु। तत्थ अनेकेहि पच्चयेहि सङ्गम्म कता पञ्चक्खन्धा सङ्खता धातु, केहिचि पच्चयेहि अकतं निब्बानं असङ्खता धातु।  
तिस्सो धातुयोति कामधातु रूपधातु अरूपधातु (विभ॰ १८१-१८२)। तत्थ कतमा कामधातु? हेट्ठतो अवीचिनिरयं परियन्तं करित्वा उपरितो परनिम्मितवसवत्ती देवे अन्तोकरित्वा यं एतस्मिं अन्तरे एत्थावचरा एत्थ परियापन्ना खन्धा धातू आयतना रूपा वेदना सञ्ञा सङ्खारा विञ्ञाणं। अयं वुच्चति कामधातु (विभ॰ १८२; ध॰ स॰ १२८७)। तत्थ कतमा रूपधातु? हेट्ठतो ब्रह्मलोकं परियन्तं करित्वा उपरितो अकनिट्ठे देवे अन्तोकरित्वा यं एतस्मिं अन्तरे एत्थावचरा एत्थ परियापन्ना समापन्नस्स वा उपपन्नस्स वा दिट्ठधम्मसुखविहारिस्स वा चित्तचेतसिका धम्मा। अयं वुच्चति रूपधातु। तत्थ कतमा अरूपधातु? हेट्ठतो आकासानञ्चायतनूपगे देवे परियन्तं करित्वा उपरितो नेवसञ्ञानासञ्ञायतनूपगे देवे अन्तोकरित्वा यं एतस्मिं अन्तरे एत्थावचरा एत्थ परियापन्ना समापन्नस्स वा उपपन्नस्स वा दिट्ठधम्मसुखविहारिस्स वा चित्तचेतसिका धम्मा। अयं वुच्चति अरूपधातु। अट्ठकथायं पन ‘‘कामधातूति कामभवो पञ्चक्खन्धा लब्भन्ति, रूपधातूति रूपभवो पञ्चक्खन्धा लब्भन्ति। अरूपधातूति अरूपभवो चत्तारो खन्धा लब्भन्ती’’ति वुत्तं। अयं दसुत्तरपरियायेन योजना।  
सङ्गीतिपरियायेन पन ‘‘तिस्सो कुसलधातुयो – नेक्खम्मधातु अब्यापादधातु अविहिंसाधातु। अपरापि तिस्सो धातुयो – रूपधातु अरूपधातु निरोधधातु। अपरापि तिस्सो धातुयो – हीना धातु मज्झिमा धातु पणीता धातू’’ति (दी॰ नि॰ १.३.३०५) वुत्ता धातुयोपि एत्थ युज्जन्ति (विभ॰ १८१-१८२)। नेक्खम्मपटिसंयुत्तो तक्को वितक्को…पे॰… सम्मासङ्कप्पो। अयं वुच्चति नेक्खम्मधातु। सब्बेपि कुसला धम्मा नेक्खम्मधातु। अब्यापादपटिसंयुत्तो तक्को वितक्को…पे॰… सम्मासङ्कप्पो अब्यापादधातु। या सत्तेसु मेत्ति मेत्तायना मेत्तायितत्तं मेत्ताचेतोविमुत्ति। अयं वुच्चति अब्यापादधातु। अविहिंसापटिसंयुत्तो तक्को वितक्को…पे॰… सम्मासङ्कप्पो अविहिंसाधातु। या सत्तेसु करुणा करुणायना करुणायितत्तं करुणाचेतोविमुत्ति। अयं वुच्चति अविहिंसाधातु (विभ॰ १८२)। रूपारूपधातुयो वुत्तायेव। निरोधधातु निब्बानं। हीना धातु द्वादसाकुसलचित्तुप्पादा, मज्झिमा धातु अवसेसा तेभूमकधम्मा। पणीता धातु नव लोकुत्तरधम्मा। सब्बापि च निज्जीवट्ठेन धातु।  
चत्तारि अरियसच्चानीति दुक्खं अरियसच्चं, दुक्खसमुदयं अरियसच्चं, दुक्खनिरोधं अरियसच्चं, दुक्खनिरोधगामिनी पटिपदा अरियसच्चं। इमेसं वण्णना सच्चविस्सज्जनेसुयेव भविस्सति।  
पञ्च विमुत्तायतनानीति अत्तनो हितत्थाय परेहि पवत्तितधम्मदेसनासवनं, परेसं हितत्थाय अत्तनो यथासुतधम्मदेसना, यथासुतस्स धम्मस्स सज्झायकरणं, यथासुतस्स धम्मस्स चेतसा अनुवितक्कनं, कसिणासुभादीसु अनुकूलं आरम्मणन्ति, इमानि पञ्च विमुच्चनकारणानि। यथाह –  
‘‘इध, भिक्खवे, भिक्खुनो सत्था धम्मं देसेति अञ्ञतरो वा गरुट्ठानियो सब्रह्मचारी, यथा यथा खो, भिक्खवे, भिक्खुनो सत्था धम्मं देसेति अञ्ञतरो वा गरुट्ठानियो सब्रह्मचारी, तथा तथा सो तस्मिं धम्मे अत्थपटिसंवेदी च होति धम्मपटिसंवेदी च, तस्स अत्थपटिसंवेदिनो धम्मपटिसंवेदिनो पामोज्जं जायति, पमुदितस्स पीति जायति, पीतिमनस्स कायो पस्सम्भति, पस्सद्धकायो सुखं वेदेति, सुखिनो चित्तं समाधियति, इदं पठमं विमुत्तायतनं।  
‘‘पुन चपरं, भिक्खवे, भिक्खुनो न हेव खो सत्था धम्मं देसेति अञ्ञतरो वा गरुट्ठानियो सब्रह्मचारी, अपि च खो यथासुतं यथापरियत्तं धम्मं वित्थारेन परेसं देसेति। यथा यथा खो, भिक्खवे, भिक्खुनो…पे॰… सुखिनो चित्तं समाधियति। इदं दुतियं विमुत्तायतनं।  
‘‘पुन चपरं, भिक्खवे, भिक्खुनो नहेव खो सत्था धम्मं देसेति अञ्ञतरो वा गरुट्ठानियो सब्रह्मचारी, नापि यथासुतं यथापरियत्तं धम्मं वित्थारेन परेसं देसेति, अपि च खो यथासुतं यथापरियत्तं धम्मं वित्थारेन सज्झायं करोति। यथा यथा खो, भिक्खवे, भिक्खुनो…पे॰… सुखिनो चित्तं समाधियति। इदं ततियं विमुत्तायतनं।  
‘‘पुन चपरं, भिक्खवे, भिक्खुनो नहेव खो सत्था धम्मं देसेति अञ्ञतरो वा गरुट्ठानियो सब्रह्मचारी, नापि यथासुतं यथापरियत्तं धम्मं वित्थारेन परेसं देसेति, नापि यथासुतं यथापरियत्तं धम्मं वित्थारेन सज्झायं करोति, अपि च खो यथासुतं यथापरियत्तं धम्मं चेतसा अनुवितक्केति अनुविचारेति मनसानुपेक्खति। यथा यथा खो, भिक्खवे, भिक्खुनो…पे॰… सुखिनो चित्तं समाधियति। इदं चतुत्थं विमुत्तायतनं।  
‘‘पुन चपरं, भिक्खवे, भिक्खुनो नहेव खो सत्था धम्मं देसेति अञ्ञतरो वा गरुट्ठानियो सब्रह्मचारी, नापि यथासुतं यथापरियत्तं धम्मं वित्थारेन परेसं देसेति, नापि यथासुतं यथापरियत्तं धम्मं वित्थारेन सज्झायं करोति, नापि यथासुतं यथापरियत्तं धम्मं चेतसा अनुवितक्केति अनुविचारेति मनसानुपेक्खति, अपि च ख्वस्स अञ्ञतरं समाधिनिमित्तं सुग्गहितं होति सुमनसिकतं सूपधारितं सुप्पटिविद्धं पञ्ञाय, यथा यथा खो, भिक्खवे, भिक्खुनो अञ्ञतरं समाधिनिमित्तं सुग्गहितं होति सुमनसिकतं सूपधारितं सुप्पटिविद्धं पञ्ञाय तथा तथा सो तस्मिं धम्मे अत्थपटिसंवेदी च होति धम्मपटिसंवेदी च। तस्स अत्थपटिसंवेदिनो धम्मपटिसंवेदिनो पामोज्जं जायति , पमुदितस्स पीति जायति, पीतिमनस्स कायो पस्सम्भति, पस्सद्धकायो सुखं वेदेति, सुखिनो चित्तं समाधियति। इदं पञ्चमं विमुत्तायतन’’न्ति (अ॰ नि॰ ५.२६; दी॰ नि॰ ३.३२२)।  
छ अनुत्तरियानीति एत्थ नत्थि एतेसं उत्तरन्ति अनुत्तरानि, अनुत्तरानि एव अनुत्तरियानि, जेट्ठकानीति अत्थो। वुत्तञ्हेतं भगवता –  
‘‘छयिमानि (अ॰ नि॰ ६.८, ३०), भिक्खवे, अनुत्तरियानि। कतमानि छ? दस्सनानुत्तरियं, सवनानुत्तरियं, लाभानुत्तरियं, सिक्खानुत्तरियं, पारिचरियानुत्तरियं, अनुस्सतानुत्तरियन्ति।  
‘‘कतमञ्च, भिक्खवे, दस्सनानुत्तरियं? इध, भिक्खवे, एकच्चो हत्थिरतनम्पि दस्सनाय गच्छति, अस्सरतनम्पि दस्सनाय गच्छति, मणिरतनम्पि दस्सनाय गच्छति, उच्चावचं वा पन दस्सनाय गच्छति, समणं वा ब्राह्मणं वा मिच्छादिट्ठिकं मिच्छापटिपन्नं दस्सनाय गच्छति। अत्थेतं, भिक्खवे, दस्सनं, नेतं नत्थीति वदामि। तञ्च खो एतं, भिक्खवे, दस्सनं हीनं गम्मं पोथुज्जनिकं अनरियं अनत्थसंहितं न निब्बिदाय न विरागाय न निरोधाय न उपसमाय न अभिञ्ञाय न सम्बोधाय न निब्बानाय संवत्तति। यो च खो, भिक्खवे, तथागतं वा तथागतसावकं वा दस्सनाय गच्छति निविट्ठसद्धो निविट्ठपेमो एकन्तगतो अभिप्पसन्नो। एतदानुत्तरियं, भिक्खवे, दस्सनानं सत्तानं विसुद्धिया सोकपरिदेवानं समतिक्कमाय दुक्खदोमनस्सानं अत्थङ्गमाय ञायस्स अधिगमाय निब्बानस्स सच्छिकिरियाय, यदिदं तथागतं वा तथागतसावकं वा दस्सनाय गच्छति निविट्ठसद्धो निविट्ठपेमो एकन्तगतो अभिप्पसन्नो। इदं वुच्चति, भिक्खवे, दस्सनानुत्तरियं। इति दस्सनानुत्तरियं।  
‘‘सवनानुत्तरियञ्च कथं होति? इध, भिक्खवे, एकच्चो भेरिसद्दम्पि सवनाय गच्छति, वीणासद्दम्पि सवनाय गच्छति, गीतसद्दम्पि सवनाय गच्छति, उच्चावचं वा पन सवनाय गच्छति, समणस्स वा ब्राह्मणस्स वा मिच्छादिट्ठिकस्स मिच्छापटिपन्नस्स धम्मस्सवनाय गच्छति। अत्थेतं, भिक्खवे, सवनं, नेतं नत्थीति वदामि । तञ्च खो एतं, भिक्खवे, सवनं हीनं…पे॰… न निब्बानाय संवत्तति। यो च खो, भिक्खवे, तथागतस्स वा तथागतसावकस्स वा धम्मस्सवनाय गच्छति निविट्ठसद्धो निविट्ठपेमो एकन्तगतो अभिप्पसन्नो। एतदानुत्तरियं, भिक्खवे, सवनानं सत्तानं विसुद्धिया…पे॰… निब्बानस्स सच्छिकिरियाय, यदिदं तथागतस्स वा तथागतसावकस्स वा धम्मस्सवनाय गच्छति निविट्ठसद्धो निविट्ठपेमो एकन्तगतो अभिप्पसन्नो। इदं वुच्चति, भिक्खवे, सवनानुत्तरियं। इति दस्सनानुत्तरियं, सवनानुत्तरियं।  
‘‘लाभानुत्तरियञ्च कथं होति? इध, भिक्खवे, एकच्चो पुत्तलाभम्पि लभति, दारलाभम्पि लभति, धनलाभम्पि लभति, उच्चावचं वा पन लाभम्पि लभति। समणे वा ब्राह्मणे वा मिच्छादिट्ठिके मिच्छापटिपन्ने सद्धं पटिलभति। अत्थेसो, भिक्खवे, लाभो, नेसो नत्थीति वदामि। सो च खो एसो, भिक्खवे, लाभो हीनो…पे॰… न निब्बानाय संवत्तति। यो च खो, भिक्खवे, तथागते वा तथागतसावके वा सद्धं पटिलभति निविट्ठसद्धो निविट्ठपेमो एकन्तगतो अभिप्पसन्नो। एतदानुत्तरियं, भिक्खवे, लाभानं सत्तानं विसुद्धिया…पे॰… निब्बानस्स सच्छिकिरियाय, यदिदं तथागते वा तथागतसावके वा सद्धं पटिलभति निविट्ठसद्धो निविट्ठपेमो एकन्तगतो अभिप्पसन्नो। इदं वुच्चति, भिक्खवे, लाभानुत्तरियं । इति दस्सनानुत्तरियं, सवनानुत्तरियं, लाभानुत्तरियं।  
‘‘सिक्खानुत्तरियञ्च कथं होति? इध, भिक्खवे, एकच्चो हत्थिस्मिम्पि सिक्खति, अस्सस्मिम्पि सिक्खति, रथस्मिम्पि सिक्खति, धनुस्मिम्पि सिक्खति, थरुस्मिम्पि सिक्खति, उच्चावचं वा पन सिक्खति, समणस्स वा ब्राह्मणस्स वा मिच्छादिट्ठिकस्स मिच्छापटिपन्नस्स सिक्खति। अत्थेसा, भिक्खवे, सिक्खा, नेसा नत्थीति वदामि। सा च खो एसा, भिक्खवे, सिक्खा हीना…पे॰… न निब्बानाय संवत्तति। यो च खो, भिक्खवे, तथागतप्पवेदिते धम्मविनये अधिसीलम्पि सिक्खति, अधिचित्तम्पि सिक्खति, अधिपञ्ञम्पि सिक्खति निविट्ठसद्धो निविट्ठपेमो एकन्तगतो अभिप्पसन्नो। एतदानुत्तरियं, भिक्खवे , सिक्खानं सत्तानं विसुद्धिया…पे॰… निब्बानस्स सच्छिकिरियाय, यदिदं तथागतप्पवेदिते धम्मविनये अधिसीलम्पि सिक्खति, अधिचित्तम्पि सिक्खति, अधिपञ्ञम्पि सिक्खति निविट्ठसद्धो निविट्ठपेमो एकन्तगतो अभिप्पसन्नो। इदं वुच्चति, भिक्खवे, सिक्खानुत्तरियं। इति दस्सनानुत्तरियं, सवनानुत्तरियं, लाभानुत्तरियं, सिक्खानुत्तरियं।  
‘‘पारिचरियानुत्तरियञ्च कथं होति? इध, भिक्खवे, एकच्चो खत्तियम्पि परिचरति, ब्राह्मणम्पि परिचरति, गहपतिम्पि परिचरति, उच्चावचं वा पन परिचरति, समणं वा ब्राह्मणं वा मिच्छादिट्ठिकं मिच्छापटिपन्नं परिचरति। अत्थेसा, भिक्खवे, पारिचरिया, नेसा नत्थीति वदामि। सा च खो एसा, भिक्खवे, पारिचरिया हीना…पे॰… न निब्बानाय संवत्तति। यो च खो, भिक्खवे, तथागतं वा तथागतसावकं वा परिचरति निविट्ठसद्धो निविट्ठपेमो एकन्तगतो अभिप्पसन्नो। एतदानुत्तरियं, भिक्खवे, पारिचरियानं सत्तानं विसुद्धिया…पे॰… निब्बानस्स सच्छिकिरियाय, यदिदं तथागतं वा तथागतसावकं वा परिचरति निविट्ठसद्धो निविट्ठपेमो एकन्तगतो अभिप्पसन्नो। इदं वुच्चति, भिक्खवे, पारिचरियानुत्तरियं। इति दस्सनानुत्तरियं, सवनानुत्तरियं, लाभानुत्तरियं, सिक्खानुत्तरियं, पारिचरियानुत्तरियं।  
‘‘अनुस्सतानुत्तरियञ्च कथं होति? इध, भिक्खवे, एकच्चो पुत्तलाभम्पि अनुस्सरति, दारलाभम्पि अनुस्सरति, धनलाभम्पि अनुस्सरति, उच्चावचं वा पन अनुस्सरति, समणं वा ब्राह्मणं वा मिच्छादिट्ठिकं मिच्छापटिपन्नं अनुस्सरति। अत्थेसा, भिक्खवे, अनुस्सति, नेसा नत्थीति वदामि। सा च खो एसा, भिक्खवे, अनुस्सति हीना…पे॰… न निब्बानाय संवत्तति। यो च खो, भिक्खवे, तथागतं वा तथागतसावकं वा अनुस्सरति निविट्ठसद्धो निविट्ठपेमो एकन्तगतो अभिप्पसन्नो। एतदानुत्तरियं, भिक्खवे, अनुस्सतीनं सत्तानं विसुद्धिया…पे॰… निब्बानस्स सच्छिकिरियाय, यदिदं तथागतं वा तथागतसावकं वा अनुस्सरति निविट्ठसद्धो निविट्ठपेमो एकन्तगतो अभिप्पसन्नो। इदं वुच्चति, भिक्खवे, अनुस्सतानुत्तरियं। इमानि खो, भिक्खवे, छ अनुत्तरियानी’’ति (अ॰ नि॰ ६.३०)।  
सत्त निद्दसवत्थूनीति एत्थ नत्थि एतस्स दसाति निद्दसो। निद्दसस्स निद्दसभावस्स वत्थूनि कारणानि निद्दसवत्थूनि। खीणासवो हि दसवस्सकाले परिनिब्बुतो पुन पटिसन्धिया अभावा पुन दसवस्सो न होतीति निद्दसोति वुच्चति। न केवलञ्च दसवस्सोव न होति, नववस्सोपि…पे॰… एकमुहुत्तिकोपि न होतियेव। न केवलञ्च दसवस्सकाले परिनिब्बुतो, सत्तवस्सिककाले परिनिब्बुतोपि निस्सत्तो निद्दसो निमुहुत्तो होतियेव। तित्थियसमये उप्पन्नवोहारं पन सासने खीणासवस्स आरोपेत्वा तत्थ तादिसस्स अभावं, इध च सब्भावं दस्सेन्तो भगवा तादिससभावस्स कारणानि ‘‘सत्त निद्दसवत्थूनी’’ति आह। यथाह –  
‘‘सत्तिमानि, भिक्खवे, निद्दसवत्थूनि। कतमानि सत्त? इध, भिक्खवे, भिक्खु सिक्खासमादाने तिब्बच्छन्दो होति, आयतिञ्च सिक्खासमादाने अविगतपेमो। धम्मनिसन्तिया तिब्बच्छन्दो होति, आयतिञ्च धम्मनिसन्तिया अविगतपेमो। इच्छाविनये तिब्बच्छन्दो होति, आयतिञ्च इच्छाविनये अविगतपेमो। पटिसल्लाने तिब्बच्छन्दो होति, आयतिञ्च पटिसल्लाने अविगतपेमो। वीरियारम्भे तिब्बच्छन्दो होति, आयतिञ्च वीरियारम्भे अविगतपेमो । सतिनेपक्के तिब्बच्छन्दो होति, आयतिञ्च सतिनेपक्के अविगतपेमो। दिट्ठिपटिवेधे तिब्बच्छन्दो होति, आयतिञ्च दिट्ठिपटिवेधे अविगतपेमो। इमानि खो, भिक्खवे, सत्त निद्दसवत्थूनी’’ति (अ॰ नि॰ ७.२०)।  
थेरोपि तथेव देसनं उद्धरित्वा ‘‘सत्त निद्दसवत्थूनी’’ति आह।  
अट्ठ अभिभायतनानीति एत्थ अभिभुय्यमानानि आयतनानि एतेसं झानानन्ति अभिभायतनानि, झानानि। आयतनानीति अधिट्ठानट्ठेन आयतनसङ्खातानि कसिणारम्मणानि। ञाणुत्तरिको हि पुग्गलो विसदञाणो ‘‘किं एत्थ आरम्मणे समापज्जितब्बं। न मय्हं चित्तेकग्गताकरणे भारो अत्थी’’ति, तानि आरम्मणानि अभिभवित्वा समापज्जति, सह निमित्तुप्पादेनेवेत्थ अप्पनं निब्बत्तेतीति अत्थो। एवं उप्पादितानि झानानि ‘‘अभिभायतनानी’’ति वुच्चन्ति।  
‘‘कतमानि (अ॰ नि॰ ८.६५) अट्ठ? अज्झत्तं रूपसञ्ञी एको बहिद्धा रूपानि पस्सति परित्तानि सुवण्णदुब्बण्णानि, ‘तानि अभिभुय्य जानामि पस्सामी’ति एवंसञ्ञी होति। इदं पठमं अभिभायतनं।  
‘‘अज्झत्तं रूपसञ्ञी एको बहिद्धा रूपानि पस्सति अप्पमाणानि सुवण्णदुब्बण्णानि, ‘तानि अभिभुय्य जानामि पस्सामी’ति एवंसञ्ञी होति। इदं दुतियं अभिभायतनं।  
‘‘अज्झत्तं अरूपसञ्ञी एको बहिद्धा रूपानि पस्सति परित्तानि सुवण्णदुब्बण्णानि, ‘तानि अभिभुय्य जानामि पस्सामी’ति एवंसञ्ञी होति। इदं ततियं अभिभायतनं।  
‘‘अज्झत्तं अरूपसञ्ञी एको बहिद्धा रूपानि पस्सति अप्पमाणानि सुवण्णदुब्बण्णानि, ‘तानि अभिभुय्य जानामि पस्सामी’ति एवंसञ्ञी होति। इदं चतुत्थं अभिभायतनं।  
‘‘अज्झत्तं अरूपसञ्ञी एको बहिद्धा रूपानि पस्सति नीलानि नीलवण्णानि नीलनिदस्सनानि नीलनिभासानि। सेय्यथापि नाम उमापुप्फं नीलं नीलवण्णं नीलनिदस्सनं नीलनिभासं, सेय्यथापि वा पन तं वत्थं बाराणसेय्यकं उभतोभागविमट्ठं नीलं नीलवण्णं नीलनिदस्सनं नीलनिभासं, एवमेव अज्झत्तं अरूपसञ्ञी एको बहिद्धा रूपानि पस्सति नीलानि नीलवण्णानि नीलनिदस्सनानि नीलनिभासानि, ‘तानि अभिभुय्य जानामि पस्सामी’ति एवंसञ्ञी होति। इदं पञ्चमं अभिभायतनं।  
‘‘अज्झत्तं अरूपसञ्ञी एको बहिद्धा रूपानि पस्सति पीतानि पीतवण्णानि पीतनिदस्सनानि पीतनिभासानि। सेय्यथापि नाम कणिकारपुप्फं पीतं पीतवण्णं पीतनिदस्सनं पीतनिभासं, सेय्यथापि वा पन तं वत्थं बाराणसेय्यकं उभतोभागविमट्ठं पीतं पीतवण्णं पीतनिदस्सनं पीतनिभासं, एवमेव अज्झत्तं अरूपसञ्ञी एको बहिद्धा रूपानि पस्सति पीतानि पीतवण्णानि पीतनिदस्सनानि पीतनिभासानि, ‘तानि अभिभुय्य जानामि पस्सामी’ति एवंसञ्ञी होति। इदं छट्ठं अभिभायतनं।  
‘‘अज्झत्तं अरूपसञ्ञी एको बहिद्धा रूपानि पस्सति लोहितकानि लोहितकवण्णानि लोहितकनिदस्सनानि लोहितकनिभासानि। सेय्यथापि नाम बन्धुजीवकपुप्फं लोहितकं लोहितकवण्णं लोहितकनिदस्सनं लोहितकनिभासं, सेय्यथापि वा पन तं वत्थं बाराणसेय्यकं उभतोभागविमट्ठं लोहितकं लोहितकवण्णं लोहितकनिदस्सनं लोहितकनिभासं, एवमेव अज्झत्तं अरूपसञ्ञी एको बहिद्धा रूपानि पस्सति लोहितकानि लोहितकवण्णानि लोहितकनिदस्सनानि लोहितकनिभासानि, ‘तानि अभिभुय्य जानामि पस्सामी’ति एवंसञ्ञी होति। इदं सत्तमं अभिभायतनं।  
‘‘अज्झत्तं अरूपसञ्ञी एको बहिद्धा रूपानि पस्सति ओदातानि ओदातवण्णानि ओदातनिदस्सनानि ओदातनिभासानि। सेय्यथापि नाम ओसधितारका ओदाता ओदातवण्णा ओदातनिदस्सना ओदातनिभासा, सेय्यथापि वा पन तं वत्थं बाराणसेय्यकं उभतोभागविमट्ठं ओदातं ओदातवण्णं ओदातनिदस्सनं ओदातनिभासं, एवमेव अज्झत्तं अरूपसञ्ञी एको बहिद्धा रूपानि पस्सति ओदातानि ओदातवण्णानि ओदातनिदस्सनानि ओदातनिभासानि, ‘तानि अभिभुय्य जानामि पस्सामी’ति एवंसञ्ञी होति। इदं अट्ठमं अभिभायतनं। इमानि अट्ठ अभिभायतनानि (अ॰ नि॰ ८.६५; दी॰ नि॰ ३.३५८)।  
नव अनुपुब्बविहाराति पुब्बं पुब्बं अनु अनुपुब्बं, अनुपुब्बं विहरितब्बतो समापज्जितब्बतो विहारा अनुपुब्बविहारा, अनुपटिपाटिया समापज्जितब्बविहाराति अत्थो।  
‘‘कतमे नव? इध, भिक्खवे, भिक्खु विविच्चेव कामेहि विविच्च अकुसलेहि धम्मेहि सवितक्कं सविचारं विवेकजं पीतिसुखं पठमं झानं उपसम्पज्ज विहरति। वितक्कविचारानं वूपसमा अज्झत्तं सम्पसादनं चेतसो एकोदिभावं अवितक्कं अविचारं समाधिजं पीतिसुखं दुतियं झानं उपसम्पज्ज विहरति। पीतिया च विरागा उपेक्खको च विहरति सतो सम्पजानो, सुखञ्च कायेन पटिसंवेदेति, यं तं अरिया आचिक्खन्ति ‘उपेक्खको सतिमा सुखविहारी’ति, ततियं झानं उपसम्पज्ज विहरति। सुखस्स च पहाना दुक्खस्स च पहाना पुब्बेव सोमनस्सदोमनस्सानं अत्थङ्गमा अदुक्खमसुखं उपेक्खासतिपारिसुद्धिं चतुत्थं झानं उपसम्पज्ज विहरति। सब्बसो रूपसञ्ञानं समतिक्कमा पटिघसञ्ञानं अत्थङ्गमा नानत्तसञ्ञानं अमनसिकारा ‘अनन्तो आकासो’ति आकासानञ्चायतनं उपसम्पज्ज विहरति। सब्बसो आकासानञ्चायतनं समतिक्कम्म ‘अनन्तं विञ्ञाण’न्ति विञ्ञाणञ्चायतनं उपसम्पज्ज विहरति। सब्बसो विञ्ञाणञ्चायतनं समतिक्कम्म ‘नत्थि किञ्ची’ति आकिञ्चञ्ञायतनं उपसम्पज्ज विहरति। सब्बसो आकिञ्चञ्ञायतनं समतिक्कम्म नेवसञ्ञानासञ्ञायतनं उपसम्पज्ज विहरति। सब्बसो नेवसञ्ञानासञ्ञायतनं समतिक्कम्म सञ्ञावेदयितनिरोधं उपसम्पज्ज विहरती’’ति (अ॰ नि॰ ९.३३; दी॰ नि॰ ३.३४३, ३५९) वुत्ता नव अनुपुब्बविहाराव।  
दस निज्जरवत्थूनीति मिच्छादिट्ठादीनि निज्जरयन्ति नासयन्तीति निज्जरानि। वत्थूनीति कारणानि। निज्जरानि च तानि वत्थूनि चाति निज्जरवत्थूनि। सम्मादिट्ठादीनं एतं अधिवचनं।  
‘‘कतमानि (अ॰ नि॰ १०.१०६; दी॰ नि॰ ३.३६०) दस? सम्मादिट्ठिकस्स, भिक्खवे, मिच्छादिट्ठि निज्जिण्णा होति। ये च मिच्छादिट्ठिपच्चया अनेके पापका अकुसला धम्मा सम्भवन्ति, ते चस्स निज्जिण्णा होन्ति, सम्मादिट्ठिपच्चया च अनेके कुसला धम्मा भावनापारिपूरिं गच्छन्ति।  
‘‘सम्मासङ्कप्पस्स, भिक्खवे, मिच्छासङ्कप्पो निज्जिण्णो होति। ये च मिच्छासङ्कप्पपच्चया अनेके पापका अकुसला धम्मा सम्भवन्ति , ते चस्स निज्जिण्णा होन्ति, सम्मासङ्कप्पपच्चया च अनेके कुसला धम्मा भावनापारिपूरिं गच्छन्ति।  
‘‘सम्मावाचस्स, भिक्खवे, मिच्छावाचा निज्जिण्णा होति। ये च मिच्छावाचापच्चया अनेके पापका अकुसला धम्मा सम्भवन्ति, ते चस्स निज्जिण्णा होन्ति, सम्मावाचापच्चया च अनेके कुसला धम्मा भावनापारिपूरिं गच्छन्ति।  
‘‘सम्माकम्मन्तस्स, भिक्खवे, मिच्छाकम्मन्तो निज्जिण्णो होति। ये च मिच्छाकम्मन्तपच्चया अनेके पापका अकुसला धम्मा सम्भवन्ति, ते चस्स निज्जिण्णा होन्ति, सम्माकम्मन्तपच्चया च अनेके कुसला धम्मा भावनापारिपूरिं गच्छन्ति।  
‘‘सम्माआजीवस्स, भिक्खवे, मिच्छाआजीवो निज्जिण्णो होति। ये च मिच्छाआजीवपच्चया अनेके पापका अकुसला धम्मा सम्भवन्ति, ते चस्स निज्जिण्णा होन्ति, सम्माआजीवपच्चया च अनेके कुसला धम्मा भावनापारिपूरिं गच्छन्ति।  
‘‘सम्मावायामस्स, भिक्खवे, मिच्छावायामो निज्जिण्णो होति। ये च मिच्छावायामपच्चया अनेके पापका अकुसला धम्मा सम्भवन्ति, ते चस्स निज्जिण्णा होन्ति, सम्मावायामपच्चया च अनेके कुसला धम्मा भावनापारिपूरिं गच्छन्ति।  
‘‘सम्मासतिस्स, भिक्खवे, मिच्छासति निज्जिण्णा होति। ये च मिच्छासतिपच्चया अनेके पापका अकुसला धम्मा सम्भवन्ति, ते चस्स निज्जिण्णा होन्ति, सम्मासतिपच्चया च अनेके कुसला धम्मा भावनापारिपूरिं गच्छन्ति।  
‘‘सम्मासमाधिस्स, भिक्खवे, मिच्छासमाधि निज्जिण्णो होति। ये च मिच्छासमाधिपच्चया अनेके पापका अकुसला धम्मा सम्भवन्ति, ते चस्स निज्जिण्णा होन्ति, सम्मासमाधिपच्चया च अनेके कुसला धम्मा भावनापारिपूरिं गच्छन्ति।  
‘‘सम्माञाणिस्स, भिक्खवे, मिच्छाञाणं निज्जिण्णं होति। ये च मिच्छाञाणपच्चया अनेके पापका अकुसला धम्मा सम्भवन्ति, ते चस्स निज्जिण्णा होन्ति, सम्माञाणपच्चया च अनेके कुसला धम्मा भावनापारिपूरिं गच्छन्ति।  
‘‘सम्माविमुत्तिस्स , भिक्खवे, मिच्छाविमुत्ति निज्जिण्णा होति। ये च मिच्छाविमुत्तिपच्चया अनेके पापका अकुसला धम्मा सम्भवन्ति, ते चस्स निज्जिण्णा होन्ति, सम्माविमुत्तिपच्चया च अनेके कुसला धम्मा भावनापारिपूरिं गच्छन्ती’’ति (अ॰ नि॰ १०.१०६; दी॰ नि॰ ३.३६०) वुत्तानि दस निज्जरवत्थूनि।  
३. सब्बं, भिक्खवे, अभिञ्ञेय्यन्तिआदि भगवता वुत्तं इध आहरित्वा दस्सितन्ति वेदितब्बं। किञ्च-इति च-कारो पदपूरणमत्ते निपातो। चक्खादीनि तिंस विस्सज्जनानि छसु द्वारेसु एकेकस्मिं पञ्च पञ्च कत्वा द्वारारम्मणपवत्तिक्कमेन निद्दिट्ठानि। तत्थ दुविधं चक्खु – मंसचक्खु पञ्ञाचक्खु च। तेसु बुद्धचक्खु समन्तचक्खु ञाणचक्खु दिब्बचक्खु धम्मचक्खूति पञ्चविधं पञ्ञाचक्खु। ‘‘अद्दसं खो अहं, भिक्खवे, बुद्धचक्खुना लोकं वोलोकेन्तो’’ति (म॰ नि॰ १.२८३; २.३३९; महाव॰ ९) इदं बुद्धचक्खु नाम। ‘‘समन्तचक्खु वुच्चति सब्बञ्ञुतञ्ञाण’’न्ति (चूळनि॰ धोतकमाणवपुच्छानिद्देस ३२; मोघराजमाणवपुच्छानिद्देस ८५) इदं समन्तचक्खु नाम। ‘‘चक्खुं उदपादि ञाणं उदपादी’’ति (सं॰ नि॰ ५.१०८१; महाव॰ १५) इदं ञाणचक्खु नाम। ‘‘अद्दसं खो अहं, भिक्खवे, दिब्बेन चक्खुना विसुद्धेना’’ति (म॰ नि॰ १.२८५) इदं दिब्बचक्खु नाम। ‘‘विरजं वीतमलं धम्मचक्खुं उदपादी’’ति (म॰ नि॰ २.३९५) इदं हेट्ठिममग्गत्तयसङ्खातं ञाणं धम्मचक्खु नाम।  
मंसचक्खुपि ससम्भारचक्खु , पसादचक्खूति दुविधं होति। य्वायं अक्खिकूपके पतिट्ठितो हेट्ठा अक्खिकूपकट्ठिकेन उपरि भमुकट्ठिकेन उभतो अक्खिकूटेहि बहिद्धा अक्खिपखुमेहि परिच्छिन्नो अक्खिकूपकमज्झा निक्खन्तेन न्हारुसुत्तकेन मत्थलुङ्गे आबद्धो सेतकण्हातिकण्हमण्डलविचित्तो मंसपिण्डो, इदं ससम्भारचक्खु नाम। यो पन एत्थ सितो एत्थ पटिबद्धो चतुन्नं महाभूतानं उपादाय पसादो, इदं पसादचक्खु नाम। इदमिधाधिप्पेतं। तदेतं तस्स ससम्भारचक्खुनो सेतमण्डलपरिक्खित्तस्स कण्हमण्डलस्स मज्झे अभिमुखे ठितानं सरीरसण्ठानुप्पत्तिदेसे दिट्ठिमण्डले सत्तसु पिचुपटलेसु आसित्ततेलं पिचुपटलानि विय सत्त अक्खिपटलानि ब्यापेत्वा पमाणतो मुग्गविदलमत्तं चक्खुविञ्ञाणादीनं यथारहं वत्थुद्वारभावं साधयमानं तिट्ठति। तं चक्खतीति चक्खु, रूपं अस्सादेति विभावेति चाति अत्थो। रूपयन्तीति रूपा, वण्णविकारं आपज्जमाना हदयङ्गतभावं पकासेन्तीति अत्थो। चक्खुतो पवत्तं विञ्ञाणं, चक्खुस्स वा विञ्ञाणं चक्खुविञ्ञाणं। फुसतीति फस्सो। उपसग्गेन पदं मण्डेत्वा सम्फस्सोति वुत्तं। चक्खुतो पवत्तो सम्फस्सो चक्खुसम्फस्सो। चक्खुसम्फस्सपच्चयाति चक्खुविञ्ञाणसम्पयुत्तफस्सपच्चया। वेदयितन्ति विन्दनं, वेदनाति अत्थो। तदेव सुखयतीति सुखं, यस्सुप्पज्जति, तं सुखितं करोतीति अत्थो। सुट्ठु वा खादति, खनति च कायचित्ताबाधन्ति सुखं। दुक्खयतीति दुक्खं, यस्सुप्पज्जति, तं दुक्खितं करोतीति अत्थो। न दुक्खं न सुखन्ति अदुक्खमसुखं। म-कारो पदसन्धिवसेन वुत्तो। सो पन चक्खुसम्फस्सो अत्तना सम्पयुत्ताय वेदनाय सहजात अञ्ञमञ्ञनिस्सय विपाकआहारसम्पयुत्तअत्थिअविगतवसेन अट्ठधा पच्चयो होति, सम्पटिच्छनसम्पयुत्ताय अनन्तरसमनन्तरअनन्तरूपनिस्सयनत्थिविगतवसेनपञ्चधा, सन्तीरणादिसम्पयुत्तानं उपनिस्सयवसेनेव पच्चयो होति।  
सुणातीति सोतं। तं ससम्भारसोतबिलस्स अन्तो तनुतम्बलोमाचिते अङ्गुलिवेधकसण्ठाने पदेसे सोतविञ्ञाणादीनं यथारहं वत्थुद्वारभावं साधयमानं तिट्ठति। सप्पन्तीति सद्दा, उदाहरीयन्तीति अत्थो। घायतीति घानं। तं ससम्भारघानबिलस्स अन्तो अजपदसण्ठाने पदेसे घानविञ्ञाणादीनं यथारहं वत्थुद्वारभावं साधयमानं तिट्ठति। गन्धयन्तीति गन्धा, अत्तनो वत्थुं सूचेन्तीति अत्थो। जीवितमव्हायतीति जिव्हा, सायनट्ठेन वा जिव्हा। सा ससम्भारजिव्हाय अतिअग्गमूलपस्सानि वज्जेत्वा उपरिमतलमज्झे भिन्नउप्पलदलग्गसण्ठाने पदेसे जिव्हाविञ्ञाणादीनं यथारहं वत्थुद्वारभावं साधयमाना तिट्ठति। रसन्ति ते सत्ताति रसा, अस्सादेन्तीति अत्थो। कुच्छितानं सासवधम्मानं आयोति कायो। आयोति उप्पत्तिदेसो। सो यावता इमस्मिं काये उपादिण्णप्पवत्ति नाम अत्थि, तत्थ येभुय्येन कायपसादो कायविञ्ञाणादीनं यथारहं वत्थुद्वारभावं साधयमानो तिट्ठति। फुसीयन्तीति फोट्ठब्बा। मुनातीति मनो, विजानातीति अत्थो। अत्तनो लक्खणं धारेन्तीति धम्मा । मनोति सहावज्जनं भवङ्गं। धम्माति द्वादसपभेदा धम्मारम्मणा धम्मा। मनोविञ्ञाणन्ति जवनमनोविञ्ञाणं। मनोसम्फस्सोति तंसम्पयुत्तो फस्सो। सो सम्पयुत्ताय वेदनाय विपाकपच्चयवज्जेहि सेसेहि सत्तहि पच्चयो होति, अनन्तराय तेहेव, सेसानं उपनिस्सयवसेनेव पच्चयो होति।  
रूपादीनि पञ्च विस्सज्जनानि खन्धवसेन निद्दिट्ठानि। सीतादीहि रुप्पति पीळीयतीति रूपं। वेदयतीति वेदना। सञ्जानातीति सञ्ञा। सङ्खरोन्तीति सङ्खारा। विजानातीति विञ्ञाणं। चक्खादीनि धम्मविचारपरियन्तानि दस छक्कवसेन, सट्ठि विस्सज्जनानि पियरूपसातरूपवसेन निद्दिट्ठानि। चक्खुसम्फस्सजादिका वेदना तंतंसम्पयुत्ताव। रूपेसु सञ्ञा रूपसञ्ञा। सञ्चेतयतीति सञ्चेतना, अभिसन्दहतीति अत्थो। तसतीति तण्हा, पिपासतीति अत्थो। वितक्केतीति वितक्को, वितक्कनं वा वितक्को, ऊहनन्ति वुत्तं होति। आरम्मणे तेन चित्तं विचरतीति विचारो, विचरणं वा विचारो, अनुसञ्चरणन्ति वुत्तं होति।  
४. पथवीधातादीनि छ विस्सज्जनानि संखित्तेन नामरूपववत्थानवसेन निद्दिट्ठानि। पत्थटत्ता पथवी। अप्पेति, आपीयति, अप्पायतीति वा आपो। तेजयतीति तेजो। वायतीति वायो। न कस्सति न निकस्सति, कसितुं छिन्दितुं भिन्दितुं वा न सक्काति आकासो। निस्सत्तट्ठेन धातु।  
पथवीकसिणादीनि दस विस्सज्जनानि कसिणभावनावसेन निद्दिट्ठानि। कसिणन्ति सकलफरणवसेन कसिणमण्डलम्पि तस्मिं उपट्ठितनिमित्तम्पि तदारम्मणं झानम्पि वुच्चति। इध पन झानं अधिप्पेतं। आदिम्हि चत्तारि महाभूतकसिणारम्मणानि झानानि, ततो परानि चत्तारि वण्णकसिणारम्मणानि। आकासकसिणन्ति परिच्छेदाकासो, तदारम्मणञ्च झानं, कसिणुग्घाटिमाकासो, तदारम्मणञ्च आकासानञ्चायतनं। विञ्ञाणकसिणन्ति आकासानञ्चायतनविञ्ञाणं, तदारम्मणञ्च विञ्ञाणञ्चायतनं।  
केसादीनि द्वत्तिंस विस्सज्जनानि द्वत्तिंसाकारकम्मट्ठानवसेन निद्दिट्ठानि। तेसु पन केसादीसु पटिकूलतो उपट्ठितेसु कायगतासतिवसेन असुभकम्मट्ठानं होति, वण्णतो उपट्ठितेसु कसिणकम्मट्ठानं होति, धातुतो उपट्ठितेसु चतुधातुववत्थानकम्मट्ठानं होति, केसातिआदीनि च पटिकूलतो वण्णतो वा उपट्ठितानं तदारम्मणानि झानानि, धातुतो उपट्ठितस्स ते च कोट्ठासा तदारम्मणा च धातुभावना वेदितब्बा।  
केसा उभोसु पस्सेसु कण्णचूळिकाहि पुरतो नलाटन्तेन, पच्छतो च गलवाटकेन परिच्छिन्ना सीसकटाहवेठनचम्मे वीहग्गमत्तं पविसित्वा ठिता अनेकसतसहस्ससङ्खा।  
लोमा ठपेत्वा केसादीनं पतिट्ठितोकासं हत्थतलपादतलानि च येभुय्येन सरीरचम्मे नवनवुतिया लोमकूपसहस्सेसु लिक्खामत्तं पविसित्वा ठिता।  
नखा अङ्गुलीनं अग्गपिट्ठेसु ठिता वीसति।  
दन्ता द्वीसु हणुकट्ठिकेसु ठिता येभुय्येन द्वत्तिंस।  
तचो सकलसरीरं परियोनन्धित्वा पाकटकिलोमकस्स उपरि छविया हेट्ठा ठितं चम्मं।  
मंसं साधिकानि तीणि अट्ठिसतानि अनुलिम्पित्वा ठितानि नवमंसपेसिसतानि।  
न्हारू सकलसरीरे अट्ठीनि आबन्धित्वा ठितानि नव न्हारुसतानि।  
अट्ठी सकलसरीरे हेट्ठा अट्ठीनं उपरि ठितानि साधिकानि तीणि अट्ठिसतानि।  
अट्ठिमिञ्जा तेसं तेसं अट्ठीनं अब्भन्तरे ठिता मिञ्जा।  
वक्कं गलवाटका निक्खन्तेन एकमूलेन थोकं गन्त्वा द्विधा भिन्नेन थूलन्हारुना विनिबद्धा हुत्वा हदयमंसं परिक्खिपित्वा ठिता द्वे मंसपिण्डिका।  
हदयं सरीरब्भन्तरे द्विन्नं थनानं मज्झे ठितं अन्तो चित्तसन्निस्सयं अड्ढपसतमत्तलोहितपुण्णं पुन्नागट्ठिपतिट्ठानमत्तावाटकं हदयमंसं।  
यकनं द्विन्नं थनानं अब्भन्तरे दक्खिणपस्सं निस्साय ठितं यमकमंसपटलं।  
किलोमकं हदयवक्कानि पटिच्छादेत्वा ठितं पटिच्छन्नकिलोमकसङ्खातञ्च सकलसरीरे चम्मस्स हेट्ठतो मंसं परियोनन्धित्वा ठितं अप्पटिच्छन्नकिलोमकसङ्खातञ्चाति दुविधं परियोनहनमंसं।  
पिहकं हदयस्स वामपस्से उदरपटलस्स मत्थकपस्सं निस्साय ठितं उदरजिव्हामंसं।  
पप्फासं सरीरब्भन्तरे द्विन्नं थनानं अन्तरे हदययकनानं उपरि छादेत्वा ओलम्बन्तं ठितं द्वत्तिंसमंसखण्डप्पभेदं पप्फासमंसं।  
अन्तं उपरि गलवाटके हेट्ठा करीसमग्गे विनिबन्धत्ता गलवाटककरीसमग्गपरियन्ते सरीरब्भन्तरे ठिता पुरिसस्स द्वत्तिंसहत्था इत्थिया अट्ठवीसतिहत्था एकवीसतिया ठानेसु ओभग्गा अन्तवट्टि।  
अन्तगुणं अन्तभोगे एकतो अगलन्ते आबन्धित्वा एकवीसतिया अन्तभोगानं अन्तरा ठितं बन्धनं।  
उदरियं दन्तमुसलसञ्चुण्णितं जिव्हाहत्थपरिवत्तितं खेळलालापलिबुद्धं तंखणविगतवण्णगन्धरसादिसम्पदं तन्तवायखलिसुवानवमथुसदिसं निपतित्वा पित्तसेम्हवातपलिवेठितं हुत्वा उदरग्गिसन्तापवेगकुथितं किमिकुलाकुलं उपरूपरि फेणबुब्बुळकानि मुञ्चन्तं परमकसम्बुकदुग्गन्धजेगुच्छभावं आपज्जित्वा आमासयसङ्खाते उपरिनाभिअन्तपटले ठितं नानप्पकारकं असितपीतखायितसायितं।  
करीसं पक्कासयसङ्खाते हेट्ठा नाभिपिट्ठिकण्टकमूलानं अन्तरे उब्बेधेन अट्ठङ्गुलमत्ते अन्तावसाने ठितं वच्चं।  
पित्तं हदयमंसपप्फासानं अन्तरे यकनमंसं निस्साय ठितं महाकोसातकीकोसकसदिसे पित्तकोसके ठितं बद्धपित्तसङ्खातञ्च, केसलोमनखदन्तानं मंसविनिमुत्तट्ठानञ्चेव थद्धसुक्खचम्मञ्च ठपेत्वा अवसेसं सरीरं ब्यापेत्वा ठितं अबद्धपित्तसङ्खातञ्चाति दुविधं पित्तं।  
सेम्हं उदरपटले ठितं एकपत्थपूरप्पमाणं सेम्हं।  
पुब्बो खाणुकण्टकपहरणग्गिजालादीहि अभिहते वा सरीरप्पदेसे अब्भन्तरधातुक्खोभवसेन वा उप्पन्नेसु गण्डपीळकादीसु परिपक्कलोहितपरिणामो। लोहितं यकनस्स हेट्ठाभागं पूरेत्वा हदयवक्कपप्फासानं उपरि थोकं थोकं पग्घरन्तं वक्कहदययकनपप्फासे तेमयमानं ठितं एकपत्थपूरमत्तं सन्निचितलोहितसङ्खातञ्च, केसलोमनखदन्तानं मंसविनिमुत्तट्ठानञ्चेव थद्धसुक्खचम्मञ्च ठपेत्वा धमनिजालानुसारेन सब्बं उपादिण्णसरीरं फरित्वा ठितं संसरणलोहितसङ्खातञ्चाति दुविधं लोहितं।  
सेदो अग्गिसन्तापसूरियसन्तापउतुविकारादीहि सन्तत्ते सरीरे सब्बकेसलोमकूपविवरेहि पग्घरणकआपोधातु।  
मेदो थूलस्स सकलसरीरे चम्ममंसन्तरे किसस्स जङ्घमंसादीनि निस्साय ठितो थिनसिनेहो।  
अस्सु सोमनस्सदोमनस्सविसभागाहारउतूहि समुट्ठहित्वा अक्खिकूपके पूरेत्वा तिट्ठन्ती वा पग्घरन्ती वा आपोधातु।  
वसा अग्गिसन्तापसूरियसन्तापउतुविसभागेहि उस्माजातेसु येभुय्येन हत्थतलहत्थपिट्ठिपादतलपादपिट्ठिनासापुटनलाटअंसकूटेसु ठितो विलीनसिनेहो।  
खेळो तथारूपं आहारं पस्सन्तस्स वा सरन्तस्स वा मुखे वा ठपेन्तस्स हदयं वा आकिलायन्तस्स किस्मिञ्चिदेव वा जिगुच्छं उप्पादेन्तस्स भिय्यो उप्पज्जित्वा उभोहि कपोलपस्सेहि ओरुय्ह जिव्हाय तिट्ठमाना फेणमिस्सा आपोधातु।  
सिङ्घाणिका विसभागाहारउतुवसेन सञ्जातधातुक्खोभस्स वा रोदन्तस्स वा अन्तोसीसे मत्थलुङ्गतो गलित्वा तालुमत्थकविवरेन ओतरित्वा नासापुटे पूरेत्वा तिट्ठन्तं वा पग्घरन्तं वा पूति असुचि पिच्छिलं।  
लसिका अट्ठिसन्धीनं अब्भञ्जनकिच्चं साधयमानं असीतिसतसन्धीनं अब्भन्तरे ठितं पिच्छिलकुणपं।  
मुत्तं आहारउतुवसेन वत्थिपुटब्भन्तरे ठिता आपोधातु।  
मत्थलुङ्गं सीसकटाहब्भन्तरे चत्तारो सिब्बिनिमग्गे निस्साय ठितो चतुपिण्डसमोधानो मिञ्जरासि।  
चक्खायतनादीनि द्वादस विस्सज्जनानि द्वादसायतनवसेन निद्दिट्ठानि। आयतनतो, आयानं तननतो, आयतस्स च नयनतो आयतनं। चक्खुरूपादीसु हि तंतंद्वारारम्मणा चित्तचेतसिका धम्मा सेन सेन अनुभवनादिना किच्चेन आयतन्ति उट्ठहन्ति घटन्ति, वायमन्तीति वुत्तं होति। ते च पन आयभूते धम्मे एतानि तनोन्ति, वित्थारेन्तीति वुत्तं होति। इदञ्च अनमतग्गे संसारे पवत्तं अतीव आयतं संसारदुक्खं याव न निवत्तति, ताव नयन्ति, पवत्तयन्तीति वुत्तं होति।  
अपिच निवासट्ठानट्ठेन आकरट्ठेन समोसरणट्ठानट्ठेन सञ्जातिदेसट्ठेन कारणट्ठेन च आयतनं । तथा हि लोके ‘‘इस्सरायतनं वासुदेवायतन’’न्तिआदीसु निवासट्ठानं ‘‘आयतन’’न्ति वुच्चति। ‘‘सुवण्णायतनं रजतायतन’’न्तिआदीसु आकरो। सासने पन ‘‘मनोरमे आयतने, सेवन्ति नं विहङ्गमा’’तिआदीसु (अ॰ नि॰ ५.३८) समोसरणट्ठानं। ‘‘दक्खिणापथो गुन्नं आयतन’’न्तिआदीसु सञ्जातिदेसो। ‘‘तत्र तत्रेव सक्खिभब्बतं पापुणाति सति सतिआयतने’’तिआदीसु (अ॰ नि॰ ३.१०२; ५.२३) कारणं। चक्खुआदीसु चापि ते ते चित्तचेतसिका धम्मा निवसन्ति तदायत्तवुत्तितायाति चक्खादयो नेसं निवासट्ठानं , चक्खादीसु च ते आकिण्णा तन्निस्सयत्ता तदारम्मणत्ता चाति चक्खादयो च नेसं आकरो, तत्थ तत्थ वत्थुद्वारारम्मणवसेन समोसरणतो चक्खादयो च नेसं समोसरणट्ठानं, तंनिस्सयारम्मणभावेन तत्थेव उप्पत्तितो चक्खादयो च नेसं सञ्जातिदेसो, चक्खादीनं अभावे अभावतो चक्खादयो च नेसं कारणन्ति यथावुत्तेनत्थेन चक्खु च तं आयतनञ्चाति चक्खायतनं। एवं सेसानिपि।  
चक्खुधातादीनि अट्ठारस विस्सज्जनानि अट्ठारसधातुवसेन निद्दिट्ठानि। चक्खादीसु एकेको धम्मो यथासम्भवं विदहति, धीयते, विधानं विधीयते, एताय, एत्थ वा धीयतीति धातु। लोकिया हि धातुयो कारणभावेन ववत्थिता हुत्वा सुवण्णरजतादिधातुयो विय सुवण्णरजतादिं, अनेकप्पकारं संसारदुक्खं विदहन्ति। भारहारेहि च भारो विय सत्तेहि धीयन्ते, धारीयन्तीति अत्थो। दुक्खविधानमत्तमेव चेता अवसवत्तनतो। एताहि च करणभूताहि संसारदुक्खं सत्तेहि अनुविधीयति। तथाविहितञ्चेतं एतास्वेव धीयति, ठपीयतीति अत्थो। अपिच यथा तित्थियानं अत्ता नाम सभावतो नत्थि, न एवमेता। एता पन अत्तनो सभावं धारेन्तीति धातुयो। यथा च लोके विचित्ता हरितालमनोसिलादयो सेलावयवा धातुयोति वुच्चन्ति, एवमेतापि धातुयो वियाति धातुयो। विचित्ता हेता ञाणनेय्यावयवाति। यथा वा सरीरसङ्खातस्स समुदायस्स अवयवभूतेसु रससोणितादीसु अञ्ञमञ्ञविसभागलक्खणपरिच्छिन्नेसु धातुसमञ्ञा, एवमेवेतेसुपि पञ्चक्खन्धसङ्खातस्स अत्तभावस्स अवयवेसु धातुसमञ्ञा वेदितब्बा। अञ्ञमञ्ञविसभागलक्खणपरिच्छिन्ना हेते चक्खादयोति। अपिच धातूति निज्जीवमत्तस्सेतं अधिवचनं। तथा हि भगवा ‘‘छधातुरो अयं भिक्खु पुरिसो’’तिआदीसु (म॰ नि॰ ३.३४३-३४४) जीवसञ्ञासमूहननत्थं धातुदेसनं अकासीति। यथावुत्तेनत्थेन चक्खु च तं धातु चाति चक्खुधातु। एवं सेसापि। मनोधातूति च तिस्सो मनोधातुयो। धम्मधातूति वेदनासञ्ञासङ्खारक्खन्धा सोळस सुखुमरूपानि निब्बानञ्च। मनोविञ्ञाणधातूति छसत्तति मनोविञ्ञाणधातुयो।  
चक्खुन्द्रियादीनि बावीसति विस्सज्जनानि बावीसतिन्द्रियवसेन निद्दिट्ठानि। चक्खुमेव दस्सनलक्खणे इन्दट्ठं कारेतीति चक्खुन्द्रियं। सोतमेव सवनलक्खणे इन्दट्ठं कारेतीति सोतिन्द्रियं। घानमेव घायनलक्खणे इन्दट्ठं कारेतीति घानिन्द्रियं। जिव्हा एव सायनलक्खणे इन्दट्ठं कारेतीति जिव्हिन्द्रियं। कायो एव फुसनलक्खणे इन्दट्ठं कारेतीति कायिन्द्रियं। मनते इति मनो, विजानातीति अत्थो। अट्ठकथाचरिया पनाहु – नालिया मिनमानो विय महातुलाय धारयमानो विय च आरम्मणं मनति जानातीति मनो, तदेव मननलक्खणे इन्दट्ठं कारेतीति मनिन्द्रियं।  
जीवन्ति तेन तंसहजाता धम्माति जीवितं, तदेव अनुपालनलक्खणे इन्दट्ठं कारेतीति जीवितिन्द्रियं। तं रूपजीवितिन्द्रियं अरूपजीवितिन्द्रियन्ति दुविधं। सब्बकम्मजरूपसहजं सहजरूपानुपालनं रूपजीवितिन्द्रियं, सब्बचित्तसहजं सहजअरूपानुपालनं अरूपजीवितिन्द्रियं।  
थीयति सङ्घातं गच्छति एतिस्सा गब्भोति इत्थी, इत्थिलिङ्गादीसु इन्दट्ठं कारेतीति इन्द्रियं, नियमतो इत्थिया एव इन्द्रियं इत्थिन्द्रियं।  
पुं-वुच्चति निरयो, पुं सङ्खाते निरये रिसीयति हिंसीयतीति पुरिसो, पुरिसलिङ्गादीसु इन्दट्ठं कारेतीति इन्द्रियं, नियमतो पुरिसस्सेव इन्द्रियं पुरिसिन्द्रियं। द्वीसुपेतेसु एकेकं सभावकस्स एकेकस्स कम्मजरूपसहजं होति।  
कुसलविपाककायविञ्ञाणसम्पयुत्तं सुखं, कायिकसातलक्खणे इन्दट्ठं कारेतीति इन्द्रियं, सुखमेव इन्द्रियं सुखिन्द्रियं।  
अकुसलविपाककायविञ्ञाणसम्पयुत्तं दुक्खं, कायिकअसातलक्खणे इन्दट्ठं कारेतीति इन्द्रियं, दुक्खमेव इन्द्रियं दुक्खिन्द्रियं।  
पीतिसोमनस्सयोगतो सोभनं मनो अस्साति सुमनो, सुमनस्स भावो सोमनस्सं, चेतसिकसातलक्खणे इन्दट्ठं कारेतीति इन्द्रियं, सोमनस्समेव इन्द्रियं सोमनस्सिन्द्रियं।  
दोमनस्सयोगतो दुट्ठु मनो अस्साति, हीनवेदनत्ता वा कुच्छितं मनो अस्साति दुम्मनो, दुम्मनस्स भावो दोमनस्सं, चेतसिकअसातलक्खणे इन्दट्ठं कारेतीति इन्द्रियं, दोमनस्समेव इन्द्रियं दोमनस्सिन्द्रियं। सुखदुक्खाकारपवत्तिं उपेक्खति मज्झत्ताकारसण्ठितत्ता तेनाकारेन पवत्ततीति उपेक्खा, मज्झत्तलक्खणे इन्दट्ठं कारेतीति इन्द्रियं, उपेक्खा एव इन्द्रियं उपेक्खिन्द्रियं।  
सद्दहन्ति एताय, सयं वा सद्दहति, सद्दहनमत्तमेव वा एसाति सद्धा, अस्सद्धियस्स अभिभवनतो अधिपतिअत्थेन इन्द्रियं, अधिमोक्खलक्खणे वा इन्दट्ठं कारेतीति इन्द्रियं, सद्धायेव इन्द्रियं सद्धिन्द्रियं।  
वीरभावो वीरियं, वीरानं वा कम्मं, विधिना वा नयेन ईरयितब्बं पवत्तयितब्बन्ति वीरियं, कोसज्जस्स अभिभवनतो अधिपतिअत्थेन इन्द्रियं, पग्गहणलक्खणे वा इन्दट्ठं कारेतीति इन्द्रियं, वीरियमेव इन्द्रियं वीरियिन्द्रियं।  
सरन्ति ताय, सयं वा सरति, सरणमत्तमेव वा एसाति सति, मुट्ठसच्चस्स अभिभवनतो अधिपतिअत्थेन इन्द्रियं, उपट्ठानलक्खणे वा इन्दट्ठं कारेतीति इन्द्रियं, सति एव इन्द्रियं सतिन्द्रियं।  
आरम्मणे चित्तं सम्मा आधियति ठपेतीति समाधि, विक्खेपस्स अभिभवनतो अधिपतिअत्थेन इन्द्रियं, अविक्खेपलक्खणे वा इन्दट्ठं कारेतीति इन्द्रियं, समाधि एव इन्द्रियं समाधिन्द्रियं।  
‘‘इदं दुक्ख’’न्तिआदिना नयेन अरियसच्चानि पजानातीति पञ्ञा। अट्ठकथायं पन ‘‘अनिच्चं दुक्खमनत्ताति पञ्ञापनवसेन पञ्ञा’’ति वुत्तं। अविज्जाय अभिभवनतो अधिपतिअत्थेन इन्द्रियं, दस्सनलक्खणे वा इन्दट्ठं कारेतीति इन्द्रियं, पञ्ञा एव इन्द्रियं पञ्ञिन्द्रियं।  
अनमतग्गे संसारवट्टे अनञ्ञातं अमतं पदं चतुसच्चधम्ममेव वा जानिस्सामीति पटिपन्नस्स उप्पज्जनतो इन्द्रियट्ठसम्भवतो च अनञ्ञातञ्ञस्सामीतिन्द्रियं। सोतापत्तिमग्गञाणस्सेतं नामं।  
पठममग्गेन ञातं मरियादं अनतिक्कमित्वा तेसंयेव तेन मग्गेन ञातानं चतुसच्चधम्मानमेव जाननतो इन्द्रियट्ठसम्भवतो च आजाननकं इन्द्रियं अञ्ञिन्द्रियं। सोतापत्तिफलादीसु छसु ठानेसु ञाणस्सेतं नामं।  
अञ्ञाताविनो चतुसच्चेसु निट्ठितञाणकिच्चस्स खीणासवस्स उप्पज्जनतो इन्द्रियट्ठसम्भवतो च अञ्ञाताविन्द्रियं, अञ्ञातावीनं वा चतूसु सच्चेसु निट्ठितकिच्चानं चत्तारि सच्चानि पटिविज्झित्वा ठितानं धम्मानं अब्भन्तरे इन्दट्ठसाधनेन अञ्ञाताविन्द्रियं। अरहत्तफलञाणस्सेतं नामं। सब्बानिपेतानि यथायोगं इन्दलिङ्गट्ठेन इन्ददेसितट्ठेन इन्ददिट्ठट्ठेन इन्दसिट्ठट्ठेन इन्दजुट्ठट्ठेन च इन्द्रियानि। भगवा हि सम्मासम्बुद्धो परमिस्सरियभावतो इन्दो, कुसलाकुसलञ्च कम्मं कम्मेसु कस्सचि इस्सरियाभावतो। तेनेवेत्थ कम्मजनितानि इन्द्रियानि कुसलाकुसलकम्मं उल्लिङ्गेन्ति , तेन च सिट्ठानीति इन्दलिङ्गट्ठेन इन्दसिट्ठट्ठेन च इन्द्रियानि। सब्बानेव पनेतानि भगवता मुनिन्देन यथाभूततो पकासितानि अभिसम्बुद्धानि चाति इन्ददेसितट्ठेन इन्ददिट्ठट्ठेन च इन्द्रियानि। तेनेव च भगवता मुनिन्देन कानिचि गोचरासेवनाय, कानिचि भावनासेवनाय सेवितानीति इन्दजुट्ठट्ठेनपि इन्द्रियानि। अपि च आधिपच्चसङ्खातेन इस्सरियट्ठेनपि एतानि इन्द्रियानि। चक्खुविञ्ञाणादिपवत्तियञ्हि चक्खादीनं सिद्धमाधिपच्चं तस्मिं तिक्खे तिक्खत्ता मन्दे च मन्दत्ताति।  
५.  
कामधातुआदीनि द्वादस विस्सज्जनानि भवप्पभेदवसेन निद्दिट्ठानि। कामरागसङ्खातेन कामेन युत्ता धातु कामधातु, कामसङ्खाता वा धातु कामधातु।  
कामं पहाय रूपेन युत्ता धातु रूपधातु, रूपसङ्खाता वा धातु रूपधातु।  
कामञ्च रूपञ्च पहाय अरूपेन युत्ता धातु अरूपधातु, अरूपसङ्खाता वा धातु अरूपधातु।  
ता एव धातुयो पुन भवपरियायेन वुत्ता। भवतीति हि भवोति वुच्चति। सञ्ञाय युत्तो भवो सञ्ञाभवो, सञ्ञासहगतो वा भवो सञ्ञाभवो, सञ्ञा वा एत्थ भवे अत्थीति सञ्ञाभवो। सो कामभवो च असञ्ञाभवमुत्तो रूपभवो च नेवसञ्ञानासञ्ञाभवमुत्तो अरूपभवो च होति।  
न सञ्ञाभवो असञ्ञाभवो, सो रूपभवेकदेसो।  
ओळारिकत्ताभावतो नेवसञ्ञा, सुखुमत्तेन सम्भवतो नासञ्ञाति नेवसञ्ञानासञ्ञा, ताय युत्तो भवो नेवसञ्ञानासञ्ञाभवो। अथ वा ओळारिकाय सञ्ञाय अभावा, सुखुमाय च भावा नेवसञ्ञानासञ्ञा अस्मिं भवेति नेवसञ्ञानासञ्ञाभवो, सो अरूपभवेकदेसो।  
एकेन रूपक्खन्धेन वोकिण्णो भवो एकेन वोकारो अस्स भवस्साति एकवोकारभवो, सो असञ्ञभवोव।  
चतूहि अरूपक्खन्धेहि वोकिण्णो भवो चतूहि वोकारो अस्स भवस्साति चतुवोकारभवो , सो अरूपभवो एव।  
पञ्चहि खन्धेहि वोकिण्णो भवो पञ्चहि वोकारो अस्स भवस्साति पञ्चवोकारभवो, सो कामभवो च रूपभवेकदेसो च होति।  
६. पठमज्झानादीनि द्वादस विस्सज्जनानि झानसमापत्तिवसेन निद्दिट्ठानि। झानन्ति इध ब्रह्मविहारमत्तं अधिप्पेतं। वितक्कविचारपीतिसुखचित्तेकग्गतासम्पयुत्तं पठमं झानं। पीतिसुखचित्तेकग्गतासम्पयुत्तं दुतियं झानं। सुखचित्तेकग्गतासम्पयुत्तं ततियं झानं। उपेक्खाचित्तेकग्गतासम्पयुत्तं चतुत्थं झानं।  
मेदति मेज्जतीति मेत्ता, सिनिय्हतीति अत्थो। मित्ते वा भवा, मित्तस्स वा एसा पवत्तीति मेत्ता, पच्चनीकधम्मेहि मुत्तत्ता आरम्मणे चाधिमुत्तत्ता विमुत्ति, चेतसो विमुत्ति चेतोविमुत्ति, मेत्ता एव चेतोविमुत्ति मेत्ताचेतोविमुत्ति।  
करुणा वुत्तत्था एव।  
मोदन्ति ताय तंसमङ्गिनो, सयं वा मोदति, मोदनमत्तमेव वा तन्ति मुदिता। ‘‘अवेरा होन्तू’’तिआदिब्यापारप्पहानेन मज्झत्तभावूपगमनेन च उपेक्खतीति उपेक्खा। मेत्तादयो तयो ब्रह्मविहारा पठमादीहि तीहि झानेहि युत्ता। उपेक्खाब्रह्मविहारो चतुत्थज्झानेन युत्तो।  
फरणवसेन नत्थि एतस्स अन्तोति अनन्तो। आकासो अनन्तो आकासानन्तो, कसिणुग्घाटिमाकासो । आकासानन्तोयेव आकासानञ्चं, तं आकासानञ्चं अधिट्ठानट्ठेन आयतनमस्स ससम्पयुत्तधम्मस्स झानस्स ‘‘देवानं देवायतनमिवा’’ति आकासानञ्चायतनं। आकासानञ्चायतनमेव समापत्ति आकासानञ्चायतनसमापत्ति। फरणवसेन च नत्थि एतस्स अन्तोति अनन्तं, तं आकासारम्मणं विञ्ञाणं। अनन्तमेव आनञ्चं, विञ्ञाणं आनञ्चं ‘‘विञ्ञाणानञ्च’’न्ति अवत्वा ‘‘विञ्ञाणञ्च’’न्ति वुत्तं। अयञ्हेत्थ रुळ्हिसद्दो। तं विञ्ञाणञ्चं अधिट्ठानट्ठेन आयतनमस्स ससम्पयुत्तधम्मस्स झानस्स ‘‘देवानं देवायतनमिवा’’ति विञ्ञाणञ्चायतनं। नत्थि एतस्स किञ्चनन्ति अकिञ्चनं, अन्तमसो भङ्गमत्तम्पि अस्स अवसिट्ठं नत्थीति वुत्तं होति। अकिञ्चनस्स भावो आकिञ्चञ्ञं। आकासानञ्चायतनविञ्ञाणाभावस्सेतं अधिवचनं। तं आकिञ्चञ्ञं। अधिट्ठानट्ठेन आयतनमस्स ससम्पयुत्तधम्मस्स झानस्स ‘‘देवानं देवायतनमिवा’’ति आकिञ्चञ्ञायतनं। ओळारिकाय सञ्ञाय अभावतो, सुखुमाय च भावतो नेवस्स ससम्पयुत्तधम्मस्स झानस्स सञ्ञा नासञ्ञाति नेवसञ्ञानासञ्ञं। नेवसञ्ञानासञ्ञञ्च तं मनायतनधम्मायतनपरियापन्नत्ता आयतनञ्चाति नेवसञ्ञानासञ्ञायतनं। अथ वा यायमेत्थ सञ्ञा सा पटुसञ्ञाकिच्चं कातुं असमत्थताय नेवसञ्ञा, सङ्खारावसेससुखुमभावेन विज्जमानत्ता नासञ्ञाति नेवसञ्ञानासञ्ञा, नेवसञ्ञानासञ्ञा च सा सेसधम्मानं अधिट्ठानट्ठेन आयतनञ्चाति नेवसञ्ञानासञ्ञायतनं। आकिञ्चञ्ञायतनारम्मणाय समापत्तिया एतं अधिवचनं। न केवलं एत्थ सञ्ञा एदिसी, अथ खो वेदनापि नेववेदना नावेदना। चित्तम्पि नेवचित्तं नाचित्तं। फस्सोपि नेवफस्सो नाफस्सो। एस नयो सेससम्पयुत्तधम्मेसु। सञ्ञासीसेन पनायं देसना कताति।  
अविज्जादीनि द्वादस विस्सज्जनानि पटिच्चसमुप्पादङ्गवसेन निद्दिट्ठानि। पूरेतुं अयुत्तट्ठेन कायदुच्चरितादि अविन्दियं नाम, अलद्धब्बन्ति अत्थो। तं अविन्दियं विन्दतीति अविज्जा। तब्बिपरीततो कायसुचरितादि विन्दियं नाम, तं विन्दियं न विन्दतीति अविज्जा। खन्धानं रासट्ठं, आयतनानं आयतनट्ठं, धातूनं सुञ्ञट्ठं, इन्द्रियानं अधिपतियट्ठं, सच्चानं तथट्ठं अविदितं करोतीति अविज्जा। दुक्खादीनं पीळनादिवसेन वुत्तं चतुब्बिधं चतुब्बिधं अत्थं अविदितं करोतीतिपि अविज्जा, अन्तविरहिते संसारे सब्बयोनिगतिभवविञ्ञाणट्ठितिसत्तावासेसु सत्ते जवापेतीति अविज्जा, परमत्थतो अविज्जमानेसु इत्थिपुरिसादीसु जवति, विज्जमानेसुपि खन्धादीसु न जवतीति अविज्जा, अपि च चक्खुविञ्ञाणादीनं वत्थारम्मणानं पटिच्चसमुप्पादपटिच्चसमुप्पन्नानञ्च धम्मानं छादनतोपि अविज्जा। सङ्खतमभिसङ्खरोन्तीति सङ्खारा। विजानातीति विञ्ञाणं। नमतीति नामं, नामयतीति वा नामं। रुप्पतीति रूपं। आये तनोति , आयतञ्च नयतीति आयतनं। फुसतीति फस्सो। वेदयतीति वेदना। परितस्सतीति तण्हा। उपादियति भुसं गण्हातीति उपादानं। भवति, भावयतीति वा भवो। जननं जाति। जीरणं जरा। मरन्ति एतेनाति मरणं।  
७. दुक्खादीनि अट्ठसतानि अट्ठ च विस्सज्जनानि चतुसच्चयोजनावसेन निद्दिट्ठानि। ‘‘दुक्खं अभिञ्ञेय्य’’न्तिआदीसु हि छन्नं चतुक्कानं वसेन चतुवीसति विस्सज्जनानि ‘‘चक्खु जरामरण’’न्ति पेय्याले ‘‘चक्खु अभिञ्ञेय्यं सोतं अभिञ्ञेय्य’’न्तिआदिना ‘‘जाति अभिञ्ञेय्या’’ति परियोसानेन पञ्चनवुताधिकेन विस्सज्जनसतेन योजेत्वा वुत्तानि। पञ्चनवुताधिकं चतुक्कसतं होति, तेसं चतुक्कानं वसेन असीतिअधिकानि सत्त विस्सज्जनसतानि। ‘‘जरामरणं अभिञ्ञेय्य’’न्तिआदिके चतुक्के ‘‘चत्तारि विस्सज्जनानी’’ति एवं सब्बानि अट्ठ च सतानि अट्ठ च विस्सज्जनानि होन्ति। एत्थ च तस्स तस्स धम्मस्स पधानभूतो पच्चयो समुदयोति वेदितब्बो। सब्बसङ्खारेहि सुञ्ञं निब्बानं निरोधोति वेदितब्बं। अनञ्ञातञ्ञस्सामीतिन्द्रियादीनं तिण्णम्पि हि लोकुत्तरिन्द्रियानं एत्थ अभावं सन्धाय अनञ्ञातञ्ञस्सामीतिन्द्रियनिरोधोतिआदि युज्जति । निरोधगामिनिपटिपदाति च सब्बत्थ अरियमग्गो एव। एवञ्हि वुच्चमाने फलेपि मग्गवोहारसम्भवतो अञ्ञिन्द्रियअञ्ञाताविन्द्रियानम्पि युज्जति। पुन दुक्खादीनं परिञ्ञट्ठादिवसेन अट्ठसतानि अट्ठ च विस्सज्जनानि निद्दिट्ठानि, पुन दुक्खादीनं परिञ्ञापटिवेधट्ठादिवसेन अट्ठसतानि अट्ठ च विस्सज्जनानि निद्दिट्ठानि। परिञ्ञा च सा पटिविज्झितब्बट्ठेन पटिवेधो चाति परिञ्ञापटिवेधो। परिञ्ञापटिवेधोव अत्थो परिञ्ञापटिवेधट्ठो।  
८. पुन तानेव दुक्खादीनि जरामरणपरियन्तानि द्विअधिकानि द्वे पदसतानि समुदयादीहि सत्तहि सत्तहि पदेहि योजेत्वा द्विअधिकानं द्विन्नं अट्ठकसतानं वसेन सहस्सञ्च छ च सतानि सोळस च विस्सज्जनानि निद्दिट्ठानि। तत्थ पधानभूतो पच्चयो समुदयो, तस्स निरोधो समुदयनिरोधो। छन्दो एव रागो छन्दरागो, दुक्खे सुखसञ्ञाय दुक्खस्स छन्दरागो, तस्स निरोधो छन्दरागनिरोधो। दुक्खं पटिच्च उप्पज्जमानं सुखं सोमनस्सं दुक्खस्स अस्सादो। दुक्खस्स अनिच्चता दुक्खस्स विपरिणामधम्मता दुक्खस्स आदीनवो। दुक्खे छन्दरागविनयो छन्दरागप्पहानं दुक्खस्स निस्सरणं। ‘‘यं खो पन किञ्चि भूतं सङ्खतं पटिच्चसमुप्पन्नं निरोधो तस्स निस्सरण’’न्ति (पटि॰ म॰ १.२४) वचनतो निब्बानमेव दुक्खस्स निस्सरणं। ‘‘दुक्खनिरोधो समुदयनिरोधो छन्दरागनिरोधो दुक्खस्स निस्सरण’’न्ति नानासङ्खतपटिपक्खवसेन नानापरियायवचनेहि चतूसु ठानेसु निब्बानमेव वुत्तन्ति वेदितब्बं। केचि पन ‘‘आहारसमुदया दुक्खसमुदयो आहारनिरोधा दुक्खनिरोधो सरसवसेन समुदयनिरोधो, अथ वा उदयब्बयदस्सनेन समुदयनिरोधो सह विपस्सनाय मग्गो छन्दरागनिरोधो’’ति वदन्ति। एवञ्च वुच्चमाने लोकुत्तरिन्द्रियानं अविपस्सनूपगत्ता न सब्बसाधारणं होतीति पठमं वुत्तनयोव गहेतब्बो। लोकुत्तरिन्द्रियेसु हि छन्दरागाभावतोयेव छन्दरागनिरोधोति युज्जति। सरीरे छन्दरागेनेव सरीरेकदेसेसु केसादीसुपि छन्दरागो कतोव होति, जरामरणवन्तेसु छन्दरागेनेव जरामरणेसुपि छन्दरागो कतोव होति। एवं अस्सादादीनवापि योजेतब्बा। पुन दुक्खादीनि जरामरणपरियन्तानि द्विअधिकानि द्वे पदसतानि समुदयादीहि छहि छहि पदेहि योजेत्वा द्विअधिकानं द्विन्नं सत्तकसतानं वसेन नयसहस्सञ्च चत्तारि च सतानि चुद्दस च विस्सज्जनानि निद्दिट्ठानि।  
९. इदानि रूपादीनि जरामरणपरियन्तानि एकाधिकानि द्वे पदसतानि सत्तहि अनुपस्सनाहि योजेत्वा निद्दिसितुं पठमं ताव अनिच्चानुपस्सनादयो सत्त अनुपस्सना निद्दिट्ठा। तानि सब्बानि सत्तहि सुद्धिकअनुपस्सनाविस्सज्जनेहि सद्धिं सहस्सञ्च चत्तारि च सतानि चुद्दस च विस्सज्जनानि होन्ति। अनिच्चन्ति अनुपस्सना अनिच्चानुपस्सना। सा निच्चसञ्ञापटिपक्खा। दुक्खन्ति अनुपस्सना दुक्खानुपस्सना। सा सुखसञ्ञापटिपक्खा। अनत्ताति अनुपस्सना अनत्तानुपस्सना। सा अत्तसञ्ञापटिपक्खा। तिस्सन्नं अनुपस्सनानं परिपूरत्ता निब्बिन्दतीति निब्बिदा, निब्बिदा च सा अनुपस्सना चाति निब्बिदानुपस्सना। सा नन्दिपटिपक्खा। चतस्सन्नं अनुपस्सनानं परिपूरत्ता विरज्जतीति विरागो, विरागो च सो अनुपस्सना चाति विरागानुपस्सना। सा रागपटिपक्खा। पञ्चन्नं अनुपस्सनानं परिपूरत्ता रागं निरोधेतीति निरोधो, निरोधो च सो अनुपस्सना चाति निरोधानुपस्सना। सा समुदयपटिपक्खा। छन्नं अनुपस्सनानं परिपूरत्ता पटिनिस्सज्जतीति पटिनिस्सग्गो, पटिनिस्सग्गो च सो अनुपस्सना चाति पटिनिस्सग्गानुपस्सना। सा आदानपटिपक्खा। लोकुत्तरिन्द्रियानं असतिपि विपस्सनूपगत्ते ‘‘सब्बे सङ्खारा अनिच्चा, सब्बे सङ्खारा दुक्खा, सब्बे धम्मा अनत्ता’’ति (ध॰ प॰ २७७-२७९; पटि॰ म॰ १.३१) वचनतो तेसम्पि अनिच्चदुक्खानत्तत्ता तत्थ निच्चसुखत्तसञ्ञानं नन्दिया रागस्स च अभावा निरोधवन्तानीति अनुपस्सनतो परिच्चागपटिनिस्सग्गपक्खन्दनपटिनिस्सग्गसम्भवतो च तेहिपि सत्त अनुपस्सना योजिताति वेदितब्बा। जरामरणवन्तेसु अनिच्चादितो दिट्ठेसु जरामरणम्पि अनिच्चादितो दिट्ठं नाम होति, जरामरणवन्तेसु निब्बिन्दन्तो विरज्जन्तो जरामरणे निब्बिन्नो च विरत्तो च होति, जरामरणवन्तेसु निरोधतो दिट्ठेसु जरामरणम्पि निरोधतो दिट्ठं नाम होति, जरामरणवन्तेसु पटिनिस्सज्जन्तो जरामरणं पटिनिस्सज्जन्तोव होतीति जरामरणेहि सत्त अनुपस्सना योजिताति वेदितब्बा।  
१०. इदानि आदीनवञाणस्स वत्थुभूतानं उप्पादादीनं पञ्चन्नं आरम्मणानं वसेन उप्पादादीनि तेसं वेवचनानि पञ्चदस विस्सज्जनानि निद्दिट्ठानि, सन्तिपदञाणस्स तप्पटिपक्खारम्मणवसेन अनुप्पादादीनि पञ्चदस विस्सज्जनानि निद्दिट्ठानि, पुन तानेव उप्पादानुप्पादादीनि पदानि युगळकवसेन योजेत्वा तिंस विस्सज्जनानि निद्दिट्ठानि। एवं इमस्मिं नयेव सट्ठि विस्सज्जनानि होन्ति। तत्थ उप्पादोति पुरिमकम्मपच्चया इध उप्पत्ति। पवत्तन्ति तथाउप्पन्नस्स पवत्ति। निमित्तन्ति सब्बम्पि सङ्खारनिमित्तं। योगावचरस्स हि सङ्खारा ससण्ठाना विय उपट्ठहन्ति, तस्मा निमित्तन्ति वुच्चन्ति। आयूहनाति आयतिं पटिसन्धिहेतुभूतं कम्मं। तञ्हि अभिसङ्खरणट्ठेन आयूहनाति वुच्चति।  
पटिसन्धीति आयतिं उप्पत्ति। सा हि भवन्तरपटिसन्धानतो पटिसन्धीति वुच्चति। गतीति याय गतिया सा पटिसन्धि होति। सा हि गन्तब्बतो गतीति वुच्चति। निब्बत्तीति खन्धानं निब्बत्तनं। उपपत्तीति ‘‘समापन्नस्स वा उपपन्नस्स वा’’ति (पटि॰ म॰ १.७२) एवं वुत्ता विपाकपवत्ति। जातीति जननं। तत्थ तत्थ निब्बत्तमानानं सत्तानं ये ये खन्धा पातुभवन्ति, तेसं तेसं पठमं पातुभावो। जराति जीरणं। सा दुविधा ठितञ्ञथत्तलक्खणसङ्खातं सङ्खतलक्खणञ्च खण्डिच्चादिसम्मतो सन्ततियं एकभवपरियापन्नखन्धानं पुराणभावो च। सा इध अधिप्पेता। ब्याधीति धातुक्खोभपच्चयसमुट्ठितो पित्तसेम्हवातसन्निपातउतुविपरिणामविसमपरिहारउपक्कमकम्मविपाकवसेन अट्ठविधो आबाधो। विविधं दुक्खं आदहति विदहतीति ब्याधि, ब्याधयति तापेति, कम्पयतीति वा ब्याधि। मरणन्ति मरन्ति एतेनाति मरणं। तं दुविधं वयलक्खणसङ्खातं सङ्खतलक्खणञ्च एकभवपरियापन्नजीवितिन्द्रियप्पबन्धविच्छेदो च। तं इध अधिप्पेतं।  
सोकोति सोचनं। ञातिभोगरोगसीलदिट्ठिब्यसनेहि फुट्ठस्स चित्तसन्तापो। परिदेवोति परिदेवनं। ञातिब्यसनादीहियेव फुट्ठस्स वचीपलापो। उपायासोति भुसो आयासो। ञातिब्यसनादीहियेव फुट्ठस्स अधिमत्तचेतोदुक्खप्पभावितो दोसोयेव। एत्थ च उप्पादादयो पञ्चेव आदीनवञाणस्स वत्थुवसेन वुत्ता, सेसा तेसं वेवचनवसेन। ‘‘निब्बत्ती’’ति हि उप्पादस्स, ‘‘जाती’’ति पटिसन्धिया वेवचनं, ‘‘गति उपपत्ती’’ति इदं द्वयं पवत्तस्स, जरादयो निमित्तस्साति। अनुप्पादादिवचनेहि पन निब्बानमेव वुत्तं।  
पुन तानेव उप्पादानुप्पादादीनि सट्ठि पदानि दुक्खसुखपदेहि योजेत्वा सट्ठि विस्सज्जनानि, भयखेमपदेहि योजेत्वा सट्ठि विस्सज्जनानि, सामिसनिरामिसपदेहि योजेत्वा सट्ठि विस्सज्जनानि, सङ्खारनिब्बानपदेहि योजेत्वा सट्ठि विस्सज्जनानि निद्दिट्ठानि। तत्थ दुक्खन्ति अनिच्चत्ता दुक्खं। दुक्खपटिपक्खतो सुखं। यं दुक्खं, तं भयं। भयपटिपक्खतो खेमं। यं भयं, तं वट्टामिसलोकामिसेहि अविप्पमुत्तत्ता सामिसं। सामिसपटिपक्खतो निरामिसं। यं सामिसं, तं सङ्खारमत्तमेव। सङ्खारपटिपक्खतो सन्तत्ता निब्बानं। सङ्खारा हि आदित्ता, निब्बानं सन्तन्ति। दुक्खाकारेन भयाकारेन सामिसाकारेन सङ्खाराकारेनाति एवं तेन तेन आकारेन पवत्तिं सन्धाय तथा तथा वुत्तन्ति वेदितब्बन्ति।  
११. परिग्गहट्ठादीनि एकतिंस विस्सज्जनानि अरियमग्गक्खणवसेन निद्दिट्ठानि। अरियमग्गसम्पयुत्ता हि धम्मा आदितो पभुति उप्पादनत्थं परिग्गय्हन्ते इति परिग्गहा, तेसं सभावो परिग्गहट्ठो। तेसंयेव अञ्ञमञ्ञपरिवारभावेन परिवारट्ठो। भावनापारिपूरिवसेन परिपूरट्ठो। तेसंयेव समाधिवसेन एकारम्मणपरिग्गहमपेक्खित्वा एकग्गट्ठो। नानारम्मणविक्खेपाभावमपेक्खित्वा अविक्खेपट्ठो। वीरियवसेन पग्गहट्ठो। समाधिवसेन उदकेन न्हानीयचुण्णानं विय अविप्पकिण्णता अविसारट्ठो। समाधियोगेन अलुलितत्ता अनाविलट्ठो। अविकम्पितत्ता अनिञ्जनट्ठो। एकत्तुपट्ठानवसेनाति समाधियोगेन च एकारम्मणे भुसं पतिट्ठानवसेन च। ठितट्ठोति आरम्मणे निच्चलभावेन पतिट्ठितट्ठो। तस्स निब्बानारम्मणस्स आलम्बनभावेन आरम्मणट्ठो। तत्थेव निकामचारभावेन गोचरट्ठो। निस्सरणपहानभावेन निब्बानस्स पहानट्ठो। किलेसपरिच्चागवसेन अरियमग्गस्स परिच्चागट्ठो। दुभतो वुट्ठानवसेन वुट्ठानट्ठो। निमित्तपवत्तेहि निवत्तनवसेन निवत्तनट्ठो। निब्बुतत्ता सन्तट्ठो। अतप्पकत्ता उत्तमत्ता च पणीतट्ठो। किलेसेहि विमुत्तत्ता, आरम्मणे च अधिमुत्तत्ता विमुत्तट्ठो। आसवानं अविसयभावेन परिसुद्धत्ता अनासवट्ठो। किलेसकन्तारसंसारकन्तारातिक्कमनेन तरणट्ठो। सङ्खारनिमित्ताभावेन अनिमित्तट्ठो। तण्हापणिधिअभावेन अप्पणिहितट्ठो। अत्तसाराभावेन सुञ्ञतट्ठो। विमुत्तिरसेन एकरसताय, समथविपस्सनानं एकरसताय वा एकरसट्ठो। समथविपस्सनानं अञ्ञमञ्ञं अनतिवत्तनट्ठो। तेसंयेव युगनद्धट्ठो। अरियमग्गस्स सङ्खारतो निग्गमने निय्यानट्ठो। निब्बानसम्पापनेन हेतुट्ठो। निब्बानपच्चक्खकरणेन दस्सनट्ठो। अधिपतिभावेन आधिपतेय्यट्ठोति।  
१२. समथादीनि चत्तारि विस्सज्जनानि समथविपस्सनावसेन निद्दिट्ठानि। अनिच्चादिवसेन अनु अनु पस्सनतो अनुपस्सनट्ठो। युगनद्धस्स समथविपस्सनाद्वयस्स एकरसभावेन अनतिवत्तनट्ठो। सिक्खादीनि नव विस्सज्जनानि अरियमग्गस्स आदिमज्झपरियोसानवसेन निद्दिट्ठानि। सिक्खितब्बत्ता सिक्खा । तस्सा समादातब्बतो समादानट्ठो। सीले पतिट्ठाय कम्मट्ठानवसेन गहितस्स आरम्मणस्स भावनापवत्तिट्ठानत्ता गोचरट्ठानत्ता च गोचरट्ठो। समथकाले विपस्सनाकाले वा कोसज्जवसेन लीनस्स चित्तस्स धम्मविचयवीरियपीतिसम्बोज्झङ्गभावनावसेन उस्साहनट्ठो पग्गहट्ठो। उद्धच्चवसेन उद्धतस्स चित्तस्स पस्सद्धिसमाधिउपेक्खासम्बोज्झङ्गभावनावसेन सन्निसीदापनट्ठो निग्गहट्ठो। उभो विसुद्धानन्ति उभतो विसुद्धानं, लीनुद्धतपक्खतो निवारेत्वा विसुद्धानं चित्तानन्ति अत्थो। मज्झिमभावे ठितानं सन्ततिवसेन पवत्तमानानं चित्तानं वसेन बहुवचनं कतन्ति वेदितब्बं। उस्साहनसन्निसीदापनेसु सब्यापाराभावो अज्झुपेक्खनट्ठो। समप्पवत्तस्स चित्तस्स वसेन भावना विसेसाधिगमट्ठो। अरियमग्गपातुभाववसेन उत्तरिपटिवेधट्ठो। अरियमग्गसिद्धचतुसच्चपटिवेधवसेन सच्चाभिसमयट्ठो। फलसमापत्तिवसेन निरोधे पतिट्ठापकट्ठो। सा हि तंसमङ्गिपुग्गलं निरोधसङ्खाते निब्बाने पतिट्ठापेति।  
सद्धिन्द्रियादीनि पञ्च विस्सज्जनानि इन्द्रियट्ठवसेन वुत्तानि। अधिमोक्खट्ठोति अधिमुच्चनट्ठो। उपट्ठानट्ठोति आरम्मणं उपेच्च पतिट्ठानट्ठो। दस्सनट्ठोति सभावपेक्खनट्ठो। सद्धाबलादीनि पञ्च विस्सज्जनानि बलट्ठवसेन निद्दिट्ठानि। अकम्पियट्ठेन सद्धाव बलन्ति सद्धाबलं। अस्सद्धियेति अस्सद्धियेन। अस्सद्धियन्ति च सद्धापटिपक्खभूतो चित्तुप्पादो। अकम्पियट्ठोति अकम्पेतब्बट्ठो, कम्पेतुं न सक्काति अत्थो। कोसज्जेति कुसीतभावसङ्खातेन थिनमिद्धेन। पमादेति सतिपटिपक्खेन चित्तुप्पादेन। उद्धच्चेति अवूपसमसङ्खातेन उद्धच्चेन। अविज्जायाति मोहेन। सतिसम्बोज्झङ्गादीनि सत्त विस्सज्जनानि बोज्झङ्गट्ठवसेन निद्दिट्ठानि। बुज्झनकस्स अङ्गो बोज्झङ्गो। पसत्थो सुन्दरो च बोज्झङ्गो सम्बोज्झङ्गो, सतियेव सम्बोज्झङ्गो सतिसम्बोज्झङ्गो। धम्मे विचिनातीति धम्मविचयो। पञ्ञायेतं नामं। पविचयट्ठोति विचारट्ठो। पीनयतीति पीति। फरणट्ठोति विसरणट्ठो। पस्सम्भनं पस्सद्धि । उपसमट्ठोति निद्दरथट्ठो। उपपत्तितो इक्खतीति उपेक्खा, समं पेक्खति अपक्खपतिताव हुत्वा पेक्खतीति अत्थो। सा इध तत्रमज्झत्तुपेक्खा, बोज्झङ्गुपेक्खातिपि तस्सा नामं। समवाहितलक्खणत्ता पटिसङ्खानट्ठो।  
सम्मादिट्ठादीनि अट्ठ विस्सज्जनानि मग्गवसेन निद्दिट्ठानि। सम्मा पस्सति, सम्मा वा ताय पस्सन्ति, पसत्था सुन्दरा वा दिट्ठीति सम्मादिट्ठि। तस्सा सम्मादिट्ठिया। सम्मा सङ्कप्पेति, सम्मा वा तेन सङ्कप्पेन्ति, पसत्थो सुन्दरो वा सङ्कप्पोति सम्मासङ्कप्पो। अभिरोपनट्ठोति चित्तस्स आरम्मणारोपनट्ठो। आरम्मणाभिनिरोपनट्ठोतिपि पाठो। सम्मा वदति , सम्मा वा ताय वदन्ति, पसत्था सुन्दरा वा वाचाति सम्मावाचा। मिच्छावाचाविरतिया एतं नामं। परिग्गहट्ठोति चतुब्बिधवचीसंवरपरिग्गहट्ठो। सम्मा करोति, सम्मा वा तेन करोन्ति, पसत्थं सुन्दरं वा कम्मन्ति सम्माकम्मं, सम्माकम्ममेव सम्माकम्मन्तो। मिच्छाकम्मन्तविरतिया एतं नामं। समुट्ठानट्ठोति तिविधकायसंवरसमुट्ठानट्ठो। सम्मा आजीवति, सम्मा वा तेन आजीवन्ति, पसत्थो सुन्दरो वा आजीवोति सम्माआजीवो। मिच्छाजीवविरतिया एतं नामं। वोदानट्ठोति परिसुद्धट्ठो। सम्मा वायमति, सम्मा वा तेन वायमन्ति, पसत्थो सुन्दरो वा वायामोति सम्मावायामो। सम्मा सरति, सम्मा वा ताय सरन्ति, पसत्था सुन्दरा वा सतीति सम्मासति। सम्मा समाधियति, सम्मा वा तेन समाधियन्ति, पसत्थो सुन्दरो वा समाधीति सम्मासमाधि।  
१३. इन्द्रियादीनि दस विस्सज्जनानि रासिकत्वा अनुपुब्बपटिपाटिवसेन निद्दिट्ठानि। आधिपतेय्यट्ठोति इन्दट्ठकरणवसेन अधिपतिअत्थो। अकम्पियट्ठोति पटिपक्खेहि कम्पेतुं असक्कुणेय्यट्ठो। निय्यानट्ठोति लोकियलोकुत्तरानम्पि पटिपक्खतो निग्गमनट्ठो। हेतुट्ठोति मिच्छादिट्ठादीनं पहानाय सम्मादिट्ठादयो हेतूति वा सब्बेपि सम्मादिट्ठादयो निब्बानसम्पापकहेतूति वा हेतुट्ठो। सतिपट्ठानेसु आरम्मणेसु ओक्खन्दित्वा पक्खन्दित्वा उपट्ठानतो उपट्ठानं, सतियेव उपट्ठानं सतिपट्ठानं। कायवेदनाचित्तधम्मेसु पनस्सा असुभदुक्खानिच्चानत्ताकारगहणवसे सुभसुखनिच्चत्तसञ्ञापहानकिच्चसाधनवसेन च पवत्तितो चतुधा भेदो होति। एतानि पुब्बभागे नानाचित्तेसु लब्भन्ति, मग्गक्खणे पन एकायेव सति चत्तारि नामानि लभति।  
सम्मप्पधानेसु पदहन्ति एतेनाति पधानं, सोभनं पधानं सम्मप्पधानं। सम्मा वा पदहन्ति एतेनाति सम्मप्पधानं, सोभनं वा तं किलेसविरूपत्तविरहतो पधानञ्च हितसुखनिप्फादकत्तेन सेट्ठभावावहनतो पधानभावकरणतो वा सम्मप्पधानं। वीरियस्सेतं अधिवचनं। उप्पन्नानुप्पन्नानं अनुप्पन्नुप्पन्नानञ्च अकुसलकुसलानं धम्मानं पहानानुप्पत्तिउप्पादट्ठितिकिच्चसाधनवसेन पवत्तितो पनस्स चतुधा भेदो होति। एतानिपि पुब्बभागे नानाचित्तेसु लब्भन्ति, मग्गक्खणे पन एकमेव वीरियं चत्तारि नामानि लभति। पदहनट्ठोति उस्साहनट्ठो। पधानट्ठोतिपि पाठो, सोयेवत्थो।  
इद्धिपादानन्ति एत्थ छन्दवीरियचित्तवीमंसासु एकेको इज्झतीति इद्धि, समिज्झति निप्फज्जतीति अत्थो। इज्झन्ति वा एताय सत्ता इद्धा वुद्धा उक्कंसगता होन्तीति इद्धि, पठमेनत्थेन इद्धि एव पादो इद्धिपादो, इद्धिकोट्ठासोति अत्थो। दुतियेनत्थेन इद्धिया पादोति इद्धिपादो। पादोति पतिट्ठा, अधिगमूपायोति अत्थो। तेन हि यस्मा उपरूपरि विसेससङ्खातं इद्धिं पज्जन्ति पापुणन्ति, तस्मा पादोति वुच्चति। एते छन्दादयो पुब्बभागे अधिपतिवसेन नानाचित्तेसु लब्भन्ति, मग्गक्खणे पन सहेव लब्भन्ति। इज्झनट्ठोति निप्फज्जनट्ठो पतिट्ठानट्ठो वा। सच्चानन्ति चतुन्नं अरियसच्चानं। तथट्ठोति यथासभावट्ठो। इमानि अट्ठ विस्सज्जनानि लोकियलोकुत्तरमिस्सकानि। पयोगानन्ति चतुन्नं अरियमग्गपयोगानं। पटिप्पस्सद्धट्ठोति चतुन्नं अरियफलानं पटिप्पस्सद्धट्ठो। मग्गपयोगो हि फलक्खणे पटिप्पस्सद्धो होति निट्ठितकिच्चत्ता। मग्गपयोगानं फलोदयेन पटिप्पस्सद्धभावो वा। फलानं सच्छिकिरियट्ठोति अरियफलानं पच्चवेक्खणवसेन पच्चक्खकरणट्ठो। आरम्मणसच्छिकिरिया वुत्ता होति, फलक्खणे पटिलाभसच्छिकिरिया वा। वितक्कादीनि पञ्च विस्सज्जनानि झानङ्गवसेन निद्दिट्ठानि। वितक्कनं वितक्को, ऊहनन्ति वुत्तं होति। विचरणं विचारो, अनुसञ्चरणन्ति वुत्तं होति। उपविचारट्ठोति अनुमज्जनट्ठो। अभिसन्दनट्ठोति तेमनट्ठो समाधिवसेन चित्तस्स एकग्गट्ठो।  
आवज्जनादीनि पञ्चदस विस्सज्जनानि पकिण्णकवसेन निद्दिट्ठानि। पञ्चद्वारमनोद्वारेसु भवङ्गारम्मणतो अञ्ञारम्मणे चित्तसन्तानं नमेन्तानं द्विन्नं चित्तानं आवज्जनट्ठो। विञ्ञाणस्स विजाननट्ठो। पञ्ञाय पजाननट्ठो। सञ्ञाय सञ्जाननट्ठो। समाधिस्स एकोदट्ठो। दुतियज्झानस्मिञ्हि समाधि एको उदेतीति एकोदीति वुच्चति, वितक्कविचारेहि अनज्झारुळ्हत्ता अग्गो सेट्ठो हुत्वा उप्पज्जतीति अत्थो। सेट्ठोपि हि लोके एकोति वुच्चति। वितक्कविचारविरहितो वा एको असहायो हुत्वा उदेतीतिपि वट्टति। सब्बोपि वा कुसलसमाधि नीवरणादीनं उद्धच्चस्सेव वा पटिपक्खत्ता तेहि अनज्झारुळ्होति अग्गो हुत्वा उदेतीति वा तेहि विरहितोति असहायो हुत्वा उदेतीति वा एकोदीति युज्जति। अभिञ्ञाय ञातट्ठोति ञातपरिञ्ञाय सभावजाननट्ठो। परिञ्ञाय तीरणट्ठोति तीरणपरिञ्ञाय अनिच्चादितो उपपरिक्खणट्ठो। पहानस्स परिच्चागट्ठोति पहानपरिञ्ञाय पटिपक्खपजहनट्ठो। समप्पवत्ताय भावनाय एकरसट्ठो। फस्सनट्ठोति फुसनट्ठो विन्दनट्ठो। पीळाभारवहनादिना खन्धट्ठो। सुञ्ञादिना धातुट्ठो। सकसकमरियादायतनादिना आयतनट्ठो। पच्चयेहि सङ्गम्म कतवसेन सङ्खतट्ठो। तब्बिपरीतेन असङ्खतट्ठो।  
१४. चित्तट्ठादीनि पञ्चदस विस्सज्जनानि चित्तसम्बन्धेन निद्दिट्ठानि। चित्तट्ठोति एत्थ आरम्मणं चिन्तेतीति चित्तं, विजानातीति अत्थो। यं पनेत्थ जवनं होति, तं जवनवीथिवसेन अत्तनो सन्तानं चिनोतीतिपि चित्तं, यं विपाकं होति, तं कम्मकिलेसेहि चितन्तिपि चित्तं, सब्बम्पि यथानुरूपं चित्तताय चित्तं, चित्तकरणताय चित्तं, यं वट्टस्स पच्चयो होति, तं संसारदुक्खं चिनोतीतिपि चित्तं। एवं आरम्मणे चित्ततादितो चित्तट्ठो। चित्तुप्पादने फलुप्पादने वा नास्स अन्तरमत्थीति अनन्तरं, अनन्तरस्स भावो आनन्तरियं, चित्तस्स आनन्तरियं चित्तानन्तरियं, सो चित्तानन्तरियट्ठो। अरहतो चुतिचित्तं वज्जेत्वा यस्स कस्सचि समनन्तरनिरुद्धस्स चित्तस्स अनन्तरचित्तुप्पादने समत्थभावो मग्गचित्तस्स अनन्तरं फलुप्पादने समत्थभावोति अधिप्पायो। चित्तस्स वुट्ठानट्ठोति गोत्रभुचित्तस्स निमित्ततो, मग्गचित्तस्स निमित्तपवत्ततो वुट्ठानट्ठो। चित्तस्स विवट्टनट्ठोति तस्सेव चित्तद्वयस्स यथावुत्ततो वुट्ठितस्स निब्बाने विवट्टनट्ठो। चित्तस्स हेतुट्ठोति चित्तस्स हेतुपच्चयभूतानं नवन्नं हेतूनं हेतुट्ठो। चित्तस्स पच्चयट्ठोति चित्तस्स वत्थारम्मणादीनं अनेकेसं पच्चयानं पच्चयट्ठो। चित्तस्स वत्थुट्ठोति चित्तस्स वत्थुभूतानं चक्खुसोतघानजिव्हाकायहदयवत्थूनं वत्थुट्ठो। चित्तस्स भूमट्ठोति चित्तस्स उप्पत्तिदेसवसेन कामावचरादिभूमिअत्थो। चित्तस्स आरम्मणट्ठोति रूपादिआरम्मणट्ठो। परिचितस्सारम्मणस्स सञ्चरणट्ठानट्ठेन गोचरट्ठो। उपरि वुत्तविञ्ञाणचरियावसेन चरियट्ठो। अथ वा पयोगसमुदाचारट्ठो चरियट्ठो। चित्तस्स गमनाभावेपि दूरसन्तिकारम्मणगहणवसेन गतट्ठो। अभिनीहारट्ठोति गहितारम्मणतो अञ्ञारम्मणमनसिकारत्थं चित्तस्स अभिनीहरणट्ठो। चित्तस्स निय्यानट्ठोति मग्गचित्तस्स वट्टतो निय्यानट्ठो। ‘‘नेक्खम्मं पटिलद्धस्स कामच्छन्दतो चित्तं निस्सटं होती’’तिआदिना (पटि॰ म॰ १.२४, १९१ थोकं विसदिसं) नयेन चित्तस्स निस्सरणट्ठो।  
१५. एकत्तादीनि द्वाचत्तालीस विस्सज्जनानि एकत्तसम्बन्धेन निद्दिट्ठानि। एकत्तेति आरम्मणेकत्ते, एकारम्मणेति अत्थो। पठमज्झानवसेन पक्खन्दनट्ठो। दुतियज्झानवसेन पसीदनट्ठो। ततियज्झानवसेन सन्तिट्ठनट्ठो। चतुत्थज्झानवसेन मुच्चनट्ठो। पच्चवेक्खणवसेन एतं सन्तन्ति पस्सनट्ठो। यानीकतट्ठादयो पञ्च समाधिस्स वसीभावविसेसा। यानीकतट्ठोति युत्तयानसदिसकतट्ठो। वत्थुकतट्ठोति पतिट्ठट्ठेन वत्थु विय कतट्ठो। अनुट्ठितट्ठोति पच्चुपट्ठितट्ठो। परिचितट्ठोति समन्ततो चितट्ठो। सुसमारद्धट्ठोति सुट्ठु समारद्धट्ठो , सुकतट्ठोति अत्थो। आवज्जनसमापज्जनअधिट्ठानवुट्ठानपच्चवेक्खणवसितावसेन वा पटिपाटिया पञ्च पदानि योजेतब्बानि। कसिणादिआरम्मणभावनाय सिखाप्पत्तकाले चित्तचेतसिकानं परिग्गहपरिवारपरिपूरट्ठो। तेसंयेव सम्मा समाहितत्ता एकारम्मणे समोसरणेन समोधानट्ठो। तेसंयेव बलप्पत्तिया आरम्मणं अभिभवित्वा पतिट्ठानवसेन अधिट्ठानट्ठो। समथस्स विपस्सनाय वा आदितो, आदरेन वा सेवनवसेन आसेवनट्ठो। वड्ढनवसेन भावनट्ठो । पुनप्पुनं करणवसेन बहुलीकम्मट्ठो। बहुलीकतस्स सुट्ठु समुट्ठितवसेन सुसमुग्गतट्ठो। सुसमुग्गतस्स पच्चनीकेहि सुट्ठु विमुत्तिवसेन आरम्मणे च सुट्ठु अधिमुत्तिवसेन सुविमुत्तट्ठो।  
बुज्झनट्ठादीनि चत्तारि पदानि बोज्झङ्गवसेन वुत्तानि। सोतापत्तिमग्गबोज्झङ्गानं बुज्झनट्ठो। सकदागामिमग्गबोज्झङ्गानं अनुबुज्झनट्ठो। अनागामिमग्गबोज्झङ्गानं पटिबुज्झनट्ठो। अरहत्तमग्गबोज्झङ्गानं सम्बुज्झनट्ठो। विपस्सनाबोज्झङ्गानं वा बुज्झनट्ठो। दस्सनमग्गबोज्झङ्गानं अनुबुज्झनट्ठो। भावनामग्गबोज्झङ्गानं पटिबुज्झनट्ठो। फलबोज्झङ्गानं सम्बुज्झनट्ठो। यथावुत्तनयेनेव बोज्झङ्गानं तस्स तस्स पुग्गलस्स बोधनादिकरणेन बोधनट्ठादयो चत्तारो अत्था वेदितब्बा। यथावुत्तानंयेव बोज्झङ्गानं बुज्झनट्ठेन ‘‘बोधो’’ति लद्धनामस्स पुग्गलस्स पक्खे भवत्ता बोधिपक्खिया नाम। तेसं यथावुत्तानंयेव बोधिपक्खियट्ठादयो चत्तारो अत्था वेदितब्बा। विपस्सनापञ्ञावसेन जोतनट्ठो। कमतो चतुमग्गपञ्ञावसेन उज्जोतनानुज्जोतनपटिज्जोतनसञ्जोतनट्ठो। कमतो चतुमग्गपञ्ञावसेन वा जोतनट्ठादयो, फलपञ्ञावसेन सञ्जोतनट्ठो वेदितब्बो।  
१६. पतापनट्ठादीनि अट्ठारस विस्सज्जनानि अरियमग्गवसेन निद्दिट्ठानि। अरियमग्गो हि यस्सुप्पज्जति, तं पतापेति पभासेति विरोचापेतीति पतापनो, तस्स पतापनट्ठो। तस्सेव अतिपभस्सरभावेन सयं विरोचनट्ठो। किलेसानं विसोसनेन सन्तापनट्ठो। अमलनिब्बानारम्मणत्ता अमलट्ठो। सम्पयुत्तमलाभावेन विमलट्ठो। आरम्मणकरणमलाभावे निम्मलट्ठो। अथ वा सोतापत्तिमग्गस्स अमलट्ठो। सकदागामिअनागामिमग्गानं विमलट्ठो। अरहत्तमग्गस्स निम्मलट्ठो। अथ वा सावकमग्गस्स अमलट्ठो। पच्चेकबुद्धमग्गस्स विमलट्ठो। सम्मासम्बुद्धमग्गस्स निम्मलट्ठो। किलेसविसमाभावेन समट्ठो। ‘‘सम्मा मानाभिसमया’’तिआदीसु (म॰ नि॰ १.२८; अ॰ नि॰ ३.३३; ५.२००) विय किलेसप्पहानट्ठेन समयट्ठो। विक्खम्भनतदङ्गसमुच्छेदपटिप्पस्सद्धिनिस्सरणसङ्खातेसु पञ्चसु विवेकेसु समुच्छेदविवेकत्ता विवेकट्ठो, विनाभावट्ठो। निस्सरणविवेके निब्बाने चरणतो विवेकचरियट्ठो। पञ्चसु विरागेसु समुच्छेदविरागत्ता विरागट्ठो, विरज्जनट्ठो। निस्सरणविरागे निब्बाने चरणतो विरागचरियट्ठो। पञ्चसु निरोधेसु समुच्छेदनिरोधत्ता निरोधट्ठो। दुक्खनिरोधे निब्बाने चरणतो निरोधचरियट्ठो। परिच्चागपक्खन्दनवोसग्गत्ता वोसग्गट्ठो। अरियमग्गो हि समुच्छेदवसेन किलेसप्पहानतो परिच्चागवोसग्गो, आरम्मणकरणेन निब्बानपक्खन्दनतो पक्खन्दनवोसग्गो च। विपस्सना पन तदङ्गवसेन किलेसप्पहानतो परिच्चागवोसग्गो, तन्निन्नभावेन निब्बानपक्खन्दनतो पक्खन्दनवोसग्गो। न सो इध अधिप्पेतो। वोसग्गभावेन चरणतो वोसग्गचरियट्ठो। पञ्चसु विमुत्तीसु समुच्छेदविमुत्तित्ता विमुत्तट्ठो। निस्सरणविमुत्तियं चरणतो विमुत्तिचरियट्ठो।  
छन्दवीरियचित्तवीमंसासङ्खातेसु चतूसु इद्धिपादेसु एकेकइद्धिपादवसेन दस दस कत्वा चतुरिद्धिपादवसेन छन्दट्ठादीनि चत्तालीस विस्सज्जनानि निद्दिट्ठानि। कत्तुकम्यतट्ठो छन्दट्ठो। छन्दं सीसं कत्वा भावनारम्भकाले मूलट्ठो। सहजातानं पतिट्ठाभावेन पादट्ठो। पदट्ठोति वा पाठो। इद्धिपादत्ता अधिपतिभावेन पधानट्ठो। पयोगकाले इज्झनट्ठो। सद्धासम्पयोगेन अधिमोक्खट्ठो। वीरियसम्पयोगेन पग्गहट्ठो। सतिसम्पयोगेन उपट्ठानट्ठो। समाधिसम्पयोगेन अविक्खेपट्ठो। पञ्ञासम्पयोगेन दस्सनट्ठो। पग्गहट्ठो वीरियट्ठो। वीरियं सीसं कत्वा भावनारम्भकाले मूलट्ठो। सयं वीरियत्ता पग्गहट्ठो। चिन्तनट्ठादिको चित्तट्ठो। चित्तं सीसं कत्वा भावनारम्भकाले मूलट्ठो। उपपरिक्खनट्ठो वीमंसट्ठो। वीमंसं सीसं कत्वा भावनारम्भकाले मूलट्ठो। सयं वीमंसत्ता दस्सनट्ठो।  
१७. दुक्खस्स पीळनट्ठोतिआदीनि सोळस विस्सज्जनानि सच्चानं तथलक्खणवसेन निद्दिट्ठानि। दुक्खदस्सनेनेव पीळनट्ठो। दुक्खायूहनसमुदयदस्सनेन सङ्खतट्ठो। सब्बकिलेससन्तापहरसुसीतलमग्गदस्सनेन सन्तापट्ठो। अविपरिणामधम्मनिरोधदस्सनेन विपरिणामट्ठो। समुदयदस्सनेनेव आयूहनट्ठो। समुदयायूहितदुक्खदस्सनेन निदानट्ठो। विसञ्ञोगभूतनिरोधदस्सनेन सञ्ञोगट्ठो। निय्यानभूतमग्गदस्सनेन पलिबोधट्ठो। निरोधदस्सनेनेव निस्सरणट्ठो। अविवेकभूतसमुदयदस्सनेन विवेकट्ठो। सङ्खतभूतमग्गदस्सनेन असङ्खतट्ठो। विसभूतदुक्खदस्सनेन अमतट्ठो। मग्गदस्सनेनेव निय्यानट्ठो। निब्बानसम्पत्तिया अहेतुभूतसमुदयदस्सनेन हेतुट्ठो। सुदुद्दसनिरोधदस्सनेन दस्सनट्ठो। कपणजनसदिसदुक्खदस्सनेन उळारकुलसदिसो आधिपतेय्यट्ठो पातुभवतीति। एवं तंतंसच्चदस्सनेन तदञ्ञसच्चदस्सनेन च एकेकस्स सच्चस्स चत्तारो चत्तारो लक्खणट्ठा वुत्ता।  
तथट्ठादीनि द्वादस विस्सज्जनानि सब्बधम्मसङ्गाहकद्वादसपदवसेन निद्दिट्ठानि। तथट्ठोति यथासभावट्ठो। अनत्तट्ठोति अत्तविरहितट्ठो। सच्चट्ठोति अविसंवादनट्ठो। पटिवेधट्ठोति पटिविज्झितब्बट्ठो। अभिजाननट्ठोति अभिजानितब्बट्ठो। परिजाननट्ठोति ञाततीरणपरिञ्ञाय परिजानितब्बट्ठो। धम्मट्ठोति सभावधारणादिअत्थो। धातुट्ठोति सुञ्ञादिअत्थो। ञातट्ठोति जानितुं सक्कुणेय्यट्ठो। सच्छिकिरियट्ठोति सच्छिकातब्बट्ठो। फस्सनट्ठोति ञाणेन फुसितब्बट्ठो। अभिसमयट्ठोति पच्चवेक्खणञाणेन अभिसम्मागन्तब्बट्ठो, ञाणेन पटिलभितब्बट्ठो वा। पटिलाभोपि हि ‘‘अत्थाभिसमया धीरो’’तिआदीसु (सं॰ नि॰ १.१३०) विय अभिसमयोति वुच्चति।  
१८. नेक्खम्मादीनि सत्त विस्सज्जनानि उपचारज्झानवसेन निद्दिट्ठानि। नेक्खम्मन्ति कामच्छन्दस्स पटिपक्खो अलोभो। आलोकसञ्ञाति थिनमिद्धस्स पटिपक्खे आलोकनिमित्ते सञ्ञा। अविक्खेपोति उद्धच्चस्स पटिपक्खो समाधि। धम्मववत्थानन्ति विचिकिच्छाय पटिपक्खं ञाणं। ञाणन्ति अविज्जाय पटिपक्खं ञाणं। पामोज्जन्ति अरतिपटिपक्खा पीति। पठमज्झानादीनि अट्ठ विस्सज्जनानि रूपारूपसमापत्तिवसेन निद्दिट्ठानि। हेट्ठा पन रूपसमापत्तिअनन्तरं रूपज्झानसम्बन्धेन चत्तारो ब्रह्मविहारा निद्दिट्ठा।  
अनिच्चानुपस्सनादीनि लोकुत्तरमग्गस्स पुब्बभागे अट्ठारसमहाविपस्सनावसेन निद्दिट्ठानि। हेट्ठा पन रूपादीहि योजनूपगा सत्त अनुपस्सना एव वुत्ता, इध पन सब्बापि वुत्ता। कलापसम्मसनउदयब्बयानुपस्सना कस्मा न वुत्ताति चे? तासं द्विन्नं वसेन अनिच्चानुपस्सनादीनं सिज्झनतो इमासु वुत्तासु ता द्वेपि वुत्ताव होन्ति, अनिच्चानुपस्सनादीहि वा विना तासं द्विन्नं अप्पवत्तितो इमासु वुत्तासु ता द्वेपि वुत्ताव होन्ति। खयानुपस्सनाति पच्चुप्पन्नानं रूपक्खन्धादीनं भङ्गदस्सनञाणञ्च तंतंखन्धभङ्गदस्सनानन्तरं तदारम्मणचित्तचेतसिकभङ्गदस्सनञाणञ्च। वयानुपस्सनाति पच्चुप्पन्नानं खन्धानं भङ्गदस्सनानन्तरं तदन्वयेनेव अतीतानागतखन्धानं भङ्गदस्सनञाणं। विपरिणामानुपस्सनाति तस्मिं भङ्गसङ्खाते निरोधे अधिमुत्तत्ता, अथ सब्बेपि अतीतानागतपच्चुप्पन्ना खन्धा विपरिणामवन्तोति सब्बेसं विपरिणामदस्सनञाणं। अनिमित्तानुपस्सनाति एवं सब्बसङ्खारानं विपरिणामं दिस्वा अनिच्चतो विपस्सन्तस्स अनिच्चानुपस्सनाव निच्चनिमित्तपजहनवसेन निच्चनिमित्ताभावा अनिमित्तानुपस्सना नाम होति। अप्पणिहितानुपस्सनाति अनिच्चानुपस्सनानन्तरं पवत्ता दुक्खानुपस्सनाव सुखपत्थनापजहनवसेन पणिधिअभावा अप्पणिहितानुपस्सना नाम होति।  
सुञ्ञतानुपस्सनाति दुक्खानुपस्सनानन्तरं पवत्ता अनत्तानुपस्सनाव अत्ताभिनिवेसपजहनवसेन अत्तसुञ्ञतादस्सनतो सुञ्ञतानुपस्सना नाम होति। अधिपञ्ञाधम्मविपस्सनाति एवं सङ्खारानं भङ्गं पस्सित्वा पस्सित्वा अनिच्चादितो विपस्सन्तस्स सङ्खाराव भिज्जन्ति, सङ्खारानं मरणं न अञ्ञो कोचि अत्थीति भङ्गवसेन सुञ्ञतं गहेत्वा पवत्ता विपस्सना। सा हि अधिपञ्ञा च धम्मेसु च विपस्सनाति कत्वा अधिपञ्ञाधम्मविपस्सनाति वुच्चति। यथाभूतञाणदस्सनन्ति भङ्गं दिस्वा दिस्वा ‘‘सभया सङ्खारा’’ति पवत्तं भयतुपट्ठानञाणं। आदीनवानुपस्सनाति भयतुपट्ठानवसेन उप्पन्नं सब्बभवादीसु आदीनवदस्सनञाणं। ‘‘या च भयतुपट्ठाने पञ्ञा यञ्च आदीनवे ञाणं या च निब्बिदा, इमे धम्मा एकत्था, ब्यञ्जनमेव नान’’न्ति (पटि॰ म॰ १.२२७) वचनतो भयतुपट्ठानादीनवानुपस्सनासु वुत्तासु निब्बिदानुपस्सना इधापि वुत्ताव होति। आदितो चतुत्थं कत्वा वुत्तत्ता पनिध न वुत्ता। पटिसङ्खानुपस्सनाति मुञ्चितुकम्यताञाणवसेन उप्पन्नं मुञ्चनस्स उपायकरणं पटिसङ्खानुपस्सनासञ्ञितं अनिच्चदुक्खानत्तानुपस्सनाञाणं। ‘‘या च मुञ्चितुकम्यता या च पटिसङ्खानुपस्सना या च सङ्खारुपेक्खा, इमे धम्मा एकत्था, ब्यञ्जनमेव नान’’न्ति (पटि॰ म॰ १.२२७) वचनतो पटिसङ्खानुपस्सनाय वुत्ताय मुञ्चितुकम्यतासङ्खारुपेक्खाञाणानि वुत्तानेव होन्ति। विवट्टनानुपस्सनाति अनुलोमञाणवसेन उप्पन्नं गोत्रभुञाणं। अनुलोमञाणेन गोत्रभुञाणस्स सिज्झनतो गोत्रभुञाणे वुत्ते अनुलोमञाणं वुत्तमेव होति। एवञ्हि अट्ठारसन्नं महाविपस्सनानं पटिपाटि वुच्चमाना पाळिया समेति। वुत्तञ्हि इन्द्रियकथायं –  
‘‘पुब्बभागे पञ्चहिन्द्रियेहि पठमज्झानवसेन पञ्चिन्द्रियानि निस्सटानि होन्ति, पठमे झाने पञ्चहिन्द्रियेहि दुतियज्झानवसेन पञ्चिन्द्रियानि निस्सटानि होन्ती’’ति (पटि॰ म॰ १.१९२) –  
आदिना नयेन याव अरहत्तफला उत्तरुत्तरिपटिपाटिया इन्द्रियानि वुत्तानि। तस्मा अट्ठारस महाविपस्सना यथावुत्तक्कमेन पाळिया युज्जन्ति। विसुद्धिमग्गे पन –  
‘‘खयानुपस्सनाति घनविनिब्भोगं कत्वा अनिच्चं खयट्ठेनाति एवं खयं पस्सतो ञाणं। विपरिणामानुपस्सनाति रूपसत्तकअरूपसत्तकादिवसेन तं तं परिच्छेदं अतिक्कम्म अञ्ञथा पवत्तिदस्सनं। उप्पन्नस्स वा जराय चेव मरणेन च द्वीहाकारेहि विपरिणामदस्सनं। यथाभूतञाणदस्सनन्ति सपच्चयनामरूपपरिग्गहो’’ति (विसुद्धि॰ २.८५०) –  
वुत्तं। तं ताय पाळिया विरुद्धं विय दिस्सति। विवट्टनानुपस्सनाति सङ्खारुपेक्खा चेव अनुलोमञ्चाति वुत्तं। तञ्च पाळिया विरुद्धं विय दिस्सति। चरियाकथायञ्हि –  
‘‘अनिच्चानुपस्सनत्थाय आवज्जनकिरियाब्याकता विञ्ञाणचरिया। अनिच्चानुपस्सना ञाणचरिया…पे॰… पटिसङ्खानुपस्सनत्थाय आवज्जनकिरियाब्याकता विञ्ञाणचरिया। पटिसङ्खानुपस्सना ञाणचरिया’’ति (पटि॰ म॰ १.७१) –  
यस्स यस्स ञाणस्स विसुं विसुं आवज्जनं लब्भति, तस्स तस्स विसुं विसुं आवज्जनं वुत्तं। विवट्टनानुपस्सनाय पन आवज्जनं अवत्वाव ‘‘विवट्टनानुपस्सना ञाणचरिया’’ति वुत्तं। यदि सङ्खारुपेक्खानुलोमञाणानि विवट्टनानुपस्सना नाम सियुं, तदावज्जनसम्भवा तदत्थाय च आवज्जनं वदेय्य, न च तदत्थाय आवज्जनं वुत्तं। गोत्रभुञाणस्स पन विसुं आवज्जनं नत्थि अनुलोमावज्जनवीथियंयेव उप्पत्तितो। तस्मा विवट्टनानुपस्सनत्थाय आवज्जनस्स अवुत्तत्ता गोत्रभुञाणमेव ‘‘विवट्टनानुपस्सना’’ति युज्जति।  
१९. सोतापत्तिमग्गादीनि अट्ठ विस्सज्जनानि लोकुत्तरमग्गफलवसेन निद्दिट्ठानि। सोतस्स आपज्जनं सोतापत्ति, सोतापत्ति एव मग्गो सोतापत्तिमग्गो। सोतापत्तिया फलं सोतापत्तिफलं, समापज्जीयतीति समापत्ति, सोतापत्तिफलमेव समापत्ति सोतापत्तिफलसमापत्ति। पटिसन्धिवसेन सकिंयेव इमं लोकं आगच्छतीति सकदागामी, तस्स मग्गो सकदागामिमग्गो। सकदागामिस्स फलं सकदागामिफलं। पटिसन्धिवसेनेव कामभवं न आगच्छतीति अनागामी, तस्स मग्गो अनागामिमग्गो। अनागामिस्स फलं अनागामिफलं। किलेसेहि आरकत्ता, किलेसारीनं हतत्ता, संसारचक्कस्स अरानं हतत्ता, पापकरणे रहाभावा, पच्चयादीनं अरहत्ता अरहं, अरहतो भावो अरहत्तं। किं तं? अरहत्तफलं। अरहत्तस्स मग्गो अरहत्तमग्गो। अरहत्तमेव फलं अरहत्तफलं।  
‘‘अधिमोक्खट्ठेन सद्धिन्द्रिय’’न्तिआदीनि ‘‘तथट्ठेन सच्चा’’तिपरियन्तानि तेत्तिंस विस्सज्जनानि निद्दिट्ठानि। हेट्ठा ‘‘सद्धिन्द्रियस्स अधिमोक्खट्ठो’’तिआदीहि तेत्तिंसाय विस्सज्जनेहि समानानि। केवलञ्हि तत्थ धम्मेहि अत्था निद्दिट्ठा, इध अत्थेहि धम्मा निद्दिट्ठाति अयं विसेसो। ‘‘अविक्खेपट्ठेन समथो’’तिआदीनञ्च चतुन्नं विस्सज्जनानं हेट्ठा ‘‘समथस्स अविक्खेपट्ठो’’तिआदीनञ्च चतुन्नं विस्सज्जनानं विसेसो वुत्तनयेनेव वेदितब्बो।  
संवरट्ठेनातिआदीनि अट्ठ विस्सज्जनानि सीलादिबलपरियोसानधम्मवसेन निद्दिट्ठानि। सीलविसुद्धीति सुपरिसुद्धपातिमोक्खसंवरादिचतुब्बिधं सीलं दुस्सील्यमलविसोधनतो। चित्तविसुद्धीति सउपचारा अट्ठ समापत्तियो। चित्तसीसेन हेत्थ समाधि वुत्तो। सो चित्तमलविसोधनतो चित्तविसुद्धि। दिट्ठिविसुद्धीति नामरूपानं यथासभावदस्सनं सत्तदिट्ठिमलविसोधनतो दिट्ठिविसुद्धि। मुत्तट्ठेनाति तदङ्गवसेन उपक्किलेसतो विमुत्तट्ठेन आरम्मणे च अधिमुत्तट्ठेन। विमोक्खोति तदङ्गविमोक्खो। पटिवेधट्ठेन विज्जाति पुब्बेनिवासानुस्सतिञाणं पुरिमभवपटिवेधट्ठेन विज्जा, दिब्बचक्खुञाणं सत्तानं चुतूपपातपटिवेधट्ठेन विज्जा, आसवानं खये ञाणं सच्चपटिवेधट्ठेन विज्जा। पटिवेधट्ठेनाति जाननट्ठेन। परिच्चागट्ठेन विमुत्तीति यं यं परिच्चत्तं, ततो ततो विमुत्तत्ता फलविमुत्ति। समुच्छेदट्ठेन खये ञाणन्ति किलेससमुच्छिन्दनत्थेन किलेसक्खयकरे अरियमग्गे ञाणं। पटिप्पस्सद्धट्ठेन अनुप्पादे ञाणन्ति मग्गकिच्चसङ्खातपयोगपटिप्पस्सद्धत्ता पटिसन्धिवसेन अनुप्पादभूते तंतंमग्गवज्झकिलेसानं अनुप्पादपरियोसाने उप्पन्ने अरियफले ञाणं।  
२०. छन्दो मूलट्ठेनातिआदीनि नव विस्सज्जनानि अरियमग्गस्स आदिमज्झपरियोसानवसेन निद्दिट्ठानि। छन्दो मूलट्ठेनाति कुसलानं धम्मानं कत्तुकम्यताछन्दो पटिपत्तिया च निप्फत्तिया च मूलत्ता मूलट्ठेन। मनसिकारो समुट्ठानट्ठेनाति योनिसोमनसिकारो सब्बकुसलधम्मे समुट्ठापेतीति समुट्ठानट्ठेन। फस्सो समोधानट्ठेनाति यस्मा तण्हाय विसेसेन वेदना पधानकारणं, तण्हा च पहीयमाना विसेसेन वेदनाय परिञ्ञाताय पहीयति, तस्सा च वेदनाय फस्सोव पधानकारणं, तस्मिं परिञ्ञाते वेदना परिञ्ञाता होति, तस्मा सत्तसु अभिञ्ञेय्यवत्थूसु फस्सो पठमं वुत्तो। सो च तिकसन्निपातसङ्खातस्स अत्तनो कारणस्स वसेन पवेदितत्ता ‘‘तिकसन्निपातपच्चुपट्ठानो’’ति वुत्तत्ता समोधानट्ठेन अभिञ्ञेय्यो। केचि पन ‘‘ञाणफस्सो फस्सो’’ति वदन्ति।  
यस्मा पन वेदना चित्तचेतसिके अत्तनो वसे वत्तापयमाना तत्थ समोसरति पविसति, चित्तसन्तानमेव वा पविसति, तस्मा समोसरणट्ठेन अभिञ्ञेय्याति वुत्ता। केचि पन ‘‘सब्बानिपि परिञ्ञेय्यानि वेदनासु समोसरन्ति, वेदनासु परिञ्ञातासु सब्बं तण्हावत्थु परिञ्ञातं होति। तं किस्स हेतु? वेदनापच्चया हि सब्बापि तण्हा। तस्मा वेदना समोसरणट्ठेन अभिञ्ञेय्या’’ति वदन्ति। यस्मा सब्बगोपानसीनं आबन्धनतो कूटागारकण्णिका विय चित्तचेतसिकानं सम्पिण्डनतो समाधि कुसलानं धम्मानं पमुखो होति जेट्ठको, तस्मा समाधि पमुखट्ठेनाति वुत्तं। पामुखट्ठेनातिपि पाठो। यस्मा समथविपस्सनं भावेन्तस्स आरम्मणूपट्ठानाधिपति होति सति, सतिया उपट्ठिते आरम्मणे सब्बेपि कुसला धम्मा सकं सकं किच्चं साधेन्ति, तस्मा सति आधिपतेय्यट्ठेनाति वुत्तं। पञ्ञा तदुत्तरट्ठेनाति अरियमग्गपञ्ञा तेसं कुसलानं धम्मानं उत्तरट्ठेन सेट्ठट्ठेन अभिञ्ञेय्या। अथ वा ततो किलेसेहि, संसारवट्टतो वा उत्तरति समतिक्कमतीति तदुत्तरा, तस्सा अत्थो तदुत्तरट्ठो। तेन तदुत्तरट्ठेन। ततुत्तरट्ठेनातिपि पाठो, ततो उत्तरट्ठेनाति अत्थो। विमुत्ति सारट्ठेनाति फलविमुत्ति अपरिहानिवसेन थिरत्ता सारो, तं अतिक्कमित्वा अञ्ञस्स परियेसितब्बस्स अभावतोपि सारो। सा विमुत्ति तेन सारट्ठेन अभिञ्ञेय्या। अमतोगधं निब्बानन्ति नत्थि एतस्स मरणसङ्खातं मतन्ति अमतं, किलेसविसपटिपक्खत्ता अगदन्तिपि अमतं , सच्छिकिरियाय सत्तानं पतिट्ठाभूतन्ति ओगधं, संसारदुक्खसन्तिभूतत्ता निब्बुतन्ति निब्बानं, नत्थेत्थ तण्हासङ्खातं वानन्तिपि निब्बानं। तं सासनस्स निट्ठाभूतत्ता परियोसानट्ठेन अभिञ्ञेय्यं। एवं इमस्मिं अभिञ्ञेय्यनिद्देसे सत्तसहस्सानि सत्तसतानि चत्तालीसञ्च विस्सज्जनानि होन्ति।  
इदानि तेसं एवं निद्दिट्ठानं धम्मानं ‘‘ये ये धम्मा अभिञ्ञाता, ते ते धम्मा ञाता होन्ती’’ति निगमनं करोति, तस्स अभिमुखं कत्वा ञाता होन्तीति अधिप्पायो। तंञातट्ठेन ञाणन्ति तेसं वुत्तप्पकारानं धम्मानं जाननट्ठेन ञाणं। पजाननट्ठेन पञ्ञाति पकारतो जाननट्ठेन पञ्ञा। तेन वुच्चतीतिआदितो पुच्छितपुच्छा निगमेत्वा दस्सिता। तेन कारणेन ‘‘इमे धम्मा अभिञ्ञेय्याति सोतावधानं, तंपजानना पञ्ञा सुतमये ञाण’’न्ति वुच्चतीति अत्थोति।  
सद्धम्मप्पकासिनिया पटिसम्भिदामग्गट्ठकथाय  
अभिञ्ञेय्यनिद्देसवण्णना निट्ठिता।  


## परिञ्ञेय्यनिद्देसवण्णना

२१. परिञ्ञेय्यनिद्देसे किञ्चापि परिञ्ञासद्देन ञातपरिञ्ञा, तीरणपरिञ्ञा, पहानपरिञ्ञाति तिस्सो परिञ्ञा सङ्गहिता। हेट्ठा ‘‘अभिञ्ञेय्या’’ति ञातपरिञ्ञाय वुत्तत्ता उपरि ‘‘पहातब्बा’’ति पहानपरिञ्ञाय वुत्तत्ता तीरणपरिञ्ञाव इध अधिप्पेता। फस्सो सासवो उपादानियोति आसवानञ्चेव उपादानानञ्च पच्चयभूतो तेभूमकफस्सो। सोपि हि अत्तानं आरम्मणं कत्वा पवत्तमानेहि सह आसवेहीति सासवो, आरम्मणभावं उपगन्त्वा उपादानसम्बन्धनेन उपादानानं हितोति उपादानियो। यस्मा फस्से तीरणपरिञ्ञाय परिञ्ञाते फस्समुखेन सेसापि अरूपधम्मा तदनुसारेन च रूपधम्मा परिञ्ञायन्ति, तस्मा एकोव फस्सो वुत्तो। एवं सेसेसुपि यथायोगं योजेतब्बं।  
नामन्ति चत्तारो खन्धा अरूपिनो निब्बानञ्च। रूपन्ति चत्तारि च महाभूतानि चतुन्नञ्च महाभूतानं उपादायरूपानि चतुवीसति। चत्तारो खन्धा नमनट्ठेन नामं। ते हि आरम्मणाभिमुखा नमन्ति। सब्बम्पि नामनट्ठेन नामं। चत्तारो हि खन्धा आरम्मणे अञ्ञमञ्ञं नामेन्ति, निब्बानं आरम्मणाधिपतिपच्चयताय अत्तनि अनवज्जधम्मे नामेति। सन्ततिवसेन सीतादीहि रुप्पनट्ठेन रूपं। रुप्पनट्ठेनाति कुप्पनट्ठेन। सन्ततिविपरिणामवसेन हि सीतादीहि घट्टनीयं धम्मजातं रूपन्ति वुच्चति। इध पन नामन्ति लोकिकमेव अधिप्पेतं, रूपं पन एकन्तेन लोकिकमेव।  
तिस्सो वेदनाति सुखा वेदना, दुक्खा वेदना, अदुक्खमसुखा वेदना। ता लोकिका एव। आहाराति पच्चया। पच्चया हि अत्तनो फलं आहरन्तीति आहारा। कबळीकारो आहारो फस्साहारो मनोसञ्चेतनाहारो विञ्ञाणाहारोति चत्तारो। वत्थुवसेन कबळीकातब्बत्ता कबळीकारो , अज्झोहरितब्बत्ता आहारो। ओदनकुम्मासादिवत्थुकाय ओजायेतं नामं। सा हि ओजट्ठमकरूपानि आहरतीति आहारो। चक्खुसम्फस्सादिको छब्बिधो फस्सो तिस्सो वेदना आहरतीति आहारो। मनसो सञ्चेतना, न सत्तस्साति मनोसञ्चेतना यथा चित्तेकग्गता। मनसा वा सम्पयुत्ता सञ्चेतना मनोसञ्चेतना यथा आजञ्ञरथो। तेभूमककुसलाकुसलचेतना। सा हि तयो भवे आहरतीति आहारो। विञ्ञाणन्ति एकूनवीसतिभेदं पटिसन्धिविञ्ञाणं। तञ्हि पटिसन्धिनामरूपं आहरतीति आहारो। उपादानक्खन्धाति उपादानगोचरा खन्धा, मज्झपदलोपो दट्ठब्बो। उपादानसम्भूता वा खन्धा उपादानक्खन्धा यथा तिणग्गि थुसग्गि। उपादानविधेय्या वा खन्धा उपादानक्खन्धा यथा राजपुरिसो। उपादानप्पभवा वा खन्धा उपादानक्खन्धा यथा पुप्फरुक्खो फलरुक्खो। उपादानानि पन कामुपादानं दिट्ठुपादानं सीलब्बतुपादानं अत्तवादुपादानन्ति चत्तारि। अत्थतो पन भुसं आदानन्ति उपादानं। रूपुपादानक्खन्धो, वेदनुपादानक्खन्धो, सञ्ञुपादानक्खन्धो, सङ्खारुपादानक्खन्धो, विञ्ञाणुपादानक्खन्धोति पञ्च।  
छ अज्झत्तिकानि आयतनानीति चक्खायतनं, सोतायतनं, घानायतनं, जिव्हायतनं, कायायतनं, मनायतनं।  
सत्त विञ्ञाणट्ठितियोति कतमा सत्त? वुत्तञ्हेतं भगवता –  
‘‘सन्ति, भिक्खवे (अ॰ नि॰ ७.४४; दी॰ नि॰ ३.३३२), सत्ता नानत्तकाया नानत्तसञ्ञिनो। सेय्यथापि मनुस्सा एकच्चे च देवा एकच्चे च विनिपातिका। अयं पठमा विञ्ञाणट्ठिति।  
‘‘सन्ति, भिक्खवे, सत्ता नानत्तकाया एकत्तसञ्ञिनो। सेय्यथापि देवा ब्रह्मकायिका पठमाभिनिब्बत्ता। अयं दुतिया विञ्ञाणट्ठिति।  
‘‘सन्ति, भिक्खवे, सत्ता एकत्तकाया नानत्तसञ्ञिनो। सेय्यथापि देवा आभस्सरा। अयं ततिया विञ्ञाणट्ठिति।  
‘‘सन्ति, भिक्खवे, सत्ता एकत्तकाया एकत्तसञ्ञिनो। सेय्यथापि देवा सुभकिण्हा। अयं चतुत्था विञ्ञाणट्ठिति।  
‘‘सन्ति, भिक्खवे, सत्ता सब्बसो रूपसञ्ञानं समतिक्कमा पटिघसञ्ञानं अत्थङ्गमा नानत्तसञ्ञानं अमनसिकारा ‘अनन्तो आकासो’ति आकासानञ्चायतनूपगा। अयं पञ्चमी विञ्ञाणट्ठिति।  
‘‘सन्ति, भिक्खवे, सत्ता सब्बसो आकासानञ्चायतनं समतिक्कम्म ‘अनन्तं विञ्ञाण’न्ति विञ्ञाणञ्चायतनूपगा। अयं छट्ठा विञ्ञाणट्ठिति।  
‘‘सन्ति , भिक्खवे, सत्ता सब्बसो विञ्ञाणञ्चायतनं समतिक्कम्म ‘नत्थि किञ्ची’ति आकिञ्चञ्ञायतनूपगा। अयं सत्तमी विञ्ञाणट्ठिति। इमा खो, भिक्खवे, सत्त विञ्ञाणट्ठितियो’’ति (अ॰ नि॰ ७.४४; दी॰ नि॰ ३.३३२)।  
विञ्ञाणट्ठितियोति पटिसन्धिविञ्ञाणस्स ठानानि सविञ्ञाणका खन्धा एव। तत्थ सेय्यथापीति निदस्सनत्थे निपातो। मनुस्साति अपरिमाणेसुपि चक्कवाळेसु अपरिमाणानं मनुस्सानं वण्णसण्ठानादिवसेन द्वेपि एकसदिसा नत्थि। येपि वण्णेन वा सण्ठानेन वा सदिसा होन्ति, तेपि आलोकितविलोकितादीहि विसदिसाव होन्ति, तस्मा नानत्तकायाति वुत्ता। पटिसन्धिसञ्ञा पन नेसं तिहेतुकापि दुहेतुकापि अहेतुकापि होति, तस्मा नानत्तसञ्ञिनोति वुत्ता। एकच्चे च देवाति छ कामावचरदेवा। तेसु हि केसञ्चि कायो नीलो होति, केसञ्चि पीतकादिवण्णो, सञ्ञा पन नेसं तिहेतुकापि दुहेतुकापि होति, अहेतुका न होति। एकच्चे च विनिपातिकाति चतुअपायविनिमुत्ता पुनब्बसुमाता यक्खिनी, पियङ्करमाता, फुस्समित्ता, धम्मगुत्ताति एवमादयो अञ्ञे च वेमानिका पेता। एतेसञ्हि ओदातकाळमङ्गुरच्छविसामवण्णादिवसेन चेव किसथूलरस्सदीघवसेन च कायो नाना होति, मनुस्सानं विय तिहेतुकद्विहेतुकाहेतुकवसेन सञ्ञापि। ते पन देवा विय न महेसक्खा, कपणमनुस्सा विय अप्पेसक्खा दुल्लभघासच्छादना दुक्खपीळिता विहरन्ति। एकच्चे काळपक्खे दुक्खिता जुण्हपक्खे सुखिता होन्ति, तस्मा सुखसमुस्सयतो विनिपतितत्ता विनिपातिकाति वुत्ता। ये पनेत्थ तिहेतुका, तेसं धम्माभिसमयोपि होति पियङ्करमातादीनं विय।  
ब्रह्मकायिकाति ब्रह्मपारिसज्जब्रह्मपुरोहितमहाब्रह्मानो। पठमाभिनिब्बत्ताति ते सब्बेपि पठमज्झानेन निब्बत्ता। ब्रह्मपारिसज्जा पन परित्तेन, ब्रह्मपुरोहिता मज्झिमेन, कायो च तेसं विप्फारिकतरो होति। महाब्रह्मानो पणीतेन, कायो पन नेसं अतिविप्फारिकतरो होति। इति ते कायस्स नानत्ता, पठमज्झानवसेन सञ्ञाय एकत्ता नानत्तकाया एकत्तसञ्ञिनोति वुत्ता। यथा च ते, एवं चतूसु अपायेसु सत्ता। निरयेसु हि केसञ्चि गावुतं, केसञ्चि अड्ढयोजनं , केसञ्चि तिगावुतं अत्तभावो होति, देवदत्तस्स पन योजनसतिको जातो। तिरच्छानेसुपि केचि खुद्दका होन्ति, केचि महन्ता। पेत्तिविसयेसुपि केचि सट्ठिहत्था केचि असीतिहत्था होन्ति केचि सुवण्णा केचि दुब्बण्णा। तथा कालकञ्चिका असुरा। अपिचेत्थ दीघपिट्ठिका पेता नाम सट्ठियोजनिकापि होन्ति, सञ्ञा पन सब्बेसम्पि अकुसलविपाकाहेतुकाव होति। इति अपायिकापि ‘‘नानत्तकाया एकत्तसञ्ञिनो’’ति सङ्खं गच्छन्ति।  
आभस्सराति दण्डउक्काय अच्चि विय एतेसं सरीरतो आभा छिज्जित्वा छिज्जित्वा पतन्ती विय सरति विसरतीति आभस्सरा। तेसु पञ्चकनये दुतियततियज्झानद्वयं परित्तं भावेत्वा उप्पन्ना परित्ताभा नाम होन्ति, मज्झिमं भावेत्वा उप्पन्ना अप्पमाणाभा नाम होन्ति, पणीतं भावेत्वा उप्पन्ना आभस्सरा नाम होन्ति। इध पन उक्कट्ठपरिच्छेदवसेन सब्बेव ते गहिता। सब्बेसञ्हि तेसं कायो एकविप्फारोव होति, सञ्ञा पन अवितक्कविचारमत्ता च अवितक्कअविचारा चाति नाना।  
सुभकिण्हाति सुभेन वोकिण्णा विकिण्णा, सुभेन सरीरप्पभावण्णेन एकग्घनाति अत्थो। एतेसञ्हि न आभस्सरानं विय छिज्जित्वा छिज्जित्वा पभा गच्छतीति। चतुक्कनये ततियस्स, पञ्चकनये चतुत्थस्स परित्तमज्झिमपणीतस्स झानस्सवसेन परित्तसुभअप्पमाणसुभसुभकिण्हा नाम हुत्वा निब्बत्तन्ति। इति सब्बेपि ते एकत्तकाया चेव चतुत्थज्झानसञ्ञाय एकत्तसञ्ञिनो चाति वेदितब्बा। वेहप्फलापि चतुत्थविञ्ञाणट्ठितिमेव भजन्ति। असञ्ञसत्ता विञ्ञाणाभावा एत्थ सङ्गहं न गच्छन्ति, सत्तावासेसु गच्छन्ति।  
सुद्धावासा विवट्टपक्खे ठिता न सब्बकालिका, कप्पसतसहस्सम्पि असङ्ख्येयम्पि बुद्धसुञ्ञे लोके न उप्पज्जन्ति, सोळसकप्पसहस्सब्भन्तरे बुद्धेसु उप्पन्नेसुयेव उप्पज्जन्ति, धम्मचक्कप्पवत्तस्स भगवतो खन्धावारसदिसा होन्ति, तस्मा नेव विञ्ञाणट्ठितिं, न च सत्तावासं भजन्ति। महासीवत्थेरो पन – ‘‘न खो पन सो, सारिपुत्त, सत्तावासो सुलभरूपो, यो मया अनावुत्थपुब्बो इमिना दीघेन अद्धुना अञ्ञत्र सुद्धावासेहि देवेही’’ति (म॰ नि॰ १.१६०) इमिना सुत्तेन सुद्धावासापि चतुत्थं विञ्ञाणट्ठितिं चतुत्थं सत्तावासञ्च भजन्तीति वदति, तं अप्पटिबाहितत्ता सुत्तस्स अनुञ्ञातं।  
नेवसञ्ञानासञ्ञायतनं यथेव सञ्ञाय, एवं विञ्ञाणस्सापि सुखुमत्ता नेवविञ्ञाणं नाविञ्ञाणं, तस्मा विञ्ञाणट्ठितीसु न वुत्तं।  
अट्ठ लोकधम्माति लाभो, अलाभो, यसो, अयसो, निन्दा, पसंसा, सुखं, दुक्खन्ति इमे अट्ठ लोकप्पवत्तिया सति अनुपरमधम्मकत्ता लोकस्स धम्माति लोकधम्मा। एतेहि मुत्तो सत्तो नाम नत्थि, बुद्धानम्पि होन्तियेव। यथाह –  
‘‘अट्ठिमे, भिक्खवे, लोकधम्मा लोकं अनुपरिवत्तन्ति, लोको च अट्ठ लोकधम्मे अनुपरिवत्तति। कतमे अट्ठ? लाभो च अलाभो च यसो च अयसो च निन्दा च पसंसा च सुखञ्च दुक्खञ्च। इमे खो, भिक्खवे, अट्ठ लोकधम्मा लोकं अनुपरिवत्तन्ति, लोको च इमे अट्ठ लोकधम्मे अनुपरिवत्तती’’ति (अ॰ नि॰ ८.६)।  
तत्थ अनुपरिवत्तन्तीति अनुबन्धन्ति नप्पजहन्ति, लोकतो न निवत्तन्तीति अत्थो। लाभोति पब्बजितस्स चीवरादि, गहट्ठस्स धनधञ्ञादि लाभो। सोयेव अलब्भमानो लाभो अलाभो। न लाभो अलाभोति वुच्चमाने अत्थाभावापत्तितो परिञ्ञेय्यो न सिया। यसोति परिवारो। सोयेव अलब्भमाना यसो अयसो। निन्दाति अवण्णभणनं। पसंसाति वण्णभणनं। सुखन्ति कामावचरानं कायिकचेतसिकं। दुक्खन्ति पुथुज्जनसोतापन्नसकदागामीनं कायिकचेतसिकं, अनागामिअरहन्तानं कायिकमेव।  
नव सत्तावासाति सत्तानं आवासा, वसनट्ठानानीति अत्थो। तानि पन तथापकासिता खन्धा एव। कतमे नव? वुत्तञ्हेतं भगवता –  
‘‘नवयिमे, भिक्खवे (अ॰ नि॰ ९.२४; दी॰ नि॰ ३.३४१), सत्तावासा। कतमे नव? सन्ति, भिक्खवे, सत्ता नानत्तकाया नानत्तसञ्ञिनो, सेय्यथापि मनुस्सा एकच्चे च देवा एकच्चे च विनिपातिका। अयं पठमो सत्तावासो।  
‘‘सन्ति, भिक्खवे, सत्ता नानत्तकाया एकत्तसञ्ञिनो, सेय्यथापि देवा ब्रह्मकायिका पठमाभिनिब्बत्ता। अयं दुतियो सत्तावासो।  
‘‘सन्ति, भिक्खवे, सत्ता एकत्तकाया नानत्तसञ्ञिनो, सेय्यथापि देवा आभस्सरा। अयं ततियो सत्तावासो।  
‘‘सन्ति, भिक्खवे, सत्ता एकत्तकाया एकत्तसञ्ञिनो, सेय्यथापि देवा सुभकिण्हा। अयं चतुत्थो सत्तावासो।  
‘‘सन्ति, भिक्खवे, सत्ता असञ्ञिनो अप्पटिसंवेदिनो, सेय्यथापि देवा असञ्ञसत्ता। अयं पञ्चमो सत्तावासो।  
‘‘सन्ति, भिक्खवे, सत्ता सब्बसो रूपसञ्ञानं समतिक्कमा पटिघसञ्ञानं अत्थङ्गमा नानत्तसञ्ञानं अमनसिकारा ‘अनन्तो आकासो’ति आकासानञ्चायतनूपगा। अयं छट्ठो सत्तावासो।  
‘‘सन्ति, भिक्खवे, सत्ता सब्बसो आकासानञ्चायतनं समतिक्कम्म ‘अनन्तं विञ्ञाण’न्ति विञ्ञाणञ्चायतनूपगा। अयं सत्तमो सत्तावासो।  
‘‘सन्ति, भिक्खवे, सत्ता सब्बसो विञ्ञाणञ्चायतनं समतिक्कम्म ‘नत्थि किञ्ची’ति आकिञ्चञ्ञायतनूपगा। अयं अट्ठमो सत्तावासो।  
‘‘सन्ति, भिक्खवे, सत्ता सब्बसो आकिञ्चञ्ञायतनं समतिक्कम्म नेवसञ्ञानासञ्ञायतनूपगा । अयं नवमो सत्तावासो। इमे खो, भिक्खवे, नव सत्तावासा’’ति (अ॰ नि॰ ९.२४; दी॰ नि॰ ३.३४१)।  
दसायतनानीति चक्खायतनं रूपायतनं सोतायतनं सद्दायतनं घानायतनं गन्धायतनं जिव्हायतनं रसायतनं कायायतनं फोट्ठब्बायतनन्ति एवं दस। मनायतनधम्मायतनानि पन लोकुत्तरमिस्सकत्ता न गहितानि। इमेसु दससु विस्सज्जनेसु विपस्सनावसेन तीरणपरिञ्ञा वुत्ता, ‘‘सब्बं, भिक्खवे, परिञ्ञेय्य’’न्तिआदीसु पन अनञ्ञातञ्ञस्सामीतिन्द्रियादीनं तिण्णं, निरोधपटिपदानं सच्छिकिरियाभावनट्ठानं तेसंयेव पटिवेधट्ठानं दुक्खादीनं निस्सरणस्स अनुप्पादादीनं पञ्चदसन्नं, परिग्गहट्ठादीनं एकतिंसाय, उत्तरिपटिवेधट्ठादीनं तिण्णं, मग्गङ्गानं अट्ठन्नं, ‘‘पयोगानं पटिप्पस्सद्धट्ठो’’तिआदीनं द्विन्नं, असङ्खतट्ठस्स वुट्ठानट्ठादीनं द्विन्नं, निय्यानट्ठस्स अनुबुज्झनट्ठादीनं तिण्णं, अनुबोधनट्ठादीनं तिण्णं, अनुबोधपक्खियादीनं तिण्णं, उज्जोतनट्ठादीनं चतुन्नं, पतापनट्ठादीनं अट्ठारसन्नं, विवट्टनानुपस्सनादीनं नवन्नं, खयेञाणअनुप्पादेञाणानं पञ्ञाविमुत्तिनिब्बानानन्ति इमेसं धम्मानं पटिलाभवसेन तीरणपरिञ्ञा वुत्ता, सेसानं यथायोगं विपस्सनावसेन च पटिलाभवसेन च तीरणपरिञ्ञा वुत्ताति वेदितब्बा।  
येसं येसं धम्मानं पटिलाभत्थाय वायमन्तस्स, ते ते धम्मा पटिलद्धा होन्ति। एवं ते धम्मा परिञ्ञाता चेव होन्ति तीरिता चाति हि किच्चसमापनट्ठेन तीरणपरिञ्ञा वुत्ता। किच्चे हि समापिते ते धम्मा पटिलद्धा होन्तीति। केचि पन ‘‘अविपस्सनूपगानं ञातपरिञ्ञा’’ति वदन्ति। अभिञ्ञेय्येन ञातपरिञ्ञाय वुत्तत्ता तं न सुन्दरं। परिञ्ञाता चेव होन्ति तीरिता चाति ते पटिलद्धा एव धम्मा परिञ्ञाता च नाम होन्ति, तीरिता च नामाति अत्थो। एवं किच्चसमापनत्थवसेन परिञ्ञातत्थो वुत्तो होति।  
२२. इदानि तमेवत्थं एकेकधम्मे पटिलाभवसेन योजेत्वा अन्ते च निगमेत्वा दस्सेतुं नेक्खम्मन्तिआदिमाह। तं सब्बं पुब्बे वुत्तानुसारेनेव वेदितब्बन्ति।  
परिञ्ञेय्यनिद्देसवण्णना निट्ठिता।  


## पहातब्बनिद्देसवण्णना

२३. पहातब्बनिद्देसे अस्मिमानोति रूपादीसु पञ्चसु उपादानक्खन्धेसु अस्मीति मानो। तस्मिञ्हि पहीने अरहत्तं पत्तं होति। रूपरागादीसु विज्जमानेसुपि सेसानि अवत्वा अस्मिमानस्सेव वचनं दिट्ठिपतिरूपकत्तेन तस्स ओळारिकत्ताति वेदितब्बं। अविज्जाति सुत्तन्तपरियायेन दुक्खादीसु चतूसु ठानेसु अञ्ञाणं, अभिधम्मपरियायेन पुब्बन्तादीहि सद्धिं अट्ठसु। वुत्तञ्हेतं –  
‘‘तत्थ कतमा अविज्जा? दुक्खे अञ्ञाणं, दुक्खसमुदये अञ्ञाणं, दुक्खनिरोधे अञ्ञाणं, दुक्खनिरोधगामिनिया पटिपदाय अञ्ञाणं, पुब्बन्ते अञ्ञाणं, अपरन्ते अञ्ञाणं, पुब्बन्तापरन्ते अञ्ञाणं, इदप्पच्चयतापटिच्चसमुप्पन्नेसु धम्मेसु अञ्ञाण’’न्ति (ध॰ स॰ ११०६; विभ॰ २२६)।  
भवतण्हाति कामभवादीसु भवेसु पत्थना। यथाह –  
‘‘तत्थ कतमा भवतण्हा? यो भवेसु भवच्छन्दो भवरागो भवनन्दी भवतण्हा भवसिनेहो भवपरिळाहो भवमुच्छा भवज्झोसान’’न्ति (विभ॰ ८९५)।  
तिस्सो तण्हाति कामतण्हा, भवतण्हा, विभवतण्हा। तासं अभिधम्मे एवं निद्देसो कतो – तत्थ कतमा भवतण्हा? भवदिट्ठिसहगतो रागो…पे॰… चित्तस्स सारागो, अयं वुच्चति भवतण्हा। तत्थ कतमा विभवतण्हा? उच्छेददिट्ठिसहगतो रागो…पे॰… चित्तस्स सारागो, अयं वुच्चति विभवतण्हा। अवसेसा तण्हा कामतण्हा। तत्थ कतमा कामतण्हा? कामधातुपटिसंयुत्तो रागो…पे॰… चित्तस्स सारागो, अयं वुच्चति कामतण्हा। तत्थ कतमा भवतण्हा? रूपधातुअरूपधातुपटिसंयुत्तो रागो…पे॰… तत्थ कतमा विभवतण्हा? उच्छेददिट्ठिसहगतो रागो…पे॰… (विभ॰ ९१६)।  
अट्ठकथायं पन ‘‘पञ्चकामगुणिको रागो कामतण्हा, रूपारूपभवेसु रागो झाननिकन्तिसस्सतदिट्ठिसहगतो रागो भववसेन पत्थना भवतण्हा, उच्छेददिट्ठिसहगतो रागो विभवतण्हा’’ति वुत्तं। अयं दसुत्तरसुत्तपरियायेन योजना। सङ्गीतिपरियायेन पन अभिधम्मपरियायेन च ‘‘अपरापि तिस्सो तण्हा कामतण्हा रूपतण्हा अरूपतण्हा। अपरापि तिस्सो तण्हा रूपतण्हा अरूपतण्हा निरोधतण्हा’’ति (दी॰ नि॰ ३.३०५; विभ॰ ९१७-९१८) वुत्ता तण्हापि एत्थ युज्जन्ति। तासु पञ्च कामधातुरूपधातुअरूपधातुपटिसंयुत्ता, अन्तिमा उच्छेददिट्ठिसहगता।  
चत्तारो ओघाति कामोघो, भवोघो, दिट्ठोघो, अविज्जोघो। यस्स संविज्जन्ति, तं वट्टस्मिं ओहनन्ति ओसीदापेन्तीति ओघा। बलवकिलेसा एते। कामगुणसङ्खाते कामे ओघो कामोघो। कामतण्हायेतं नामं। रूपारूपसङ्खाते कम्मतो च उपपत्तितो च दुविधेपि भवे ओघो भवोघो। भवतण्हायेतं नामं। दिट्ठि एव ओघो दिट्ठोघो। ‘‘सस्सतो लोको’’तिआदिकाय दिट्ठिया एतं नामं। अविज्जा एव ओघो अविज्जोघो, दुक्खादीसु अञ्ञाणस्सेतं नामं।  
पञ्च नीवरणानीति कामच्छन्दनीवरणं ब्यापादनीवरणं थिनमिद्धनीवरणं उद्धच्चकुक्कुच्चनीवरणं विचिकिच्छानीवरणं। चित्तं नीवरन्ति परियोनन्धन्तीति नीवरणानि। कामीयन्तीति कामा। पञ्च कामगुणा। कामेसु छन्दो कामच्छन्दो। कामयतीति वा कामो, कामो एव छन्दो, न कत्तुकम्यताछन्दो न धम्मच्छन्दोति कामच्छन्दो। कामतण्हायेतं नामं। ब्यापज्जति तेन चित्तं पूतिभावं गच्छति, ब्यापादयति वा विनयाचाररूपसम्पत्तिहितसुखानीति ब्यापादो। दोसस्सेतं नामं। थिननता थिनं, मिद्धनता मिद्धं, अनुस्साहसंहननता असत्तिविघातो चाति अत्थो। चित्तस्स अनुस्साहो थिनं, चेतसिकानं अकम्मञ्ञता मिद्धं, थिनञ्च मिद्धञ्च थिनमिद्धं। उद्धतस्स भावो उद्धच्चं, अवूपसमोति अत्थो। विक्खेपस्सेतं नामं। कुच्छितं कतं कुकतं, कुकतस्स भावो कुक्कुच्चं, गरहितकिरियभावोति अत्थो। पच्छानुतापस्सेतं नामं। विगता चिकिच्छाति विचिकिच्छा, विगतपञ्ञाति अत्थो। सभावं वा विचिनन्तो एताय किच्छति किलमतीति विचिकिच्छा। बुद्धादीसु संसयस्सेतं नामं। कामच्छन्दो एव नीवरणं कामच्छन्दनीवरणं। एवं सेसेसुपि।  
छ धम्मा, छद्धम्माति वा पाठो। छ तण्हाकायाति रूपतण्हा सद्दतण्हा गन्धतण्हा रसतण्हा फोट्ठब्बतण्हा धम्मतण्हा। रूपे तण्हा रूपतण्हा। सा एव कामतण्हादिभेदेन अनेकभेदत्ता रासट्ठेन कायोति वुत्ता। एवं सेसेसुपि।  
सत्तानुसयाति कामरागानुसयो पटिघानुसयो मानानुसयो दिट्ठानुसयो विचिकिच्छानुसयो भवरागानुसयो अविज्जानुसयो। अप्पहीनट्ठेन अनुसेन्तीति अनुसया। कामेसु रागो कामरागो, कामो एव वा रागोति कामरागो। आरम्मणस्मिं पटिहञ्ञतीति पटिघं। अयाथावदस्सनट्ठेन दिट्ठि। सेय्यादिवसेन मञ्ञतीति मानो। भवेसु रागो भवरागो। थामगतो कामरागो कामरागानुसयो। एवं सेसेसुपि।  
अट्ठ मिच्छत्ताति मिच्छादिट्ठि मिच्छासङ्कप्पो मिच्छावाचा मिच्छाकम्मन्तो मिच्छाआजीवो मिच्छावायामो मिच्छासति मिच्छासमाधि। ‘‘हितसुखावहा मे भविस्सन्ती’’ति एवं आसीसितापि तथाअभावतो असुभादीसुयेव सुभन्तिआदिविपरीतप्पवत्तितो च मिच्छासभावाति मिच्छत्ता। मिच्छा पस्सति, मिच्छा वा एताय पस्सन्तीति मिच्छादिट्ठि। अथ वा विपरीता दिट्ठीति मिच्छादिट्ठि, अयाथावदिट्ठीति वा मिच्छादिट्ठि, विरज्झित्वा गहणतो वा वितथा दिट्ठीति मिच्छादिट्ठि, अनत्तावहत्ता पण्डितेहि कुच्छिता दिट्ठीति वामिच्छादिट्ठि। मिच्छासङ्कप्पादीसुपि एसेव नयो। मिच्छादिट्ठीति सस्सतुच्छेदाभिनिवेसो। मिच्छासङ्कप्पोति कामवितक्कादितिविधो वितक्को। मिच्छावाचाति मुसावादादिचतुब्बिधा चेतना। मिच्छाकम्मन्तोति पाणातिपातादितिविधा चेतना। मिच्छाआजीवोति मिच्छाजीवपयोगसमुट्ठापिका चेतना। मिच्छावायामोति अकुसलचित्तसम्पयुत्तं वीरियं। मिच्छासतीति सतिपटिपक्खभूतो अकुसलचित्तुप्पादो। मिच्छासमाधीति अकुसलसमाधि।  
नव तण्हामूलकाति (दी॰ नि॰ २.१०३; ३.३५९) तण्हं पटिच्च परियेसना, परियेसनं पटिच्च लाभो, लाभं पटिच्च विनिच्छयो, विनिच्छयं पटिच्च छन्दरागो, छन्दरागं पटिच्च अज्झोसानं, अज्झोसानं पटिच्च परिग्गहो, परिग्गहं पटिच्च मच्छरियं, मच्छरियं पटिच्च आरक्खो, आरक्खाधिकरणं दण्डादानसत्थादानकलहविग्गहविवादतुवंतुवंपेसुञ्ञमुसावादा अनेके पापका अकुसला धम्मा सम्भवन्ति (दी॰ नि॰ २.१०४; ३.३५९)। इमे नव तण्हामूलका धम्मा। तण्हा मूलं एतेसन्ति तण्हामूलका। परियेसनादयो अकुसला एव। तण्हं, पटिच्चाति तण्हं निस्साय। परियेसनाति रूपादिआरम्मणपरियेसना। सा हि तण्हाय सति होति। लाभोति रूपादिआरम्मणपटिलाभो, सो हि परियेसनाय सति होति। विनिच्छयो पन ञाणतण्हादिट्ठिवितक्कवसेन चतुब्बिधो। तत्थ ‘‘सुखविनिच्छयं जञ्ञा, सुखविनिच्छयं ञत्वा अज्झत्तं सुखमनुयुञ्जेय्या’’ति (म॰ नि॰ ३.३२३) अयं ञाणविनिच्छयो। ‘‘विनिच्छयोति द्वे विनिच्छया तण्हाविनिच्छयो च दिट्ठिविनिच्छयो चा’’ति (महानि॰ १०२) एवं आगतानि अट्ठसततण्हाविचरितानि तण्हाविनिच्छयो । द्वासट्ठि दिट्ठियो दिट्ठिविनिच्छयो। ‘‘छन्दो खो, देवानमिन्द, वितक्कनिदानो’’ति (दी॰ नि॰ २.३५८) इमस्मिं पन सुत्ते इध विनिच्छयोति वुत्तो वितक्कोयेव आगतो। लाभं लभित्वा हि इट्ठानिट्ठं सुन्दरासुन्दरञ्च वितक्केनेव विनिच्छिनाति ‘‘एत्तकं मे रूपारम्मणत्थाय भविस्सति, एत्तकं सद्दादिआरम्मणत्थाय, एत्तकं मय्हं भविस्सति, एत्तकं परस्स, एत्तकं परिभुञ्जिस्सामि, एत्तकं निदहिस्सामी’’ति। तेन वुत्तं – ‘‘लाभं पटिच्च विनिच्छयो’’ति। छन्दरागोति एवं अकुसलवितक्केन वितक्किते वत्थुस्मिं दुब्बलरागो च बलवरागो च उप्पज्जति। छन्दोति एत्थ दुब्बलरागस्साधिवचनं, रागोति बलवरागस्स। अज्झोसानन्ति अहं ममाति बलवसन्निट्ठानं। परिग्गहोति तण्हादिट्ठिवसेन परिग्गहकरणं। मच्छरियन्ति परेहि साधारणभावस्स असहनता। तेनेवस्स पोराणा एवं वचनत्थं वदन्ति ‘‘इदं अच्छरियं मय्हमेव होतु, मा अञ्ञस्स अच्छरियं होतूति पवत्तत्ता मच्छरियन्ति वुच्चती’’ति। आरक्खोति द्वारपिदहनमञ्जूसगोपनादिवसेन सुट्ठु रक्खणं। अधिकरोतीति अधिकरणं। कारणस्सेतं नामं। आरक्खाधिकरणन्ति भावनपुंसकं, आरक्खहेतूति अत्थो। दण्डादानादीसु परनिसेधनत्थं दण्डस्स आदानं दण्डादानं। एकतोधारादिना सत्थस्स आदानं सत्थादानं। कायकलहोपि वाचाकलहोपि कलहो। पुरिमो पुरिमो विरोधो विग्गहो। पच्छिमो पच्छिमो विवादो। तुवंतुवन्ति अगारववसेन तुवंतुवंवचनं।  
दस मिच्छत्ताति मिच्छादिट्ठि…पे॰… मिच्छासमाधि मिच्छाञाणं मिच्छाविमुत्ति। तत्थ मिच्छाञाणन्ति पापकिरियासु उपायचिन्तावसेन पापं कत्वा सुकतं मयाति पच्चवेक्खणाकारेन च उप्पन्नो मोहो। मिच्छाविमुत्तीति अविमुत्तस्सेव सतो विमुत्तिसञ्ञिता।  
२४.  
इदानि अनेकभेदेन पहानेन पहातब्बे दस्सेतुं द्वे पहानानीतिआदि आरद्धं। पहानेसु हि विञ्ञातेसु तेन तेन पहातब्बा धम्मा सुविञ्ञेय्या होन्ति। पञ्चसु पहानेसु लोकिकानि च द्वे पहानानि अप्पयोगं निस्सरणप्पहानञ्च ठपेत्वा अप्पयोगानेव द्वे लोकुत्तरपहानानि पठमं वुत्तानि। सम्मा उच्छिज्जन्ति एतेन किलेसाति समुच्छेदो, पहीयन्ति एतेन किलेसाति पहानं। समुच्छेदसङ्खातं पहानं, न सेसप्पहानन्ति समुच्छेदप्पहानं। किलेसानं पटिप्पस्सद्धत्ता पटिप्पस्सद्धि, पहीनत्ता पहानं, पटिप्पस्सद्धिसङ्खातं पहानं पटिप्पस्सद्धिप्पहानं। लोकं उत्तरतीति लोकुत्तरो। निब्बानसङ्खातं खयं गच्छतीति खयगामी, खयगामी च सो मग्गो चाति खयगामिमग्गो, तं भावयतो सो मग्गो समुच्छेदप्पहानन्ति अत्थो। तथा फलक्खणे लोकुत्तरफलमेव पटिप्पस्सद्धिप्पहानं।  
कामानमेतं निस्सरणन्तिआदीसु कामतो रूपतो सङ्खततो निस्सरन्ति एतेनाति निस्सरणं, तेहि वा निस्सटत्ता निस्सरणं। असुभज्झानं। कामेहि निक्खन्तत्ता नेक्खम्मं। अनागामिमग्गो वा। असुभज्झानञ्हि विक्खम्भनतो कामानं निस्सरणं, तं झानं पादकं कत्वा उप्पादितअनागामिमग्गो पन समुच्छेदतो सब्बसो कामानं अच्चन्तनिस्सरणं। रुप्पतीति रूपं, न रूपं अरूपं मित्तपटिपक्खा अमित्ता विय, लोभादिपटिपक्खा अलोभादयो विय च रूपपटिपक्खोति अत्थो। फलवसेन वा नत्थेत्थ रूपन्ति अरूपं, अरूपमेव आरुप्पं। अरूपज्झानानि। तानि रूपानं निस्सरणं नाम। अरूपेहिपि अरहत्तमग्गो पुन उप्पत्तिनिवारणतो सब्बसो रूपानं निस्सरणं नाम। भूतन्ति जातं। सङ्खतन्ति पच्चयेहि सङ्गम्म कतं। पटिच्चसमुप्पन्नन्ति ते ते पच्चये पटिच्च सम्मा सह च उप्पन्नं। पठमेन सञ्जातत्तदीपनेन अनिच्चता, दुतियेन अनिच्चस्सापि सतो पच्चयानुभावदीपनेन परायत्तता, ततियेन परायत्तस्सापि सतो पच्चयानं अब्यापारत्तदीपनेन एवंधम्मता दीपिता होति। निरोधोति निब्बानं। निब्बानञ्हि आगम्म दुक्खं निरुज्झतीति निरोधोति वुच्चति। सो एव च सब्बसङ्खततो निस्सटत्ता तस्स सङ्खतस्स निस्सरणं नाम। अट्ठकथायं पन –  
‘‘निरोधो तस्स निस्सरणन्ति इध अरहत्तफलं निरोधोति अधिप्पेतं। अरहत्तफलेन हि निब्बाने दिट्ठे पुन आयतिं सब्बसङ्खारा न होन्तीति अरहत्तसङ्खातस्स निरोधस्स पच्चयत्ता निरोधोति वुत्त’’न्ति वुत्तं।  
नेक्खम्मं पटिलद्धस्सातिआदीसु असुभज्झानस्स निस्सरणत्ते विक्खम्भनप्पहानेन, अनागामिमग्गस्स निस्सरणत्ते समुच्छेदप्पहानेन कामा पहीना चेव होन्ति परिच्चत्ता च। अरूपज्झानानं निस्सरणत्ते च अरहत्तमग्गस्स निस्सरणत्ते च एवमेव रूपा योजेतब्बा। रूपेसु हि छन्दरागप्पहानेन रूपानं समुच्छेदो होति। रूपाति चेत्थ लिङ्गविपल्लासो कतो। निब्बानस्स निस्सरणत्ते निस्सरणप्पहानेन, अरहत्तफलस्स निस्सरणत्ते पटिप्पस्सद्धिप्पहानेन सङ्खारा पहीना चेव होन्ति परिच्चत्ता च। निब्बानस्स च निस्सरणत्ते आरम्मणकरणवसेन पटिलाभो वेदितब्बो।  
दुक्खसच्चन्तिआदीसु परिञ्ञापटिवेधन्तिआदि भावनपुंसकवचनं। परिञ्ञाय पटिवेधो परिञ्ञापटिवेधो। तं परिञ्ञापटिवेधं। एस नयो सेसेसुपि। पजहातीति तथा तथा पटिविज्झन्तो पहातब्बे किलेसे पजहतीति अत्थो गहेतब्बो। लोकियलोकुत्तरेसुपि छन्दरागप्पहानेन वा तानि पजहतीति अत्थो। पजहतीतिपि पाठो। यथा नावा अपुब्बं अचरिमं एकक्खणे चत्तारि किच्चानि करोति, ओरिमं तीरं पजहति, सोतं छिन्दति, भण्डं वहति, पारिमं तीरं अप्पेति, एवमेवं मग्गञाणं अपुब्बं अचरिमं एकक्खणे चत्तारि सच्चानि अभिसमेति, दुक्खं परिञ्ञाभिसमयेन अभिसमेति, समुदयं पहानाभिसमयेन अभिसमेति, मग्गं भावनाभिसमयेन अभिसमेति, निरोधं सच्छिकिरियाभिसमयेन अभिसमेति। किं वुत्तं होति? ‘‘निरोधं आरम्मणं कत्वा चत्तारि सच्चानि पापुणाति पस्सति पटिविज्झती’’ति (विसुद्धि॰ २.८३९) वुत्तत्ता एकक्खणेपि विसुं विसुं विय पहानानि वुत्तानीति वेदितब्बानि।  
पञ्चसु पहानेसु यं ससेवाले उदके पक्खित्तेन घटेन सेवालस्स विय तेन तेन लोकियसमाधिना नीवरणादीनं पच्चनीकधम्मानं विक्खम्भनं दूरीकरणं, इदं विक्खम्भनप्पहानं नाम। विक्खम्भनप्पहानञ्च नीवरणानं पठमं झानं भावयतोति नीवरणानंयेव पहानं पाकटत्ता वुत्तन्ति वेदितब्बं। नीवरणानि हि झानस्स पुब्बभागेपि पच्छाभागेपि न सहसा चित्तं अज्झोत्थरन्ति, अज्झोत्थटेसु च तेसु झानं परिहायति, वितक्कादयो पन दुतियज्झानादितो पुब्बे पच्छा च अप्पटिपक्खा हुत्वा पवत्तन्ति। तस्मा नीवरणानं विक्खम्भनं पाकटं। यं पन रत्तिभागे समुज्जलितेन पदीपेन अन्धकारस्स विय तेन तेन विपस्सनाय अवयवभूतेन झानङ्गेन पटिपक्खवसेनेव तस्स तस्स च पहातब्बधम्मस्स पहानं, इदं तदङ्गप्पहानं नाम। तदङ्गप्पहानञ्च दिट्ठिगतानं निब्बेधभागियं समाधिं भावयतोति दिट्ठिगतानंयेव पहानं ओळारिकवसेन वुत्तन्ति वेदितब्बं। दिट्ठिगतञ्हि ओळारिकं, निच्चसञ्ञादयो सुखुमा। तत्थ दिट्ठिगतानन्ति दिट्ठियेव दिट्ठिगतं ‘‘गूथगतं मुत्तगत’’न्तिआदीनि (अ॰ नि॰ ९.११) विय। गन्तब्बाभावतो चदिट्ठिया गतमत्तमेवेतन्तिपि दिट्ठिगतं, द्वासट्ठिदिट्ठीसु अन्तोगधत्ता दिट्ठीसु गतन्तिपि दिट्ठिगतं। बहुवचनेन तेसं दिट्ठिगतानं। निब्बेधभागियं समाधिन्ति विपस्सनासम्पयुत्तं समाधिं। यं पन असनिविचक्काभिहतस्स (विसुद्धि॰ २.८५१) रुक्खस्स विय अरियमग्गञाणेन संयोजनानं धम्मानं यथा न पुन पवत्तति, एवं पहानं, इदं समुच्छेदप्पहानं नाम। निरोधो निब्बानन्ति निरोधसङ्खातं निब्बानं।  
एवं पहानवसेन पहातब्बे धम्मे दस्सेत्वा इदानि सरूपेनेव पुन पहातब्बे धम्मे दस्सेतुं सब्बं, भिक्खवे, पहातब्बन्तिआदिमाह। तत्थ चक्खादीनि छन्दरागप्पहानेन पहातब्बानि। रूपं पस्सन्तो पजहातीतिआदीसु रूपं अनिच्चादितो पस्सन्तो पहातब्बे किलेसे पजहाति। चक्खुं…पे॰… जरामरणं…पे॰… अमतोगधं निब्बानन्ति पेय्यालद्वये अनञ्ञातञ्ञस्सामीतिन्द्रियं ‘‘पस्सन्तो पजहाती’’तिआदीसु तेसु लोकुत्तरेसु अनञ्ञातञ्ञस्सामीतिन्द्रियं पस्सन्तो उदिक्खन्तो अपेक्खमानो इच्छमानो विपस्सनाक्खणेसु पहातब्बे किलेसे पजहातीति तंतंधम्मानुरूपेन योजेतब्बं।  
पहातब्बनिद्देसवण्णना निट्ठिता।  


## भावेतब्बनिद्देसवण्णना

२५. भावेतब्बनिद्देसे कायगतासतीति कायगतासतिसुत्तन्ते (म॰ नि॰ ३.१५३ आदयो) वुत्ता आनापानचतुइरियापथखुद्दकइरियापथद्वत्तिंसाकारचतुधातुनवसिवथिकापटिकूल- ववत्थापकमनसिकारसम्पयुत्ता यथानुरूपं रूपज्झानसम्पयुत्ता च सति। सा हि तेसु कायेसु गता पवत्ताति कायगताति वुच्चति। सातसहगताति मधुरसुखवेदयितसङ्खातेन सातेन सह एकुप्पादादिभावं गता। तब्भावे वोकिण्णे आरम्मणे निस्सये संसट्ठे दिस्सति सहगतसद्दो पञ्चसु अत्थेसु जिनवचने। ‘‘यायं तण्हा पोनोब्भविका नन्दिरागसहगता’’ति (विभ॰ २०३) एत्थ तब्भावे, नन्दिरागभूताति अत्थो। ‘‘या, भिक्खवे, वीमंसा कोसज्जसहगता कोसज्जसम्पयुत्ता’’ति (सं॰ नि॰ ५.८३२) एत्थ वोकिण्णे, अन्तरन्तरा उप्पज्जमानेन कोसज्जेन वोकिण्णाति अत्थो। ‘‘लाभी होति रूपसहगतानं वा समापत्तीनं अरूपसहगतानं वा समापत्तीन’’न्ति (पु॰ प॰ ३-८) एत्थ आरम्मणे, रूपारूपारम्मणानन्ति अत्थो। ‘‘अट्ठिकसञ्ञासहगतं सतिसम्बोज्झङ्गं भावेती’’ति (सं॰ नि॰ ५.२३८) एत्थ निस्सये, अट्ठिकसञ्ञानिस्सयं अट्ठिकसञ्ञं भावेत्वा पटिलद्धन्ति अत्थो। ‘‘इदं सुखं इमाय पीतिया सहगतं होति सहजातं सम्पयुत्त’’न्ति (विभ॰ ५७८) एत्थ संसट्ठे, सम्मिस्सन्ति अत्थो। इमस्मिम्पि पदे संसट्ठो अधिप्पेतो। सातसंसट्ठा हि सातसहगताति वुत्ता। सा हि ठपेत्वा चतुत्थं झानं सेसेसु सातसहगता होति, सतिपि च उपेक्खासहगतत्ते येभुय्यवसेन सातसहगताति वुत्ता, पुरिमज्झानमूलकत्ता वा चतुत्थज्झानस्स सातसहगताय उपेक्खासहगतापि वुत्ताव होति , उपेक्खाय पन सन्ते सुखे वुत्तत्ता भगवता सातसहगताति चतुत्थज्झानसम्पयुत्तापि वुत्ताव होति।  
समथो च विपस्सना चाति कामच्छन्दादयो पच्चनीकधम्मे समेति विनासेतीति समथो। समाधिस्सेतं नामं। अनिच्चतादिवसेन विविधेहि आकारेहि धम्मे पस्सतीति विपस्सना। पञ्ञायेतं नामं। इमे पन द्वे दसुत्तरपरियाये पुब्बभागाति वुत्ता, सङ्गीतिपरियाये च लोकियलोकुत्तरमिस्सकाति। तयो समाधीति सवितक्को सविचारो समाधि , अवितक्को विचारमत्तो समाधि, अवितक्को अविचारो समाधि। सम्पयोगवसेन वत्तमानेन सह वितक्केन सवितक्को, सह विचारेन सविचारो। सो खणिकसमाधि, विपस्सनासमाधि, उपचारसमाधि, पठमज्झानसमाधि। नत्थि एतस्स वितक्कोति अवितक्को। वितक्कविचारेसु विचारो मत्ता परमा पमाणं एतस्साति विचारमत्तो, विचारतो उत्तरि वितक्केन सम्पयोगं न गच्छतीति अत्थो। सो पञ्चकनये दुतियज्झानसमाधि, तदुभयविरहितो अवितक्को अविचारो समाधि। सो चतुक्कनये दुतियज्झानादि, पञ्चकनये ततियज्झानादि रूपावचरसमाधि। इमे तयोपि लोकिया एव। सङ्गीतिपरियाये अपरेपि तयो समाधी वुत्ता – ‘‘सुञ्ञतो समाधि, अनिमित्तो समाधि, अप्पणिहितो समाधी’’ति (दी॰ नि॰ ३.३०५)। न ते इध अधिप्पेता।  
चत्तारो सतिपट्ठानाति कायानुपस्सनासतिपट्ठानं, वेदनानुपस्सनासतिपट्ठानं, चित्तानुपस्सनासतिपट्ठानं, धम्मानुपस्सनासतिपट्ठानं। पुब्बभागे चुद्दसविधेन कायं परिग्गण्हतो कायानुपस्सनासतिपट्ठानं, नवविधेन वेदनं परिग्गण्हतो वेदनानुपस्सनासतिपट्ठानं, सोळसविधेन चित्तं परिग्गण्हतो चित्तानुपस्सनासतिपट्ठानं, पञ्चविधेन धम्मे परिग्गण्हतो धम्मानुपस्सनासतिपट्ठानं वेदितब्बं। लोकुत्तरं पन इध न अधिप्पेतं। पञ्चङ्गिको समाधीति पञ्च अङ्गानि अस्स सन्तीति पञ्चङ्गिको, चतुत्थज्झानसमाधि। पीतिफरणता, सुखफरणता, चेतोफरणता, आलोकफरणता, पच्चवेक्खणनिमित्तन्ति पञ्च अङ्गानि। पीतिं फरमाना उप्पज्जतीति द्वीसु झानेसु पञ्ञा पीतिफरणता नाम। सुखं फरमाना उप्पज्जतीति तीसु झानेसु पञ्ञा सुखफरणता नाम। परेसं चेतो फरमाना उप्पज्जतीति चेतोपरियपञ्ञा चेतोफरणता नाम। आलोकं फरमाना उप्पज्जतीति दिब्बचक्खुपञ्ञा आलोकफरणता नाम। पच्चवेक्खणञाणं पच्चवेक्खणनिमित्तं नाम। वुत्तम्पि चेतं –  
‘‘द्वीसु झानेसु पञ्ञा पीतिफरणता, तीसु झानेसु पञ्ञा सुखफरणता, परचित्तपञ्ञा चेतोफरणता, दिब्बचक्खुपञ्ञा आलोकफरणता, तम्हा तम्हा समाधिम्हा वुट्ठितस्स पच्चवेक्खणञाणं पच्चवेक्खणनिमित्त’’न्ति (विभ॰ ८०४)।  
तञ्हि वुट्ठितसमाधिस्स पवत्ताकारगहणतो निमित्तन्ति वुत्तं। तत्थ च पीतिफरणता सुखफरणता द्वे पादा विय, चेतोफरणता आलोकफरणता द्वे हत्था विय, अभिञ्ञापादकं चतुत्थज्झानं मज्झिमकायो विय, पच्चवेक्खणनिमित्तं सीसं विय। इति आयस्मा धम्मसेनापति सारिपुत्तत्थेरो पञ्चङ्गिकं सम्मासमाधिं अङ्गपच्चङ्गसम्पन्नं पुरिसं विय कत्वा दस्सेसि।  
छ अनुस्सतिट्ठानानीति पुनप्पुनं उप्पज्जनतो सतियो एव अनुस्सतियो, पवत्तितब्बट्ठानस्मिंयेव पवत्तत्ता सद्धापब्बजितस्स कुलपुत्तस्स अनुरूपा सतियोतिपि अनुस्सतियो, अनुस्सतियो एव पीतिआदीनं ठानत्ता अनुस्सतिट्ठानानि। कतमानि छ? बुद्धानुस्सति धम्मानुस्सति सङ्घानुस्सति सीलानुस्सति चागानुस्सति देवतानुस्सति (दी॰ नि॰ ३.३२७)। बोज्झङ्गाति बोधिया, बोधिस्स वा अङ्गा। इदं वुत्तं होति – या एसा धम्मसामग्गी याय लोकुत्तरमग्गक्खणे उप्पज्जमानाय लीनुद्धच्चपतिट्ठानायूहनकामसुखत्तकिलमथानुयोगउच्छेदसस्सताभिनिवेसादीनं अनेकेसं उपद्दवानं पटिपक्खभूताय सतिधम्मविचयवीरियपीतिपस्सद्धिसमाधिउपेक्खासङ्खाताय धम्मसामग्गिया अरियसावको बुज्झतीति कत्वा बोधीति वुच्चति। बुज्झतीति किलेससन्ताननिद्दाय वुट्ठहति, चत्तारि वा अरियसच्चानि पटिविज्झति, निब्बानमेव वा सच्छिकरोति, तस्सा धम्मसामग्गिसङ्खाताय बोधिया अङ्गातिपि बोज्झङ्गा झानङ्गमग्गङ्गादयो विय। यो पनेस यथावुत्तप्पकाराय एताय धम्मसामग्गिया बुज्झतीति कत्वा अरियसावको बोधीति वुच्चति, तस्स बोधिस्स अङ्गातिपि बोज्झङ्गा सेनङ्गरथङ्गादयो विय। तेनाहु अट्ठकथाचरिया ‘‘बुज्झनकस्स पुग्गलस्स अङ्गाति वा बोज्झङ्गा’’ति। अपिच ‘‘बोज्झङ्गाति केनट्ठेन बोज्झङ्गा, बोधाय संवत्तन्तीति बोज्झङ्गा’’तिआदिना (पटि॰ म॰ २.१७) नयेन बोज्झङ्गट्ठो वेदितब्बो। अरियो अट्ठङ्गिको मग्गोति तंतंमग्गवज्झकिलेसेहि आरकत्ता अरियभावकरत्ता अरियफलपटिलाभकरत्ता च अरियो। अट्ठ अङ्गानि अस्साति अट्ठङ्गिको। सोयं चतुरङ्गिका विय सेना, पञ्चङ्गिकं विय च तूरियं अङ्गमत्तमेव होति, अङ्गविनिमुत्तो नत्थि। बोज्झङ्गमग्गङ्गा लोकुत्तरा, दसुत्तरपरियायेन पुब्बभागापि लब्भन्ति।  
नव पारिसुद्धिपधानियङ्गानीति सीलविसुद्धि पारिसुद्धिपधानियङ्गं, चित्तविसुद्धि पारिसुद्धिपधानियङ्गं, दिट्ठिविसुद्धि पारिसुद्धिपधानियङ्गं, कङ्खावितरणविसुद्धि पारिसुद्धिपधानियङ्गं, मग्गामग्गञाणदस्सनविसुद्धि पारिसुद्धिपधानियङ्गं, पटिपदाञाणदस्सनविसुद्धि पारिसुद्धिपधानियङ्गं, ञाणदस्सनविसुद्धि पारिसुद्धिपधानियङ्गं, पञ्ञा पारिसुद्धिपधानियङ्गं, विमुत्ति पारिसुद्धिपधानियङ्गं (दी॰ नि॰ ३.३५९)। सीलविसुद्धीति विसुद्धिं पापेतुं समत्थं चतुपारिसुद्धिसीलं। तञ्हि दुस्सील्यमलं विसोधेति। पारिसुद्धिपधानियङ्गन्ति परिसुद्धभावस्स पधानं उत्तमं अङ्गं। चित्तविसुद्धीति विपस्सनाय पदट्ठानभूता पगुणा अट्ठ समापत्तियो। ता हि कामच्छन्दादिचित्तमलं विसोधेन्ति। दिट्ठिविसुद्धीति सप्पच्चयनामरूपदस्सनं। तञ्हि सत्तदिट्ठिमलं विसोधेति। कङ्खावितरणविसुद्धीति पच्चयाकारञाणं। तेन हि तीसु अद्धासु पच्चयवसेन धम्मा पवत्तन्तीति पस्सन्तो तीसुपि अद्धासु सत्तकङ्खामलं वितरन्तो विसुज्झति। मग्गामग्गञाणदस्सनविसुद्धीति उदयब्बयानुपस्सनक्खणे उप्पन्ना ओभासञाणपीतिपस्सद्धिसुखअधिमोक्खपग्गहउपट्ठानउपेक्खानिकन्तीति दस विपस्सनुपक्किलेसा, न मग्गो, वीथिपटिपन्नं उदयब्बयञाणं मग्गोति एवं मग्गामग्गे ञाणं नाम। तेन हि अमग्गमलं विसोधेति। पटिपदाञाणदस्सनविसुद्धीति वीथिपटिपन्नं उदयब्बयानुपस्सनाञाणं भङ्गानुपस्सनाञाणं भयतुपट्ठानानुपस्सनाञाणं आदीनवानुपस्सनाञाणं निब्बिदानुपस्सनाञाणं मुञ्चितुकम्यताञाणं पटिसङ्खानुपस्सनाञाणं सङ्खारुपेक्खाञाणं अनुलोमञाणन्ति इमानि नव विपस्सनाञाणानि। तानि हि निच्चसञ्ञादिमलं विसोधेन्ति। ञाणदस्सनविसुद्धीति चतुअरियमग्गपञ्ञा। सा हि समुच्छेदतो सकसकमग्गवज्झकिलेसमलं विसोधेति। पञ्ञाति अरहत्तफलपञ्ञा। विमुत्तीति अरहत्तफलविमुत्ति।  
दस कसिणायतनानीति ‘‘पथवीकसिणमेको सञ्जानाति उद्धं अधो तिरियं अद्वयं अप्पमाणं, आपोकसिणमेको सञ्जानाति…पे॰… तेजोकसिणमेको सञ्जानाति…पे॰… वायोकसिणमेको सञ्जानाति…पे॰… नीलकसिणमेको सञ्जानाति…पे॰… पीतकसिणमेको सञ्जानाति…पे॰… लोहितकसिणमेको सञ्जानाति…पे॰… ओदातकसिणमेको सञ्जानाति…पे॰… आकासकसिणमेको सञ्जानाति…पे॰… विञ्ञाणकसिणमेको सञ्जानाति उद्धं अधो तिरियं अद्वयं अप्पमाण’’न्ति (अ॰ नि॰ १०.२५; दी॰ नि॰ ३.३६०) एवं वुत्तानि दस। एतानि हि सकलफरणट्ठेन कसिणानि, तदारम्मणानं धम्मानं खेत्तट्ठेन अधिट्ठानट्ठेन वा आयतनानि। उद्धन्ति उपरिगगनतलाभिमुखं। अधोति हेट्ठाभूमितलाभिमुखं। तिरियन्ति खेत्तमण्डलमिव समन्ता परिच्छिन्नं। एकच्चो हि उद्धमेव कसिणं वड्ढेति एकच्चो अधो, एकच्चो समन्ततो। एकोपि तेन तेन वा कारणेन एवं पसारेति आलोकमिव रूपदस्सनकामो। तेन वुत्तं – ‘‘पथवीकसिणमेको सञ्जानाति उद्धं अधो तिरिय’’न्ति (अ॰ नि॰ १०.२५; दी॰ नि॰ ३.३६०)। अद्वयन्ति इदं पन एकस्स अञ्ञभावानुपगमनत्थं वुत्तं। यथा हि उदकं पविट्ठस्स सब्बदिसासु उदकमेव होति न अञ्ञं, एवमेव पथवीकसिणं पथवीकसिणमेव होति, नत्थि तस्स अञ्ञकसिणसम्भेदोति। एस नयो सब्बत्थ। अप्पमाणन्ति इदं तस्स तस्स फरणअप्पमाणवसेन वुत्तं। तञ्हि मनसा फरन्तो सकलमेव फरति, न ‘‘अयमस्स आदि इदं मज्झ’’न्ति पमाणं गण्हातीति। आकासकसिणन्ति कसिणुग्घाटिमाकासो परिच्छेदाकासकसिणञ्च। विञ्ञाणकसिणन्ति कसिणुग्घाटिमाकासे पवत्तविञ्ञाणं। तत्थ कसिणवसेन कसिणुग्घाटिमाकासे, कसिणुग्घाटिमाकासवसेन तत्थ पवत्तविञ्ञाणे उद्धंअधोतिरियता वेदितब्बा, परिच्छेदाकासकसिणस्सपि वड्ढनीयत्ता तस्स वसेनपीति।  
२६. इदानि भावनापभेदं दस्सेन्तो द्वे भावनातिआदिमाह। तत्थ लोकियातिआदीसु लोको वुच्चति लुज्जनपलुज्जनट्ठेन वट्टं, तस्मिं परियापन्नभावेन लोके नियुत्ताति लोकिया, लोकियानं धम्मानं भावना लोकिया। किञ्चापि धम्मानं भावनाति वोहारवसेन वुच्चति, तेहि पन विसुं भावना नत्थि। ते एव हि धम्मा भावियमाना भावनाति वुच्चन्ति। उत्तिण्णाति उत्तरा, लोके अपरियापन्नभावेन लोकतो उत्तराति लोकुत्तरा।  
रूपभवसङ्खाते रूपे अवचरन्तीति रूपावचरा। कुसलसद्दो पनेत्थ आरोग्यअनवज्जछेकसुखविपाकेसु दिस्सति। ‘‘कच्चि नु भोतो कुसलं? कच्चि भोतो अनामय’’न्तिआदीसु (जा॰ १.१५.१४६; २.२०.१२९) आरोग्ये। ‘‘कतमो पन, भन्ते, कायसमाचारो कुसलो? यो खो, महाराज, कायसमाचारो अनवज्जो’’ति (म॰ नि॰ २.३६१) च ‘‘पुन चपरं, भन्ते, एतदानुत्तरियं, यथा भगवा धम्मं देसेति कुसलेसु धम्मेसू’’ति (दी॰ नि॰ ३.१४५) च एवमादीसु अनवज्जे। ‘‘तं किं मञ्ञसि, राजकुमार, कुसलो त्वं रथस्स अङ्गपच्चङ्गान’’न्ति? (म॰ नि॰ २.८७) ‘‘कुसला नच्चगीतस्स सिक्खिता चातुरित्थियो’’ति (जा॰ २.२२.९४) च आदीसु छेके। ‘‘कुसलानं धम्मानं समादानहेतु एवमिदं पुञ्ञं पवड्ढती’’ति (दी॰ नि॰ ३.८०) ‘‘कुसलस्स कम्मस्स कतत्ता उपचितत्ता’’ति (ध॰ स॰ ४३१) च आदीसु सुखविपाके। स्वायमिध आरोग्येपि अनवज्जेपि सुखविपाकेपि वट्टति। वचनत्थो पनेत्थ कुच्छिते पापके धम्मे सलयन्ति चलयन्ति कम्पेन्ति विद्धंसेन्तीति कुसला, कुच्छितेन वा आकारेन सयन्ति पवत्तन्तीति कुसा, ते अकुसलसङ्खाते कुसे लुनन्ति छिन्दन्तीति कुसला, कुच्छितानं वा सानतो तनुकरणतो कुसं, ञाणं। तेन कुसेन लातब्बा गहेतब्बा पवत्तेतब्बाति कुसला, यथा वा कुसा उभयभागगतं हत्थप्पदेसं लुनन्ति, एवमिमेपि उप्पन्नानुप्पन्नभावेन उभयभागगतं संकिलेसपक्खं लुनन्ति, तस्मा कुसा विय लुनन्तीति कुसला। तेसं रूपावचरकुसलानं भावना। अरूपभवसङ्खाते अरूपे अवचरन्तीति अरूपावचरा। तेभूमकवट्टे परियापन्ना अन्तोगधाति परियापन्ना, तस्मिं न परियापन्नाति अपरियापन्ना, लोकुत्तरा।  
कामावचरकुसलानं धम्मानं भावना कस्मा न वुत्ताति चे? अप्पनाप्पत्ताय एव भावनाय अभिधम्मे भावनाति अधिप्पेतत्ता। वुत्तञ्हि तत्थ –  
‘‘योगविहितेसु वा कम्मायतनेसु योगविहितेसु वा सिप्पायतनेसु योगविहितेसु वा विज्जाट्ठानेसु कम्मस्सकतं वा सच्चानुलोमिकं वा रूपं अनिच्चन्ति वा, वेदना अनिच्चाति वा, सञ्ञा अनिच्चाति वा, सङ्खारा अनिच्चाति वा, विञ्ञाणं अनिच्चन्ति वा यं एवरूपं अनुलोमिकं खन्तिं दिट्ठिं रुचिं मुदिं पेक्खं धम्मनिज्झानक्खन्तिं परतो असुत्वा पटिलभति, अयं वुच्चति चिन्तामया पञ्ञा। योगविहितेसु वा कम्मायतनेसु…पे॰… धम्मनिज्झानक्खन्तिं परतो सुत्वा पटिलभति, अयं वुच्चति सुतमया पञ्ञा। सब्बापि समापन्नस्स पञ्ञा भावनामया पञ्ञा’’ति (विभ॰ ७६८)।  
सा पन कामावचरभावना आवज्जनभवङ्गपातेहि अन्तरितत्ता भावनाति न वुत्ताति वेदितब्बा। सब्बेसं पन पुञ्ञानं तिविधपुञ्ञकिरियवत्थूनं अन्तोगधत्ता उपचारसमाधिविपस्सनासमाधीनं भावनामयपुञ्ञता सिद्धा। इध पन लोकियभावनाय एव सङ्गहिता। रूपारूपावचरानं तिविधभावे हीनाति लामका। हीनुत्तमानं मज्झे भवा मज्झा, मज्झिमातिपि पाठो। पधानभावं नीताति पणीता, उत्तमाति अत्थो। आयूहनवसेन अयं हीनमज्झिमपणीतता वेदितब्बा। यस्सा हि आयूहनक्खणे छन्दो वा हीनो होति वीरियं वा चित्तं वा वीमंसा वा, सा हीना नाम। यस्सा ते धम्मा मज्झिमा, सा मज्झिमा नाम। यस्सा ते धम्मा पणीता, सा पणीता नाम। मुदुकेहि वा इन्द्रियेहि सम्पयुत्ता हीना नाम, मज्झिमेहि इन्द्रियेहि सम्पयुत्ता मज्झिमा, अधिमत्तेहि इन्द्रियेहि सम्पयुत्ता पणीता नाम। अपरियापन्नाय हीनमज्झिमत्ताभावा पणीतता एव वुत्ता। सा हि उत्तमट्ठेन अतप्पकट्ठेन च पणीता।  
२७. पठमभावनाचतुक्के भावेतीति एकस्मिंयेव खणे तथा तथा पटिविज्झन्तो अरियमग्गं भावेति। दुतियभावनाचतुक्के एसनाभावनाति अप्पनापुब्बभागे भावना। सा हि अप्पनं एसन्ति एतायाति एसनाति वुत्ता। पटिलाभभावनाति अप्पनाभावना। सा हि ताय एसनाय पटिलब्भतीति पटिलाभोति वुत्ता। एकरसाभावनाति पटिलाभे वसीभावं पत्तुकामस्स पयोगकाले भावना। सा हि तेन तेन पहानेन तेहि तेहि किलेसेहि विमुत्तत्ता विमुत्तिरसेन एकरसाति कत्वा एकरसाति वुत्ता। आसेवनाभावनाति पटिलाभे वसिप्पत्तस्स यथारुचि परिभोगकाले भावना। सा हि भुसं सेवीयतीति आसेवनाति वुत्ता। केचि पन ‘‘आसेवनाभावना वसीकम्मं, एकरसाभावना सब्बत्थिका’’ति वण्णयन्ति। चतुक्कविभागे समाधिं समापज्जन्तानन्ति वत्तमानसमीपे वत्तमानवचनं। तत्थ जाताति तस्मिं पुब्बभागे जाता। एकरसा होन्तीति अप्पनुप्पादने समानकिच्चा होन्ति। समाधिं समापन्नानन्ति अप्पितप्पनानं। तत्थ जाताति तस्सा अप्पनाय जाता। अञ्ञमञ्ञं नातिवत्तन्तीति समप्पवत्तिया अञ्ञमञ्ञं नातिक्कमन्ति। अधिमोक्खट्ठेन सद्धिन्द्रियं भावयतोतिआदीसु एकक्खणेपि एकेकस्स इन्द्रियस्स सकसककिच्चकरणे तंतंनिस्सयवसेन सकसककिच्चकारकानि सेसानिपि इन्द्रियानि विमुत्तिरसेन एकरसा होन्तीति विमुत्तिरसेनेव एकरसट्ठेन भावना। बलबोज्झङ्गमग्गङ्गेसुपि एसेव नयो। एकरसाति च लिङ्गविपल्लासो कतो।  
इध भिक्खूति इमस्मिं सासने भिक्खु। संसारे भयं इक्खतीति भिक्खु। पुब्बण्हसमयन्तिआदीसु अच्चन्तसंयोगत्थे उपयोगवचनं, अत्थतो पन भुम्ममेव , दिवसस्स पुब्बकालेति अत्थो। आसेवतीति वसिप्पत्तं समाधिं भुसं सेवति। मज्झन्हिकसमयन्ति दिवसस्स मज्झकाले। सायन्हसमयन्ति दिवसस्स सायन्हकाले। पुरेभत्तन्ति दिवाभत्ततो पुरेकाले। पच्छाभत्तन्ति दिवाभत्ततो पच्छाकाले। पुरिमेपि यामेति रत्तिया पठमे कोट्ठासे। काळेति काळपक्खे। जुण्हेति सुक्कपक्खे। पुरिमेपि वयोखन्धेति पठमे वयोकोट्ठासे, पठमवयेति अत्थो। तीसु च वयेसु वस्ससतायुकस्स पुरिसस्स एकेकस्मिं वये चतुमासाधिकानि तेत्तिंस वस्सानि होन्ति।  
२८. ततियभावनाचतुक्के तत्थ जातानं धम्मानं अनतिवत्तनट्ठेनाति तत्थ नेक्खम्मादीसु भावनाविसेसेसु जातानं समाधिपञ्ञासङ्खातानं युगनद्धधम्मानं अञ्ञमञ्ञं अनतिक्कमनभावेन। इन्द्रियानं एकरसट्ठेनाति तत्थेव सद्धादीनं इन्द्रियानं नानाकिलेसेहि विमुत्तत्ता विमुत्तिरसेन एकरसभावेन। तदुपगवीरियवाहनट्ठेनाति तेसं अनतिवत्तनएकरसभावानं अनुच्छविकस्स वीरियस्स वाहनभावेन। आसेवनट्ठेनाति या तस्स तस्मिं समये पवत्ता आसेवना। तस्सा आसेवनाय आसेवनभावेन।  
रूपसञ्ञन्ति कुसलविपाककिरियवसेन पञ्चदसविधं रूपावचरज्झानसङ्खातं रूपसञ्ञं। रूपावचरज्झानम्पि हि रूपन्ति वुच्चति ‘‘रूपी रूपानि पस्सती’’तिआदीसु (दी॰ नि॰ २.१७४; अ॰ नि॰ ८.६६; ध॰ स॰ २४८), तस्स झानस्स आरम्मणम्पि ‘‘बहिद्धा रूपानि पस्सति सुवण्णदुब्बण्णानी’’तिआदीसु (दी॰ नि॰ २.१७३; अ॰ नि॰ ८.६५-६६; ध॰ स॰ २४७, २४९)। रूपावचरज्झानञ्हि सञ्ञासीसेन रूपे सञ्ञाति कत्वा रूपसञ्ञाति वुच्चति। पटिघसञ्ञन्ति कुसलविपाका पञ्च, अकुसलविपाका पञ्चाति एवं दसविधं पटिघसञ्ञं। द्विपञ्चविञ्ञाणसम्पयुत्ता हि सञ्ञा चक्खादीनं वत्थूनं रूपादीनं आरम्मणानञ्च पटिघातेन उप्पन्नत्ता पटिघसञ्ञाति वुच्चति। रूपसञ्ञा सद्दसञ्ञा गन्धसञ्ञा रससञ्ञा फोट्ठब्बसञ्ञातिपि एतिस्सा एव नामं। नानत्तसञ्ञन्ति अट्ठ कामावचरकुसलसञ्ञा, द्वादस अकुसलसञ्ञा , एकादस कामावचरकुसलविपाकसञ्ञा, द्वे अकुसलविपाकसञ्ञा, एकादस कामावचरकिरियसञ्ञाति एवं चतुचत्तालीसविधं नानत्तसञ्ञं। सा हि नानत्ते नानासभावे रूपसद्दादिभेदे गोचरे पवत्ता सञ्ञाति नानत्तसञ्ञा, चतुचत्तालीसभेदतो नानत्ता नानासभावा अञ्ञमञ्ञं असदिसा सञ्ञाति वा नानत्तसञ्ञाति वुच्चति। सञ्ञाबहुकत्तेपि जातिग्गहणेन एकवचनं कतं।  
निच्चसञ्ञन्ति निच्चन्ति सञ्ञं निच्चसञ्ञं। एवं सुखसञ्ञं अत्तसञ्ञं। नन्दिन्ति सप्पीतिकं तण्हं। रागन्ति निप्पीतिकं तण्हं। समुदयन्ति रागस्स समुदयं। अथ वा भङ्गानुपस्सनाय भङ्गस्सेव दस्सनतो सङ्खारानं उदयं। आदानन्ति निब्बत्तनवसेन किलेसानं, अदोसदस्साविताय सङ्खतारम्मणस्स वा आदानं। घनसञ्ञन्ति सन्ततिवसेन घनन्ति सञ्ञं। आयूहनन्ति सङ्खारानं अत्थाय पयोगकरणं। धुवसञ्ञन्ति थिरन्ति सञ्ञं। निमित्तन्ति निच्चनिमित्तं। पणिधिन्ति सुखपत्थनं। अभिनिवेसन्ति अत्थि अत्ताति अभिनिवेसं। सारादानाभिनिवेसन्ति निच्चसारत्तसारगहणाभिनिवेसं। सम्मोहाभिनिवेसन्ति ‘‘अहोसिं नु खो अहं अतीतमद्धान’’न्तिआदिवसेन (सं॰ नि॰ २.२०) ‘‘इस्सरतो लोको सम्भोती’’तिआदिवसेन च सम्मोहाभिनिवेसं। आलयाभिनिवेसन्ति आदीनवादस्सनेन अल्लीयितब्बमिदन्ति अभिनिवेसं। अप्पटिसङ्खन्ति अनुपायगहणं। सञ्ञोगाभिनिवेसन्ति कामयोगादिकं किलेसप्पवत्तिं।  
दिट्ठेकट्ठेति दिट्ठीहि सह एकस्मिं ठिताति दिट्ठेकट्ठा। ते दिट्ठेकट्ठे। किलेसेन्ति उपतापेन्ति, विबाधेन्ति वाति किलेसा। ते किलेसे। दुविधञ्हि एकट्ठं पहानेकट्ठं सहजेकट्ठञ्च। पहानेकट्ठं सक्कायदिट्ठिपमुखाहि तेसट्ठिया दिट्ठीहि सह (पटि॰ म॰ अट्ठ॰ २.१.११८) याव सोतापत्तिमग्गेन पहाना, ताव एकस्मिं पुग्गले ठिताति अत्थो। इदमिधाधिप्पेतं। दससु हि किलेसेसु इध दिट्ठिकिलेसोयेव आगतो। सेसेसु पन अपायगमनीयो लोभो दोसो मोहो मानो विचिकिच्छा थिनं उद्धच्चं अहिरिकं अनोत्तप्पन्ति नव किलेसा दिट्ठिया सह पहानेकट्ठा हुत्वा सोतापत्तिमग्गेन पहीयन्ति, रागदोसमोहपमुखेसु वा दियड्ढेसु किलेससहस्सेसु सोतापत्तिमग्गेन दिट्ठिया पहीयमानाय दिट्ठिया सह अपायगमनीया सब्बकिलेसा पहानेकट्ठवसेन पहीयन्ति, सहजेकट्ठे दिट्ठिया सह एकस्मिं चित्ते ठिताति अत्थो। सोतापत्तिमग्गेन हि द्वीसु दिट्ठिसम्पयुत्तअसङ्खारिकचित्तेसु पहीयमानेसु तेहि सहजातो लोभो मोहो उद्धच्चं अहिरिकं अनोत्तप्पन्ति इमे किलेसा सहजेकट्ठवसेन पहीयन्ति, द्वीसु दिट्ठिसम्पयुत्तससङ्खारिकचित्तेसु पहीयमानेसु तेहि सहजातो लोभो मोहो थिनं उद्धच्चं अहिरिकं अनोत्तप्पन्ति इमे किलेसा सहजेकट्ठवसेन पहीयन्ति। ओळारिके किलेसेति ओळारिकभूते कामरागब्यापादे। अनुसहगते किलेसेति सुखुमभूते कामरागब्यापादे। सब्बकिलेसेति मग्गत्तयेन पहीनावसेसे।  
वीरियं वाहेतीति योगावचरो वीरियं पवत्तेति। हेट्ठा एसनापटिलाभएकरसआसेवनवचनानि भावनानं विसेसदस्सनत्थं वुत्तानि ‘‘एवंभूता च भावना’’ति। इध ‘‘तत्थ जातानं धम्मानं अनतिवत्तनट्ठेन इन्द्रियानं एकरसट्ठेन तदुपगवीरियवाहनट्ठेन आसेवनट्ठेना’’ति वचनानि भावनाहेतुदस्सनत्थं वुत्तानि ‘‘इमिना च इमिना च हेतुना भावना’’ति। हेट्ठा आसेवनाभावनाति नानाक्खणवसेन वुत्ता, इध आसेवनट्ठेन भावनाति एकक्खणवसेनाति विसेसो। रूपं पस्सन्तो भावेतीतिआदीसु रूपादीनि पस्सितब्बाकारेन पस्सन्तो भावेतब्बं भावनं भावेतीति अत्थो। एकरसा होन्तीति विमुत्तिरसेन, किच्चरसेन वा एकरसा होन्ति। विमुत्तिरसोति सम्पत्तिरसो। किच्चसम्पत्तिअत्थेन रसो नाम पवुच्चतीति हि वुत्तन्ति।  
भावेतब्बनिद्देसवण्णना निट्ठिता।  


## सच्छिकातब्बनिद्देसवण्णना

२९. सच्छिकातब्बनिद्देसे दस एकुत्तरविस्सज्जनानि पटिलाभसच्छिकिरियावसेन वुत्तानि। तत्थ अकुप्पा चेतोविमुत्तीति अरहत्तफलविमुत्ति। सा हि न कुप्पति न चलति न परिहायतीति अकुप्पा, सब्बकिलेसेहि चित्तस्स विमुत्तत्ता चेतोविमुत्तीति वुच्चति। विज्जाति तिस्सो विज्जा। विमुत्तीति दसुत्तरपरियायेन अरहत्तफलं वुत्तं, सङ्गीतिपरियायेन पन ‘‘विमुत्तीति द्वे विमुत्तियो चित्तस्स च अधिमुत्ति निब्बानञ्चा’’ति (दी॰ नि॰ अट्ठ॰ ३.३०४) वुत्तं। एत्थ च अट्ठ समापत्तियो नीवरणादीहि सुट्ठु विमुत्तत्ता विमुत्ति नाम, निब्बानं सब्बसङ्खततो विमुत्तत्ता विमुत्ति नाम। तिस्सो विज्जाति पुब्बेनिवासानुस्सतिञाणं विज्जा सत्तानं चुतूपपाते ञाणं विज्जा आसवानं खये ञाणं विज्जा। तमविज्झनट्ठेन विज्जा, विदितकरणट्ठेनापि विज्जा। पुब्बेनिवासानुस्सतिञाणञ्हि उप्पज्जमानं पुब्बेनिवासं छादेत्वा ठितं तमं विज्झति, पुब्बेनिवासञ्च विदितं करोतीति विज्जा। चुतूपपाते ञाणं चुतिपटिसन्धिच्छादकं तमं विज्झति, चुतूपपातञ्च विदितं करोतीति विज्जा। आसवानं खये ञाणं चतुसच्चच्छादकं तमं विज्झति, चतुसच्चधम्मे च विदितं करोतीति विज्जा। चत्तारि सामञ्ञफलानीति सोतापत्तिफलं, सकदागामिफलं, अनागामिफलं, अरहत्तफलं। पापधम्मे समेति विनासेतीति समणो, समणस्स भावो सामञ्ञं। चतुन्नं अरियमग्गानमेतं नामं। सामञ्ञस्स फलानि सामञ्ञफलानि।  
पञ्च धम्मक्खन्धाति सीलक्खन्धो, समाधिक्खन्धो, पञ्ञाक्खन्धो, विमुत्तिक्खन्धो, विमुत्तिञाणदस्सनक्खन्धो। धम्मक्खन्धाति धम्मविभागा धम्मकोट्ठासा। सीलक्खन्धादीसुपि एसेव नयो। लोकियलोकुत्तरा सीलसमाधिपञ्ञा एव सीलसमाधिपञ्ञाक्खन्धा । समुच्छेदपटिप्पस्सद्धिनिस्सरणविमुत्तियो एव विमुत्तिक्खन्धो। तिविधा विमुत्तिपच्चवेक्खणा एव विमुत्तिञाणदस्सनक्खन्धो। सो लोकियो एव। जाननट्ठेन ञाणमेव दस्सनट्ठेन दस्सनन्ति ञाणदस्सनं, विमुत्तीनं ञाणदस्सनं विमुत्तिञाणदस्सनन्ति वुच्चति। विक्खम्भनतदङ्गविमुत्तियो पन समाधिपञ्ञाक्खन्धेहेव सङ्गहिता। इमे पञ्च धम्मक्खन्धा सेक्खानं सेक्खा, असेक्खानं असेक्खाति वुत्ता। एतेसु हि लोकिया च निस्सरणविमुत्ति च नेवसेक्खानासेक्खा। सेक्खा होन्तापि सेक्खानं इमे इति सेक्खा, असेक्खानं इमे इति असेक्खाति वुच्चन्ति। ‘‘सेक्खेन विमुत्तिक्खन्धेन समन्नागतो होती’’ति एत्थ पन निस्सरणविमुत्तिया आरम्मणकरणवसेन समन्नागतोति वेदितब्बो। छ अभिञ्ञाति छ अधिकानि ञाणानि। कतमा छ? इद्धिविधञाणं , दिब्बसोतधातुञाणं, पुब्बेनिवासानुस्सतिञाणं, चेतोपरियञाणं, दिब्बचक्खुञाणं, आसवानं खये ञाणन्ति इमा छ।  
सत्त खीणासवबलानीति खीणा आसवा अस्साति खीणासवो, खीणासवस्स बलानि खीणासवबलानि। कतमानि सत्त? वुत्तानि भगवता –  
‘‘इध, भिक्खवे, खीणासवस्स भिक्खुनो अनिच्चतो सब्बे सङ्खारा यथाभूतं सम्मप्पञ्ञाय सुदिट्ठा होन्ति। यम्पि, भिक्खवे, खीणासवस्स भिक्खुनो अनिच्चतो सब्बे सङ्खारा यथाभूतं सम्मप्पञ्ञाय सुदिट्ठा होन्ति, इदम्पि, भिक्खवे, खीणासवस्स भिक्खुनो बलं होति, यं बलं आगम्म खीणासवो भिक्खु आसवानं खयं पटिजानाति ‘खीणा मे आसवा’ति।  
‘‘पुन चपरं, भिक्खवे, खीणासवस्स भिक्खुनो अङ्गारकासूपमा कामाति यथाभूतं सम्मप्पञ्ञाय सुदिट्ठा होन्ति। यम्पि, भिक्खवे…पे॰… इदम्पि खीणासवस्स भिक्खुनो बलं होति…पे॰…।  
‘‘पुन चपरं, भिक्खवे, खीणासवस्स भिक्खुनो विवेकनिन्नं चित्तं होति विवेकपोणं विवेकपब्भारं विवेकट्ठं नेक्खम्माभिरतं ब्यन्तीभूतं सब्बसो आसवट्ठानियेहि धम्मेहि। यम्पि, भिक्खवे…पे॰… इदम्पि खीणासवस्स भिक्खुनो बलं होति…पे॰…।  
‘‘पुन चपरं, भिक्खवे, खीणासवस्स भिक्खुनो चत्तारो सतिपट्ठाना भाविता होन्ति सुभाविता। पञ्चिन्द्रियानि भावितानि होन्ति सुभावितानि। सत्त बोज्झङ्गा भाविता होन्ति सुभाविता। अरियो अट्ठङ्गिको मग्गो भावितो होति सुभावितो। यम्पि, भिक्खवे, खीणासवस्स भिक्खुनो अरियो अट्ठङ्गिको मग्गो भावितो होति सुभावितो, इदम्पि खीणासवस्स भिक्खुनो बलं होति, यं बलं आगम्म खीणासवो भिक्खु आसवानं खयं पटिजानाति ‘खीणा मे आसवा’’’ति (अ॰ नि॰ १०.९०; दी॰ नि॰ ३.३५७; पटि॰ म॰ २.४४)।  
तत्थ पठमेन बलेन दुक्खसच्चपटिवेधो, दुतियेन समुदयसच्चपटिवेधो, ततियेन निरोधसच्चपटिवेधो, चतूहि मग्गसच्चपटिवेधो पकासितो होति।  
अट्ठ विमोक्खाति आरम्मणे अधिमुच्चनट्ठेन पच्चनीकधम्मेहि च सुट्ठु मुच्चनट्ठेन विमोक्खा। ‘‘कतमे अट्ठ? रूपी रूपानि पस्सति, अयं पठमो विमोक्खो। अज्झत्तं अरूपसञ्ञी बहिद्धा रूपानि पस्सति, अयं दुतियो विमोक्खो। ‘सुभ’न्तेव अधिमुत्तो होति, अयं ततियो विमोक्खो। सब्बसो रूपसञ्ञानं समतिक्कमा पटिघसञ्ञानं अत्थङ्गमा नानत्तसञ्ञानं अमनसिकारा ‘अनन्तो आकासो’ति आकासानञ्चायतनं उपसम्पज्ज विहरति, अयं चतुत्थो विमोक्खो। सब्बसो आकासानञ्चायतनं समतिक्कम्म ‘अनन्तं विञ्ञाण’न्ति विञ्ञाणञ्चायतनं उपसम्पज्ज विहरति, अयं पञ्चमो विमोक्खो। सब्बसो विञ्ञाणञ्चायतनं समतिक्कम्म ‘नत्थि किञ्ची’ति आकिञ्चञ्ञायतनं उपसम्पज्ज विहरति, अयं छट्ठो विमोक्खो। सब्बसो आकिञ्चञ्ञायतनं समतिक्कम्म नेवसञ्ञानासञ्ञायतनं उपसम्पज्ज विहरति, अयं सत्तमो विमोक्खो। सब्बसो नेवसञ्ञानासञ्ञायतनं समतिक्कम्म सञ्ञावेदयितनिरोधं उपसम्पज्ज विहरति, अयं अट्ठमो विमोक्खो’’ति (दी॰ नि॰ २.१७४; ३.३५८; अ॰ नि॰ ८.६६)।  
नव अनुपुब्बनिरोधाति नव अनुपटिपाटिया निरोधा। ‘‘कतमे नव? पठमं झानं समापन्नस्स कामसञ्ञा निरुद्धा होति, दुतियं झानं समापन्नस्स वितक्कविचारा निरुद्धा होन्ति, ततियं झानं समापन्नस्स पीति निरुद्धा होति, चतुत्थं झानं समापन्नस्स अस्सासपस्सासा निरुद्धा होन्ति, आकासानञ्चायतनं समापन्नस्स रूपसञ्ञा निरुद्धा होति, विञ्ञाणञ्चायतनं समापन्नस्स आकासानञ्चायतनसञ्ञा निरुद्धा होति, आकिञ्चञ्ञायतनं समापन्नस्स विञ्ञाणञ्चायतनसञ्ञा निरुद्धा होति, नेवसञ्ञानासञ्ञायतनं समापन्नस्स आकिञ्चञ्ञायतनसञ्ञा निरुद्धा होति, सञ्ञावेदयितनिरोधं समापन्नस्स सञ्ञा च वेदना च निरुद्धा होन्ती’’ति (अ॰ नि॰ ९.३१; दी॰ नि॰ ३.३४४, ३५९)।  
दस असेक्खा धम्माति उपरि सिक्खितब्बाभावतो न सिक्खन्तीति असेक्खा। अथ वा तीसु सिक्खासु सिक्खन्तीति सेक्खा, वुद्धिप्पत्ता सेक्खाति असेक्खा, अरहन्तो। असेक्खानं इमे इति असेक्खा। ‘‘कतमे दस? असेक्खा सम्मादिट्ठि, असेक्खो सम्मासङ्कप्पो, असेक्खा सम्मावाचा, असेक्खो सम्माकम्मन्तो, असेक्खो सम्माआजीवो, असेक्खो सम्मावायामो, असेक्खा सम्मासति, असेक्खो सम्मासमाधि, असेक्खं सम्माञाणं, असेक्खा सम्माविमुत्ती’’ति (दी॰ नि॰ ३.३४८, ३६०)। असेक्खं सम्माञाणन्ति अरहत्तफलपञ्ञं ठपेत्वा सेसलोकियपञ्ञा। सम्माविमुत्तीति अरहत्तफलविमुत्ति। अट्ठकथायं (दी॰ नि॰ अट्ठ॰ ३.३४८) पन वुत्तं –  
‘‘असेक्खा सम्मादिट्ठीतिआदयो सब्बेपि फलसम्पयुत्तधम्मा एव। एत्थ च सम्मादिट्ठि सम्माञाणन्ति द्वीसु ठानेसु पञ्ञाव कथिता। सम्माविमुत्तीति इमिना पन पदेन वुत्तावसेसा फलसमापत्तिधम्मा सङ्गहिता’’ति।  
सब्बं, भिक्खवे, सच्छिकातब्बन्तिआदीसु आरम्मणसच्छिकिरिया वेदितब्बा। रूपं पस्सन्तो सच्छिकरोतीतिआदीसु रूपादीनि लोकियानि पस्सितब्बाकारेन पस्सन्तो तानेव रूपादीनि आरम्मणसच्छिकिरियाय सच्छिकरोति, रूपादीनि वा पस्सितब्बाकारेन पस्सन्तो तेन हेतुना सच्छिकातब्बं निब्बानं सच्छिकरोति। पस्सन्तोति हि पदं हेतुअत्थेपि अक्खरचिन्तका इच्छन्ति। अनञ्ञातञ्ञस्सामीतिन्द्रियादीनि पन लोकुत्तरानि पच्चवेक्खणवसेन पस्सन्तो तानेव आरम्मणसच्छिकिरियाय सच्छिकरोति। ‘‘अमतोगधं निब्बानं परियोसानट्ठेन सच्छिकरोती’’ति इदं परिञ्ञेय्यपहातब्बसच्छिकातब्बभावेतब्बेसु सच्छिकातब्बत्ता उजुकमेव। ये ये धम्मा सच्छिकता होन्ति, ते ते धम्मा फस्सिता होन्तीति आरम्मणसच्छिकिरियाय सच्छिकता आरम्मणफस्सेन फुट्ठा होन्ति, पटिलाभसच्छिकिरियाय सच्छिकता पटिलाभफस्सेन फुट्ठा होन्तीति।  
सच्छिकातब्बनिद्देसवण्णना निट्ठिता।  


## हानभागियचतुक्कनिद्देसवण्णना

३०. इदानि यस्मा हानभागियादिता एकेकस्सेव समाधिस्स अवत्थाभेदेन होति, तस्मा हानभागियचतुक्कं एकतोयेव निद्दिट्ठं। तत्थ पठमस्स झानस्स लाभिन्ति पठमस्स झानस्स लाभिनो । सामिअत्थे उपयोगवचनं। लाभो सच्छिकिरिया अस्स अत्थीति लाभीति वुच्चति। कामसहगताति एत्थ सहगतसद्दस्स आरम्मणत्थो अधिप्पेतो, वत्थुकामकिलेसकामारम्मणाति अत्थो। सञ्ञामनसिकाराति जवनसञ्ञा च तदावज्जनमनसिकारो च, सञ्ञासम्पयुत्तमनसिकारोपि वट्टति। समुदाचरन्तीति पवत्तन्ति। धम्मोति पठमज्झानधम्मो। झाना परिहायन्तो तीहि कारणेहि परिहायति किलेससमुदाचारेन वा असप्पायकिरियाय वा अननुयोगेन वा। किलेससमुदाचारेन परिहायन्तो सीघं परिहायति, कम्मारामताभस्सारामतानिद्दारामतासङ्गणिकारामतानुयोगवसेन असप्पायकिरियाय परिहायन्तो दन्धं परिहायति, गेलञ्ञपच्चयवेकल्लादिना पलिबोधेन अभिक्खणं असमापज्जन्तो अननुयोगेन परिहायन्तोपि दन्धं परिहायति। इध पन बलवकारणमेव दस्सेन्तो किलेससमुदाचारमेवाह। दुतियज्झानादीहि पन परिहायन्तो हेट्ठिमहेट्ठिमज्झाननिकन्तिसमुदाचारेनपि परिहायति। कित्तावता परिहीनो होतीति? यदा न सक्कोति समापज्जितुं, एत्तावता परिहीनो होतीति। तदनुधम्मताति अनुपवत्तो धम्मो अनुधम्मो, झानं अधिकं कत्वा पवत्तस्स निकन्तिधम्मस्सेतं अधिवचनं। अनुधम्मो एव अनुधम्मता, तस्स झानस्स अनुधम्मता तदनुधम्मता। सतीति निकन्ति। सन्तिट्ठतीति पतिट्ठाति । तं पठमज्झानं अनुवत्तमाना निकन्ति पवत्ततीति वुत्तं होति। अवितक्कसहगताति दुतियज्झानारम्मणा। तञ्हि नत्थेत्थ वितक्कोति अवितक्कन्ति वुच्चति। निब्बिदासहगताति विपस्सनारम्मणा। सा हि सङ्खारेसु निब्बिन्दनतो निब्बिदाति वुच्चति। ‘‘निब्बिन्दं विरज्जती’’ति (महाव॰ २३; सं॰ नि॰ ३.६१) हि वुत्तं। विरागूपसंहिताति अरियमग्गपटिसञ्ञुत्ता विपस्सना। विपस्सना हि सिखाप्पत्ता मग्गवुट्ठानं पापेति। तस्मा विपस्सनारम्मणा सञ्ञामनसिकारा ‘‘विरागूपसंहिता’’ति वुच्चन्ति, ‘‘विरागा विमुच्चती’’ति हि वुत्तं।  
वितक्कसहगताति वितक्कवसेन पठमज्झानारम्मणा। उपेक्खासुखसहगताति तत्रमज्झत्तुपेक्खाय च सुखवेदनाय च वसेन ततियज्झानारम्मणा। पीतिसुखसहगताति पीतिया च सुखवेदनाय च वसेन दुतियज्झानारम्मणा। अदुक्खमसुखसहगताति उपेक्खावेदनावसेन चतुत्थज्झानारम्मणा। सा हि वेदना न दुक्खा न सुखाति अदुक्खमसुखाति वुच्चति , म-कारो पनेत्थ पदसन्धिवसेन वुत्तो। रूपसहगताति रूपज्झानारम्मणा। नेवसञ्ञानासञ्ञायतने ठितस्स हानभागियठितिभागियनिब्बेधभागियत्तेसु विज्जमानेसुपि विसेसभागियत्ताभावा नेवसञ्ञानासञ्ञायतनं न निद्दिट्ठं। सब्बोपि चेस लोकियो समाधि पमादविहारिस्स मुदिन्द्रियस्स हानभागियो होति, अप्पमादविहारिस्स मुदिन्द्रियस्स ठितिभागियो होति, तण्हाचरितस्स तिक्खिन्द्रियस्स विसेसभागियो होति, दिट्ठिचरितस्स तिक्खिन्द्रियस्स निब्बेधभागियो होतीति वुच्चति।  
हानभागियचतुक्कनिद्देसवण्णना निट्ठिता।  


## लक्खणत्तिकनिद्देसवण्णना

३१. इदानि यस्मा एकेकोपि लोकियधम्मो तिलक्खणब्भाहतो, तस्मा लक्खणत्तिकं एकतो निद्दिट्ठं। तत्थ अनिच्चं खयट्ठेनाति तत्थ तत्थेव खीयनभावेन अनिच्चं। ‘‘खयधम्मत्ता, वयधम्मत्ता, विरागधम्मत्ता, निरोधधम्मत्ता अनिच्च’’न्ति एके। दुक्खं भयट्ठेनाति सप्पटिभयताय दुक्खं। यञ्हि अनिच्चं, तं भयावहं होति सीहोपमसुत्ते (सं॰ नि॰ ३.७८) देवानं विय। ‘‘जातिजराब्याधिमरणभयट्ठेन दुक्ख’’न्ति एके। अनत्ता असारकट्ठेनाति ‘‘अत्ता निवासी कारको वेदको सयंवसी’’ति एवं परिकप्पितस्स अत्तसारस्स अभावेन अनत्ता। यञ्हि अनिच्चं दुक्खं, तं अत्तनोपि अनिच्चतं वा उदयब्बयपीळनं वा धारेतुं न सक्कोति, कुतो तस्स कारकादिभावो। वुत्तञ्च ‘‘रूपञ्च हिदं, भिक्खवे, अत्ता अभविस्स, नयिदं रूपं आबाधाय संवत्तेय्या’’तिआदि (महाव॰ २०)। ‘‘अत्तसारनिच्चसारविरहितत्ता अनत्ता’’ति एके।  
लक्खणत्तिकनिद्देसवण्णना निट्ठिता।  


## दुक्खसच्चनिद्देसवण्णना

३२-३३ .  
अरियसच्चचतुक्कम्पि तथट्ठेन सच्चानं एकसम्बन्धत्ता एकतो एव निद्दिट्ठं। तत्थ तत्थाति तेसु चतूसु अरियसच्चेसु। कतमन्ति कथेतुकम्यतापुच्छा । दुक्खं अरियसच्चन्ति पुच्छितधम्मनिदस्सनं। तत्थ जातिपि दुक्खातिआदीसु जातिसद्दस्स ताव अनेके अत्था पवेदिता। यथाह –  
‘‘भवो कुलं निकायो च, सीलं पञ्ञत्ति लक्खणं।  
पसूति सन्धि चेवाति, जातिअत्था पवेदिता’’॥  
तथा हिस्स ‘‘एकम्पि जातिं द्वेपि जातियो’’तिआदीसु (पारा॰ १२) भवो अत्थो। ‘‘अक्खित्तो अनुपक्कुट्ठो जातिवादेना’’ति (दी॰ नि॰ १.३३१) एत्थ कुलं। ‘‘अत्थि, विसाखे, निगण्ठा नाम समणजाती’’ति (अ॰ नि॰ ३.७१) एत्थ निकायो। ‘‘यतोहं, भगिनि, अरियाय जातिया जातो नाभिजानामी’’ति (म॰ नि॰ २.३५१) एत्थ अरियसीलं। ‘‘तिरिया नाम तिणजाति नाभिया उग्गन्त्वा नभं आहच्च ठिता अहोसी’’ति (अ॰ नि॰ ५.१९६) एत्थ पञ्ञत्ति। ‘‘जाति द्वीहि खन्धेहि सङ्गहिता’’ति (धातु॰ ७१) एत्थ सङ्खतलक्खणं। ‘‘सम्पतिजातो, आनन्द, बोधिसत्तो’’ति (म॰ नि॰ ३.२०७) एत्थ पसूति। ‘‘भवपच्चया जाती’’ति (विभ॰ ३५४) च ‘‘जातिपि दुक्खा’’ति (पटि॰ म॰ १.३३; विभ॰ १९०) च एत्थ परियायतो पटिसन्धिखन्धा। निप्परियायतो पन तत्थ तत्थ निब्बत्तमानानं सत्तानं ये ये खन्धा पातुभवन्ति, तेसं तेसं पठमं पातुभावो।  
कस्मा पनेसा जाति दुक्खाति चे? अनेकेसं दुक्खानं वत्थुभावतो। अनेकानि हि दुक्खानि। सेय्यथिदं – दुक्खदुक्खं, विपरिणामदुक्खं, सङ्खारदुक्खं, पटिच्छन्नदुक्खं, अप्पटिच्छन्नदुक्खं , परियायदुक्खं, निप्परियायदुक्खन्ति। एत्थ कायिकचेतसिका दुक्खा वेदनासभावतो च नामतो च दुक्खत्ता दुक्खदुक्खन्ति वुच्चति। सुखा वेदना विपरिणामेन दुक्खुप्पत्तिहेतुतो विपरिणामदुक्खं। उपेक्खावेदना चेव अवसेसा च तेभूमकसङ्खारा उदयब्बयपटिपीळितत्ता सङ्खारदुक्खं। कण्णसूलदन्तसूलरागजपरिळाहदोसजपरिळाहादि कायिकचेतसिको आबाधो पुच्छित्वा जानितब्बतो उपक्कमस्स च अपाकटभावतो पटिच्छन्नदुक्खं। द्वत्तिंसकम्मकारणादिसमुट्ठानो आबाधो अपुच्छित्वाव जानितब्बतो उपक्कमस्स च पाकटभावतो अप्पटिच्छन्नदुक्खं। ठपेत्वा दुक्खदुक्खं सेसं दुक्खसच्चविभङ्गे (विभ॰ १९० आदयो) आगतं जातिआदि सब्बम्पि तस्स तस्स दुक्खस्स वत्थुभावतो परियायदुक्खं। दुक्खदुक्खं पन निप्परियायदुक्खन्ति वुच्चति।  
तत्रायं जाति यं तं बालपण्डितसुत्तादीसु (म॰ नि॰ ३.२४६ आदयो) भगवतापि उपमावसेन पकासितं आपायिकं दुक्खं, यञ्च सुगतियम्पि मनुस्सलोके गब्भोक्कन्तिमूलकादिभेदं दुक्खं उप्पज्जति, तस्स वत्थुभावतो दुक्खा। तत्रिदं गब्भोक्कन्तिमूलकादिभेदं दुक्खं – अयञ्हि सत्तो मातुकुच्छिम्हि निब्बत्तमानो न उप्पलपदुमपुण्डरीकादीसु निब्बत्तति, अथ खो हेट्ठा आमासयस्स उपरि पक्कासयस्स उदरपटलपिट्ठिकण्टकानं वेमज्झे परमसम्बाधे तिब्बन्धकारे नानाकुणपगन्धपरिभावितपरमदुग्गन्धपवनविचरिते अधिमत्तजेगुच्छे कुच्छिप्पदेसे पूतिमच्छपूतिकुम्मासचन्दनिकादीसु किमि विय निब्बत्तति। सो तत्थ निब्बत्तो दस मासे मातुकुच्छिसम्भवेन उस्मना पुटपाकं विय पच्चमानो पिट्ठपिण्डि विय सेदियमानो समिञ्जनपसारणादिविरहितो अधिमत्तं दुक्खं पच्चनुभोतीति। इदं ताव गब्भोक्कन्तिमूलकं दुक्खं।  
यं पन सो मातु सहसा उपक्खलनगमननिसीदनउट्ठानपरिवत्तनादीसु सुराधुत्तहत्थगतो एळको विय अहितुण्डिकहत्थगतो सप्पपोतको विय च आकड्ढनपरिकड्ढनओधुनननिद्धुननादिना उपक्कमेन अधिमत्तं दुक्खमनुभोति, यञ्च मातु सीतुदकपानकाले सीतनरकूपपन्नो विय उण्हयागुभत्तादिअज्झोहरणकाले अङ्गारवुट्ठिसम्परिकिण्णो विय लोणम्बिलादिअज्झोहरणकाले खारापतच्छिकादिकम्मकारणप्पत्तो विय अधिमत्तं दुक्खमनुभोति। इदं गब्भपरिहरणमूलकं दुक्खं।  
यं पनस्स मूळ्हगब्भाय मातुया मित्तामच्चसुहज्जादीहिपि अदस्सनारहे दुक्खुप्पत्तिट्ठाने छेदनफालनादीहि दुक्खमनुभवति। इदं गब्भविपत्तिमूलकं दुक्खं।  
यं विजायमानाय मातुया कम्मजेहि वातेहि परिवत्तेत्वा नरकप्पपातं विय अतिभयानकं योनिमग्गं पटिपादियमानस्स परमसम्बाधेन च योनिमुखेन ताळच्छिग्गळेन विय निकड्ढियमानस्स महानागस्स नरकसत्तस्स विय च सङ्घातपब्बतेहि विचुण्णियमानस्स दुक्खमुप्पज्जति। इदं विजायनमूलकं दुक्खं।  
यं पन जातस्स तरुणवणसदिसस्स सुकुमारसरीरस्स हत्थगहणन्हापनधोवनचोळपरिमज्जनादिकाले सूचिमुखखुरधाराविज्झनफालनसदिसं दुक्खमुप्पज्जति। इदं मातुकुच्छितो बहि निक्खमनमूलकं दुक्खं।  
यं ततो परं पवत्तियं अत्तनाव अत्तानं वधेन्तस्स अचेलकवतादिवसेन आतापनपरितापनानुयोगमनुयुत्तस्स कोधवसेन अभुञ्जन्तस्स उब्बन्धन्तस्स च दुक्खं होति। इदं अत्तुपक्कममूलकं दुक्खं।  
यं पन परतो वधबन्धनादीनि अनुभवन्तस्स उप्पज्जति। इदं परूपक्कममूलकंदुक्खन्ति। इति इमस्स सब्बस्सापि दुक्खस्स अयं जाति वत्थुमेव होति। तेनेतं वुच्चति –  
‘‘जायेथ नो चे नरकेसु सत्तो, तत्थग्गिदाहादिकमप्पसय्हं।  
लभेथ दुक्खं नु कुहिं पतिट्ठं, इच्चाह दुक्खाति मुनीध जातिं॥  
‘‘दुक्खं तिरच्छेसु कसापतोद-  
दण्डाभिघातादिभवं अनेकं।  
यं तं कथं तत्थ भवेय्य जातिं,  
विना तहिं जाति ततोपि दुक्खा॥  
‘‘पेतेसु दुक्खं पन खुप्पिपासा-  
वातातपादिप्पभवं विचित्तं।  
यस्मा अजातस्स न तत्थ अत्थि,  
तस्मापि दुक्खं मुनि जातिमाह॥  
‘‘तिब्बन्धकारे च असय्हसीते,  
लोकन्तरे यं असुरेसु दुक्खं।  
न तं भवे तत्थ न चस्स जाति,  
यतो अयं जाति ततोपि दुक्खा॥  
‘‘यञ्चापि गूथनरके विय मातुगब्भे,  
सत्तो वसं चिरमतो बहि निक्खमञ्च।  
पप्पोति दुक्खमतिघोरमिदम्पि नत्थि,  
जातिं विना इतिपि जाति अयञ्हि दुक्खा॥  
‘‘किं भासितेन बहुना ननु यं कुहिञ्चि,  
अत्थीध किञ्चिदपि दुक्खमिदं कदाचि।  
नेवत्थि जातिविरहे यदतो महेसी,  
दुक्खाति सब्बपठमं इममाह जाति’’न्ति॥  
जरापि दुक्खाति एत्थ दुविधा जरा सङ्खतलक्खणञ्च, खण्डिच्चादिसम्मतो सन्ततियं एकभवपरियापन्नखन्धपुराणभावो च। सा इध अधिप्पेता। सा पनेसा दुक्खा सङ्खारदुक्खभावतो चेव दुक्खवत्थुतो च। यं हिदं अङ्गपच्चङ्गसिथिलीभावइन्द्रियविकारविरूपता योब्बनविनासबलूपघातसतिमतिविप्पवासपरपरिभवादिअनेकप्पच्चयं कायिकचेतसिकं दुक्खमुप्पज्जति, जरा तस्स वत्थु। तेनेतं वुच्चति –  
‘‘अङ्गानं सिथिलीभावा, इन्द्रियानं विकारतो।  
योब्बनस्स विनासेन, बलस्स उपघाततो॥  
‘‘विप्पवासा सतादीनं, पुत्तदारेहि अत्तनो।  
अप्पसादनीयतो चेव, भिय्यो बालत्तपत्तिया॥  
‘‘पप्पोति दुक्खं यं मच्चो, कायिकं मानसं तथा।  
सब्बमेतं जराहेतु, यस्मा तस्मा जरा दुखा’’ति॥  
जरादुक्खानन्तरं ब्याधिदुक्खे वत्तब्बेपि कायिकदुक्खगहणेनेव ब्याधिदुक्खं गहितं होतीति न वुत्तन्ति वेदितब्बं।  
मरणम्पि दुक्खन्ति एत्थापि दुविधं मरणं – सङ्खतलक्खणञ्च, यं सन्धाय वुत्तं – ‘‘जरामरणं द्वीहि खन्धेहि सङ्गहित’’न्ति (धातु॰ ७१)। एकभवपरियापन्नजीवितिन्द्रियप्पबन्धविच्छेदो च, यं सन्धाय वुत्तं – ‘‘निच्चं मरणतो भय’’न्ति (सु॰ नि॰ ५८१)। तं इध अधिप्पेतं। जातिपच्चयमरणं उपक्कममरणं सरसमरणं आयुक्खयमरणं पुञ्ञक्खयमरणन्तिपि तस्सेव नामं। पुन खणिकमरणं सम्मुतिमरणं समुच्छेदमरणन्ति अयम्पेत्थ भेदो वेदितब्बो। पवत्ते रूपारूपधम्मानं भेदो खणिकमरणं नाम। ‘‘तिस्सो मतो, फुस्सो मतो’’ति इदं परमत्थतो सत्तस्स अभावा, ‘‘सस्सं मतं, रुक्खो मतो’’ति इदं जीवितिन्द्रियस्स अभावा सम्मुतिमरणं नाम। खीणासवस्स अप्पटिसन्धिका कालकिरिया समुच्छेदमरणं नाम। बाहिरकं सम्मुतिमरणं ठपेत्वा इतरं सम्मुतिमरणञ्च समुच्छेदमरणञ्च यथावुत्तपबन्धविच्छेदेनेव सङ्गहितं। दुक्खस्स पन वत्थुभावतो दुक्खं। तेनेतं वुच्चति –  
‘‘पापस्स पापकम्मादिनिमित्तमनुपस्सतो।  
भद्दस्सापसहन्तस्स, वियोगं पियवत्थुकं।  
मीयमानस्स यं दुक्खं, मानसं अविसेसतो॥  
‘‘सब्बेसञ्चापि यं सन्धिबन्धनच्छेदनादिकं।  
वितुज्जमानमम्मानं , होति दुक्खं सरीरजं॥  
‘‘असय्हमप्पटिकारं, दुक्खस्सेतस्सिदं यतो।  
मरणं वत्थु तेनेतं, दुक्खमिच्चेव भासित’’न्ति॥  
सोकादीसु सोको नाम ञातिब्यसनादीहि फुट्ठस्स अन्तोनिज्झानलक्खणो चित्तसन्तापो। दुक्खो पन दुक्खदुक्खतो दुक्खवत्थुतो च। तेनेतं वुच्चति –  
‘‘सत्तानं हदयं सोको, विससल्लंव तुज्जति।  
अग्गितत्तोव नाराचो, भुसंव दहते पुन॥  
‘‘समावहति ब्याधिञ्च, जरामरणभेदनं।  
दुक्खम्पि विविधं यस्मा, तस्मा दुक्खोति वुच्चती’’ति॥  
परिदेवो नाम ञातिब्यसनादीहि फुट्ठस्स वचीपलापो। दुक्खो पन सङ्खारदुक्खभावतो दुक्खवत्थुतो च। तेनेतं वुच्चति –  
‘‘यं सोकसल्लविहतो परिदेवमानो, कण्ठोट्ठतालुतलसोसजमप्पसय्हं।  
भिय्योधिमत्तमधिगच्छतियेव दुक्खं, दुक्खोति तेन भगवा परिदेवमाहा’’ति॥  
दुक्खं नाम कायपीळनलक्खणं कायिकदुक्खं। दुक्खं पन दुक्खदुक्खतो मानसदुक्खावहनतो च। तेनेतं वुच्चति –  
‘‘पीळेति कायिकमिदं, दुक्खं दुक्खञ्च मानसं भिय्यो।  
जनयति यस्मा तस्मा, दुक्खन्ति विसेसतो वुत्त’’न्ति॥  
दोमनस्सं नाम चित्तपीळनलक्खणं मानसं दुक्खं। दुक्खं पन दुक्खदुक्खतो कायिकदुक्खावहनतो च। चेतोदुक्खसमप्पिता हि केसे पकिरिय कन्दन्ति, उरानि पटिपिसन्ति, आवट्टन्ति, विवट्टन्ति, उद्धंपादं पपतन्ति, सत्थं आहरन्ति, विसं खादन्ति, रज्जुया उब्बन्धन्ति, अग्गिं पविसन्तीति नानप्पकारकं दुक्खमनुभवन्ति। तेनेतं वुच्चति –  
‘‘पीळेति यतो चित्तं, कायस्स च पीळनं समावहति।  
दुक्खन्ति दोमनस्सं, विदोमनस्सा ततो आहू’’ति॥  
उपायासो नाम ञातिब्यसनादीहि फुट्ठस्स अधिमत्तचेतोदुक्खप्पभावितो दोसोयेव। ‘‘सङ्खारक्खन्धपरियापन्नो एको धम्मो’’ति एके। दुक्खो पन सङ्खारदुक्खभावतो चित्तपरिदहनतो कायविसादनतो च। तेनेतं वुच्चति –  
‘‘चित्तस्स च परिदहना, कायस्स विसादना च अधिमत्तं।  
यं दुक्खमुपायासो, जनेति दुक्खो ततो वुत्तो’’ति॥  
एत्थ च मन्दग्गिना अन्तोभाजने पाको विय सोको, तिक्खग्गिना पच्चमानस्स भाजनतो बहिनिक्खमनं विय परिदेवो, बहिनिक्खन्तावसेसस्स निक्खमितुम्पि अप्पहोन्तस्स अन्तोभाजनेयेव याव परिक्खया पाको विय उपायासो दट्ठब्बो।  
अप्पियसम्पयोगो नाम अप्पियेहि सत्तसङ्खारेहि समोधानं। दुक्खो पन दुक्खवत्थुतो। तेनेतं वुच्चति –  
‘‘दिस्वाव अप्पिये दुक्खं, पठमं होति चेतसि।  
तदुपक्कमसम्भूतमथ काये यतो इध॥  
‘‘ततो दुक्खद्वयस्सापि, वत्थुतो सो महेसिना।  
दुक्खो वुत्तोति विञ्ञेय्यो, अप्पियेहि समागमो’’ति॥  
पियविप्पयोगो नाम पियेहि सत्तसङ्खारेहि विनाभावो। दुक्खो पन दुक्खवत्थुतो। तेनेतं वुच्चति –  
‘‘ञातिधनादिवियोगा , सोकसरसमप्पिता वितुज्जन्ति।  
बाला यतो ततोयं, दुक्खोति मतो पियवियोगो’’ति॥  
इच्छितालाभे अलब्भनेय्यवत्थूसु इच्छाव यम्पिच्छं न लभति, तम्पि दुक्खन्ति वुत्ता। येनपि धम्मेन अलब्भनेय्यं वत्थुं इच्छन्तो न लभति, तम्पि अलब्भनेय्यवत्थुम्हि इच्छनं दुक्खन्ति अत्थो। दुक्खं पन दुक्खवत्थुतो। तेनेतं वुच्चति –  
‘‘तं तं पत्थयमानानं, तस्स तस्स अलाभतो।  
यं विघातमयं दुक्खं, सत्तानं इध जायति॥  
‘‘अलब्भनेय्यवत्थूनं, पत्थना तस्स कारणं।  
यस्मा तस्मा जिनो दुक्खं, इच्छितालाभमब्रवी’’ति॥  
सङ्खित्तेन पञ्चुपादानक्खन्धाति एत्थ पन सङ्खित्तेनाति देसनं सन्धाय वुत्तं। दुक्खञ्हि एत्तकानि दुक्खसतानीति वा एत्तकानि दुक्खसहस्सानीति वा सङ्खिपितुं न सक्का, देसना पन सक्का। तस्मा ‘‘दुक्खं नाम न अञ्ञं किञ्चि, संखित्तेन पञ्चुपादानक्खन्धा दुक्खा’’ति देसनं सङ्खिपन्तो एवमाह। पञ्चाति गणनपरिच्छेदो। उपादानक्खन्धाति उपादानगोचरा खन्धा।  
जातिप्पभुतिकं दुक्खं, यं वुत्तमिध तादिना।  
अवुत्तं यञ्च तं सब्बं, विना एतेन विज्जति॥  
यस्मा तस्मा उपादानक्खन्धा सङ्खेपतो इमे।  
दुक्खाति वुत्ता दुक्खन्त-देसकेन महेसिना॥  
तथा हि इन्धनमिव पावको, लक्खमिव पहरणानि, गोरूपं विय डंसमकसादयो, खेत्तमिव लायका, गामं विय गामघातका, उपादानक्खन्धपञ्चकमेव जातिआदयो नानप्पकारेहि विबाधेन्ता तिणलतादीनि विय भूमियं, पुप्फफलपल्लवानि विय रुक्खेसु उपादानक्खन्धेसुयेव निब्बत्तन्ति। उपादानक्खन्धानञ्च आदिदुक्खं जाति, मज्झेदुक्खं जरा, परियोसानदुक्खं मरणं, मारणन्तिकदुक्खाभिघातेन परिडय्हनदुक्खं सोको , तदसहनतो लालप्पनदुक्खं परिदेवो, ततो धातुक्खोभसङ्खातअनिट्ठफोट्ठब्बसमायोगतो कायस्स आबाधनदुक्खं दुक्खं, तेन आबाधियमानानं पुथुज्जनानं तत्थ पटिघुप्पत्तितो चेतोबाधनदुक्खं दोमनस्सं, सोकादिवुद्धिया जनितविसादानं अनुत्थुननदुक्खं उपायासो, मनोरथविघातप्पत्तानं इच्छाविघातदुक्खं इच्छितालाभोति एवं नानप्पकारतो उपपरिक्खियमाना उपादानक्खन्धाव दुक्खाति यदेतं एकमेकं दस्सेत्वा वुच्चमानं अनेकेहिपि कप्पेहि न सक्का अनवसेसतो वत्तुं, तं सब्बम्पि दुक्खं एकजलबिन्दुम्हि सकलसमुद्दजलरसं विय येसु केसुचि पञ्चसु उपादानक्खन्धेसु सङ्खिपित्वा दस्सेतुं ‘‘सङ्खित्तेन पञ्चुपादानक्खन्धा दुक्खा’’ति भगवता वुत्तमेव थेरो अवोचाति।  
तत्थ कतमा जातीतिआदीसु पदभाजनीयेसु तत्थाति दुक्खसच्चनिद्देसे वुत्तेसु जातिआदीसु। या तेसं तेसं सत्तानन्ति सङ्खेपतो अनेकेसं सत्तानं साधारणनिद्देसो। या देवदत्तस्स जाति, या सोमदत्तस्स जातीति एवञ्हि दिवसम्पि कथियमाने नेव सत्ता परियादानं गच्छन्ति, न सब्बं अपरत्थदीपनं सिज्झति, इमेहि पन द्वीहि पदेहि न कोचि सत्तो अपरियादिन्नो होति, न किञ्चि अपरत्थदीपनं न सिज्झति। तम्हि तम्हीति अयं गतिजातिवसेन अनेकेसं सत्तनिकायानं साधारणनिद्देसो। सत्तनिकायेति सत्तानं निकाये, सत्तघटायं सत्तसमूहेति अत्थो। जातीति जायनवसेन। इदमेत्थ सभावपच्चत्तं। सञ्जातीति सञ्जायनवसेन। उपसग्गेन पदं वड्ढितं। ओक्कन्तीति ओक्कमनवसेन। जायनट्ठेन वा जाति, सा अपरिपुण्णायतनवसेन वुत्ता। सञ्जायनट्ठेन सञ्जाति, सा परिपुण्णायतनवसेन वुत्ता। ओक्कमनट्ठेन ओक्कन्ति, सा अण्डजजलाबुजवसेन वुत्ता। ते हि अण्डकोसं वत्थिकोसञ्च ओक्कमन्ति, ओक्कमन्ता पविसन्ता विय पटिसन्धिं गण्हन्ति। अभिनिब्बत्तनट्ठेन अभिनिब्बत्ति, सा संसेदजओपपातिकवसेन वुत्ता। ते हि पाकटा एव हुत्वा निब्बत्तन्ति, अयं ताव सम्मुतिकथा।  
इदानि खन्धानं पातुभावो, आयतनानं पटिलाभोति परमत्थकथा होति। खन्धा एव हि परमत्थतो पातुभवन्ति, न सत्ता। एत्थ च खन्धानन्ति एकवोकारभवे एकस्स, चतुवोकारभवे चतुन्नं, पञ्चवोकारभवे पञ्चन्नम्पि गहणं वेदितब्बं। पातुभावोति उप्पत्ति। आयतनानन्ति तत्र तत्र उप्पज्जमानायतनवसेन सङ्गहो वेदितब्बो। पटिलाभोति सन्ततियं पातुभावोयेव। पातुभवन्तानेव हि तानि पटिलद्धानि नाम होन्ति। अयं वुच्चति जातीति अयं जाति नाम कथीयति।  
जरानिद्देसे जराति सभावपच्चत्तं। जीरणताति आकारनिद्देसो। खण्डिच्चन्तिआदयो तयो कालातिक्कमे किच्चनिद्देसा, पच्छिमा द्वे पकतिनिद्देसा। अयञ्हि जराति इमिना पदेन सभावतो दीपिता, तेनस्सा इदं सभावपच्चत्तं। जीरणताति इमिना आकारतो, तेनस्सायं आकारनिद्देसो। खण्डिच्चन्ति इमिना कालातिक्कमे दन्तनखानं खण्डितभावकरणकिच्चतो। पालिच्चन्ति इमिना केसलोमानं पलितभावकरणकिच्चतो। वलित्तचताति इमिना मंसं मिलापेत्वा तचे वलिभावकरणकिच्चतो दीपिता। तेनस्सा इमे तयो कालातिक्कमे किच्चनिद्देसा। तेहि इमेसं विकारानं दस्सनवसेन पाकटीभूता पाकटजरा दस्सिता। यथेव हि उदकस्स वा वातस्स वा अग्गिनो वा तिणरुक्खादीनं सम्भग्गपलिभग्गताय वा झामताय वा गतमग्गो पाकटो होति, न च सो गतमग्गो तानेव उदकादीनि, एवमेव जराय दन्तादीसु खण्डिच्चादिवसेन गतमग्गो पाकटो चक्खुं उम्मीलेत्वापि गय्हति, न च खण्डिच्चादीनेव जरा। न हि जरा चक्खुविञ्ञेय्या होति।  
आयुनो संहानि इन्द्रियानं परिपाकोति इमेहि पन पदेहि कालातिक्कमेयेव अभिब्यत्ताय आयुक्खयचक्खादिइन्द्रियपरिपाकसङ्खाताय पकतिया दीपिता, तेनस्सिमे द्वे पकतिनिद्देसाति वेदितब्बा। तत्थ यस्मा जरं पत्तस्स आयु हायति, तस्मा जरा ‘‘आयुनो संहानी’’ति फलूपचारेन वुत्ता। यस्मा च दहरकाले सुप्पसन्नानि सुखुमम्पि अत्तनो विसयं सुखेनेव गण्हनसमत्थानि चक्खादीनि इन्द्रियानि जरं पत्तस्स परिपक्कानि आलुळितानि अविसदानि ओळारिकम्पि अत्तनो विसयं गहेतुं असमत्थानि होन्ति, तस्मा ‘‘इन्द्रियानं परिपाको’’ति फलूपचारेनेव वुत्ता।  
सा पनेसा एवं निद्दिट्ठा सब्बापि जरा पाकटा पटिच्छन्नाति दुविधा होति। तत्थ दन्तादीसु खण्डादिभावदस्सनतो रूपधम्मेसु जरा पाकटजरा नाम। अरूपधम्मेसु पन जरा तादिसस्स विकारस्स अदस्सनतो पटिच्छन्नजरा नाम। तत्र य्वायं खण्डादिभावो दिस्सति, सो तादिसानं दन्तादीनं वण्णोयेव। तं चक्खुना दिस्वा मनोद्वारेन चिन्तेत्वा ‘‘इमे दन्ता जराय पहटा’’ति जरं जानाति, उदकट्ठाने बद्धानि गोसिङ्गादीनि ओलोकेत्वा हेट्ठा उदकस्स अत्थिभावजाननं विय। पुन अयं जरा सवीचि अवीचीति एवम्पि दुविधा होति। तत्थ मणिकनकरजतपवाळचन्दसूरियादीनं मन्ददसकादीसु पाणीनं विय, पुप्फफलपल्लवादीसु अपाणीनं विय च अन्तरन्तरा वण्णविसेसादीनं दुब्बिञ्ञेय्यत्ता जरा अवीचिजरा नाम, निरन्तरजराति अत्थो। ततो अञ्ञेसु पन यथावुत्तेसु अन्तरन्तरा वण्णविसेसादीनं सुविञ्ञेय्यत्ता जरा सवीचिजरा नाम।  
तत्थ सवीचिजरा उपादिण्णकअनुपादिण्णकवसेन एवं वेदितब्बा – दहरकुमारकानञ्हि पठममेव खीरदन्ता नाम उट्ठहन्ति, न ते थिरा। तेसु पन पतितेसु पुन दन्ता उट्ठहन्ति। ते पठममेव सेता होन्ति, जरावातेन पहटकाले काळका होन्ति। केसा पठममेव तम्बा होन्ति, ततो काळका, ततो सेता। छवि पन सलोहितिका होति। वड्ढन्तानं वड्ढन्तानं ओदातानं ओदातभावो, काळकानं काळकभावो पञ्ञायति। जरावातेन पन पहटकाले वलिं गण्हाति। सब्बम्पि सस्सं वपितकाले सेतं होति, पच्छा नीलं। जरावातेन पन पहटकाले पण्डुकं होति। अम्बङ्कुरेनापि दीपेतुं वट्टति।  
मरणनिद्देसे चुतीति चवनवसेन वुत्तं। एकचतुपञ्चक्खन्धानं सामञ्ञवचनमेतं। चवनताति भाववचनेन लक्खणनिदस्सनं। भेदोति चुतिखन्धानं भङ्गुप्पत्तिपरिदीपनं। अन्तरधानन्ति घटस्स विय भिन्नस्स भिन्नानं चुतिखन्धानं येन केनचि परियायेन ठानाभावपरिदीपनं। मच्चु मरणन्ति मच्चुसङ्खातं मरणं, न खणिकमरणं। कालो नाम अन्तको, तस्स किरियाति कालकिरिया। एत्तावता च सम्मुतिया मरणं दीपितं।  
इदानि परमत्थेन दीपेतुं खन्धानं भेदोतिआदिमाह। परमत्थेन हि खन्धायेव भिज्जन्ति, न सत्तो नाम कोचि मरति। खन्धेसु पन भिज्जमानेसु सत्तो मरति, भिन्नेसु मतोति वोहारो होति। एत्थ च चतुवोकारपञ्चवोकारवसेन खन्धानं भेदो, एकवोकारवसेन कळेवरस्स निक्खेपो, चतुवोकारवसेन वा खन्धानं भेदो, सेसद्वयवसेन कळेवरस्स निक्खेपो वेदितब्बो। कस्मा? भवद्वयेपि रूपकायसङ्खातस्स कळेवरस्स सम्भवतो। यस्मा वा चातुमहाराजिकादीसुपि खन्धा भिज्जन्तेव, न किञ्चि निक्खिपति, तस्मा तेसं वसेन खन्धानं भेदो, मनुस्सादीसु कळेवरस्स निक्खेपो। एत्थ च कळेवरस्स निक्खेपकरणतो मरणं ‘‘कळेवरस्स निक्खेपो’’ति वुत्तं।  
जीवितिन्द्रियस्सुपच्छेदोति इमिना इन्द्रियबद्धस्सेव मरणं नाम होति, अनिन्द्रियबद्धस्स मरणं नाम नत्थीति दस्सेति। ‘‘सस्सं मतं, रुक्खो मतो’’ति इदं पन वोहारमत्तमेव, अत्थतो पन एवरूपानि वचनानि सस्सादीनं खयवयभावमेव दीपेन्ति।  
अपिच इमानि जातिजरामरणानि नाम इमेसं सत्तानं वधकपच्चामित्ता विय ओतारं गवेसन्तानि विचरन्ति। यथा हि पुरिसस्स तीसु पच्चामित्तेसु ओतारापेक्खेसु विचरन्तेसु एको वदेय्य ‘‘अहं असुकअरञ्ञस्स नाम वण्णं कथेत्वा एतं आदाय तत्थ गमिस्सामि, एत्थ मय्हं दुक्करं नत्थी’’ति। दुतियो वदेय्य ‘‘अहं तव एतं गहेत्वा गतकाले पोथेत्वा दुब्बलं करिस्सामि, एत्थ मय्हं दुक्करं नत्थी’’ति। ततियो वदेय्य ‘‘तया एतस्मिं पोथेत्वा दुब्बले कते तिण्हेन असिना सीसच्छेदनं नाम मय्हं भारो होतू’’ति ते एवं वत्वा तथा करेय्युं। तत्थ पठमपच्चामित्तस्स अरञ्ञवण्णं कथेत्वा तं आदाय तत्थ गतकालो विय सुहज्जञातिमण्डलतो निक्कड्ढित्वा यत्थ कत्थचि निब्बत्तापनं नाम जातिया किच्चं, दुतियस्स पोथेत्वा दुब्बलकरणं विय निब्बत्तक्खन्धेसु निपतित्वा पराधीनमञ्चपरायणभावकरणं जराय किच्चं, ततियस्स तिण्हेन असिना सीसच्छेदनं विय जीवितक्खयपापनं मरणस्स किच्चन्ति वेदितब्बं।  
अपिचेत्थ जातिदुक्खं सादीनवमहाकन्तारप्पवेसो विय दट्ठब्बं, जरादुक्खं तत्थ अन्नपानरहितस्स दुब्बलं विय, मरणदुक्खं दुब्बलस्स इरियापथपवत्तने विहतपरक्कमस्स वाळादीहि अनयब्यसनापादनं विय दट्ठब्बन्ति।  
सोकनिद्देसे वियसतीति ब्यसनं, हितसुखं खिपति विद्धंसेतीति अत्थो। ञातीनं ब्यसनं ञातिब्यसनं, चोररोगभयादीहि ञातिक्खयो ञातिविनासोति अत्थो। तेन ञातिब्यसनेन। फुट्ठस्साति अज्झोत्थटस्स अभिभूतस्स, समन्नागतस्साति अत्थो। सेसेसुपि एसेव नयो। अयं पन विसेसो – भोगानं ब्यसनं भोगब्यसनं, राजचोरादिवसेन भोगक्खयो भोगविनासोति अत्थो। रोगोयेव ब्यसनं रोगब्यसनं। रोगो हि आरोग्यं वियसति विनासेतीति ब्यसनं। सीलस्स ब्यसनं सीलब्यसनं। दुस्सील्यस्सेतं नामं। सम्मादिट्ठिं विनासयमाना उप्पन्ना दिट्ठि एव ब्यसनं दिट्ठिब्यसनं। एत्थ च पुरिमानि द्वे अनिप्फन्नानि, पच्छिमानि तीणि निप्फन्नानि तिलक्खणब्भाहतानि। पुरिमानि च तीणि नेव कुसलानि न अकुसलानि, सीलदिट्ठिब्यसनद्वयं अकुसलं।  
अञ्ञतरञ्ञतरेनाति गहितेसु वा येन केनचि अग्गहितेसु वा मित्तामच्चब्यसनादीसु येन केनचि। समन्नागतस्साति समनुबन्धस्स अपरिमुच्चमानस्स। अञ्ञतरञ्ञतरेन दुक्खधम्मेनाति येन केनचि सोकदुक्खस्स उप्पत्तिहेतुना। सोकोति सोचनकवसेन सोको। इदं तेहि कारणेहि उप्पज्जनकसोकस्स सभावपच्चत्तं। सोचनाति सोचनाकारो। सोचितत्तन्ति सोचितभावो। अन्तोसोकोति अब्भन्तरसोको। दुतियपदं उपसग्गेन वड्ढितं। सो हि अब्भन्तरं सुक्खापेन्तो विय परिसुक्खापेन्तो विय उप्पज्जतीति ‘‘अन्तोसोको अन्तोपरिसोको’’ति वुच्चति। चेतसो परिज्झायनाति चित्तस्स परिज्झायनाकारो। सोको हि उप्पज्जमानो अग्गि विय चित्तं झापेति दहति, ‘‘चित्तं मे झामं, न मे किञ्चि पटिभाती’’ति वदापेति। दुक्खितो मनो दुम्मनो, तस्स भावो दोमनस्सं। अनुपविट्ठट्ठेन सोकोव सल्लन्ति सोकसल्लं।  
परिदेवनिद्देसे ‘‘मय्हं धीता, मय्हं पुत्तो’’ति एवं आदिस्स आदिस्स देवन्ति रोदन्ति एतेनाति आदेवो। तं तं वण्णं परिकित्तेत्वा परिकित्तेत्वा देवन्ति एतेनाति परिदेवो। ततो परानि द्वे द्वे पदानि पुरिमद्वयस्सेव आकारभावनिद्देसवसेन वुत्तानि। वाचाति वचनं। पलापोति तुच्छं निरत्थकवचनं। उपड्ढभणितअञ्ञभणितादिवसेन विरूपो पलापोति विप्पलापो। लालप्पोति पुनप्पुनं लपनं। लालप्पनाकारो लालप्पना। लालप्पितस्स भावो लालप्पितत्तं।  
दुक्खनिद्देसे कायनिस्सितत्ता कायिकं। अमधुरट्ठेन असातं। कायिकपदेन चेतसिकअसातं पटिक्खिपति, असातपदेन कायिकसातं। तदेव दुक्खयतीति दुक्खं, यस्सुप्पज्जति, तं दुक्खितं करोतीति अत्थो। दुक्खमत्ता वा दुक्खं। कायसम्फस्सजन्ति कायसम्फस्से जातं। असातं दुक्खं वेदयितन्ति असातं वेदयितं न सातं, दुक्खं वेदयितं न सुखं। परतो तीणि पदानि इत्थिलिङ्गवसेन वुत्तानि। असाता वेदना न साता, दुक्खा वेदना न सुखाति अयमेव पनेत्थ अत्थो। यं कायिकं असातं दुक्खं वेदयितं, या कायसम्फस्सजा असाता दुक्खा वेदना, इदं वुच्चति दुक्खन्ति एवं योजना वेदितब्बा।  
दोमनस्सनिद्देसे दुट्ठु मनोति दुम्मनो, हीनवेदनत्ता वा कुच्छितं मनोति दुम्मनो, दुम्मनस्स भावो दोमनस्सं। चित्तनिस्सितत्ता चेतसिकं। चेतोसम्फस्सजन्ति चित्तसम्फस्से जातं।  
उपायासनिद्देसे आयासनट्ठेन आयासो। संसीदनविसीदनाकारप्पवत्तस्स चित्तकिलमथस्सेतं नामं। बलवआयासो उपायासो। आयासितभावो आयासितत्तं। उपायासितभावो उपायासितत्तं।  
अप्पियसम्पयोगनिद्देसे इधाति इमस्मिं लोके। यस्साति ये अस्स। अनिट्ठाति अपरियेसिता। परियेसिता वा होन्तु अपरियेसिता वा, नाममेवेतं अमनापारम्मणानं। मनस्मिं न कमन्ति न पविसन्तीति अकन्ता। मनस्मिं न अप्पियन्ति, न वा मनं वड्ढेन्तीति अमनापा। रूपातिआदि तेसं सभावनिदस्सनं। अनत्थं कामेन्ति इच्छन्तीति अनत्थकामा। अहितं कामेन्ति इच्छन्तीति अहितकामा। अफासुं दुक्खविहारं कामेन्ति इच्छन्तीति अफासुकामा। चतूहि योगेहि खेमं निब्भयं विवट्टं न कामेन्ति, सभयं वट्टमेव नेसं कामेन्ति इच्छन्तीति अयोगक्खेमकामा। अपिच सद्धादीनं वुद्धिसङ्खातस्स अत्थस्स अकामनतो, तेसंयेव हानिसङ्खातस्स अनत्थस्स च कामनतो अनत्थकामा। सद्धादीनंयेव उपायभूतस्स हितस्स अकामनतो, सद्धाहानिआदीनं उपायभूतस्स अहितस्स च कामनतो अहितकामा। फासुविहारस्स अकामनतो, अफासुविहारस्स च कामनतो अफासुकामा। यस्स कस्सचि निब्भयस्स अकामनतो, भयस्स च कामनतो अयोगक्खेमकामाति एवमेत्थ अत्थो दट्ठब्बो।  
सङ्गतीति गन्त्वा संयोगो। समागमोति आगतेहि संयोगो। समोधानन्ति ठाननिसज्जादीसु सहभावो। मिस्सीभावोति सब्बकिच्चानं सहकरणं। अयं सत्तवसेन योजना। सङ्खारवसेन पन यं लब्भति, तं गहेतब्बं। सो पन अप्पियसम्पयोगो अत्थतो एको धम्मो नाम नत्थि, केवलं अप्पियसम्पयुत्तानं दुविधस्सापि दुक्खस्स वत्थुभावतो दुक्खोति वुत्तो।  
पियविप्पयोगनिद्देसो वुत्तपटिपक्खनयेन वेदितब्बो। माता वातिआदि पनेत्थ अत्थकामे सरूपेन दस्सेतुं वुत्तं। तत्थ ममायतीति माता, पियायतीति पिता। भजतीति भाता, तथा भगिनी। मेत्तायन्तीति मित्ता, मिनन्ति वा सब्बगुय्हेसु अन्तो पक्खिपन्तीति मित्ता। किच्चकरणीयेसु सहभावट्ठेन अमा होन्तीति अमच्चा। ‘‘अयं अम्हाकं अज्झत्तिको’’ति एवं जानन्ति, ञायन्तीति वा ञाती। लोहितेन सम्बन्धाति सालोहिता। पितुपक्खिका ञाती, मातुपक्खिका सालोहिता। मातापितुपक्खिका वा ञाती, सस्सुससुरपक्खिका सालोहिता। अयम्पि पियविप्पयोगो अत्थतो एको धम्मो नाम नत्थि, केवलं पियविप्पयुत्तानं दुविधस्सापि दुक्खस्स वत्थुभावतो दुक्खोति वुत्तो। इदमेत्थ सब्बअट्ठकथावचनं। सच्चानं पन तथलक्खणत्ता सम्पयोगविप्पयोगवचनेहि अप्पियपियवत्थूनियेव विसेसितानीति वत्तुं युज्जतीति।  
इच्छितालाभनिद्देसे जातिधम्मानन्ति जातिसभावानं जातिपकतिकानं। इच्छा उप्पज्जतीति तण्हा उप्पज्जति। अहो वताति पत्थना। अस्सामाति भवेय्याम। न खो पनेतं इच्छाय पत्तब्बन्ति यं एतं ‘‘अहो वत मयं न जातिधम्मा अस्साम, न च वत नो जाति आगच्छेय्या’’ति एवं पहीनसमुदयेसु साधूसु विज्जमानं अजातिधम्मत्तं परिनिब्बुतेसु च विज्जमानं जातिया अनागमनं इच्छितं, तं इच्छन्तस्सापि मग्गभावनाय विना अप्पत्तब्बतो, अनिच्छन्तस्सापि च भावनाय पत्तब्बतो न इच्छाय पत्तब्बं नाम होति। इदम्पीति एतम्पि। उपरि सेसानि उपादाय अपिसद्दो।  
उपादानक्खन्धनिद्देसे सेय्यथिदन्ति निपातो, तस्स ते कतमे इति चेति अत्थो। रूपमेव उपादानक्खन्धोति रूपुपादानक्खन्धो। एसेव नयो सेसेसुपि।  
दुक्खसच्चनिद्देसवण्णना निट्ठिता।  


## समुदयसच्चनिद्देसवण्णना

३४. समुदयसच्चनिद्देसे यायं तण्हाति या अयं तण्हा। पोनोभविकाति पुनब्भवकरणं पुनोभवो, पुनोभवो सीलमस्साति पोनोभविका। अपिच पुनब्भवं देति, पुनब्भवाय संवत्तति, पुनप्पुनं भवे निब्बत्तेतीति पोनोभविका। सा पनेसा पुनब्भवस्स दायिकापि अत्थि अदायिकापि, पुनब्भवाय संवत्तनिकापि अत्थि असंवत्तनिकापि, दिन्नाय पटिसन्धिया उपधिवेपक्कमत्तापि। सा तिप्पकारापि पोनोभविकाति नामं लभति। पोनब्भविकातिपि पाठो, सोयेवत्थो। अभिनन्दनसङ्खातेन नन्दिरागेन सह गताति नन्दिरागसहगता। नन्दिरागेन सद्धिं अत्थतो एकत्तमेव गताति वुत्तं होति। तत्र तत्राभिनन्दिनीति यत्र यत्र अत्तभावो निब्बत्तति, तत्र तत्र अभिनन्दिनी। रूपादीसु वा आरम्मणेसु तत्र तत्राभिनन्दिनी, रूपाभिनन्दिनी सद्दगन्धरसफोट्ठब्बधम्माभिनन्दिनीति अत्थो। तत्र तत्राभिनन्दीतिपि पाठो, तत्र तत्र अभिनन्दयतीति अत्थो। सेय्यथिदन्ति निपातो, तस्स सा कतमा इति चेति अत्थो। कामतण्हाति कामे तण्हा, पञ्चकामगुणिकरागस्सेतं अधिवचनं। भवतण्हाति भवे तण्हा। भवपत्थनावसेन उप्पन्नस्स सस्सतदिट्ठिसहगतस्स रागस्स रूपारूपभवरागस्स च झाननिकन्तिया च एतं अधिवचनं। विभवतण्हाति विभवे तण्हा। उच्छेददिट्ठिसहगतरागस्सेतं अधिवचनं।  
इदानि तस्सा तण्हाय वत्थुं वित्थारतो दस्सेतुं सा खो पनेसातिआदिमाह। तत्थ उप्पज्जतीति जायति। निविसतीति पुनप्पुनं पवत्तिवसेन पतिट्ठाति। उप्पज्जमाना कत्थ उप्पज्जति, निविसमाना कत्थ निविसतीति सम्बन्धो। यं लोके पियरूपं सातरूपन्ति यं लोकस्मिं पियसभावञ्चेव मधुरसभावञ्च। चक्खु लोकेतिआदीसु लोकस्मिञ्हि चक्खुआदीसु ममत्तेन अभिनिविट्ठा सत्ता सम्पत्तियं पतिट्ठिता अत्तनो चक्खुं आदासादीसु निमित्तग्गहणानुसारेन विप्पसन्नं पञ्चपसादं सुवण्णविमाने उग्घाटितमणिसीहपञ्जरं विय मञ्ञन्ति, सोतं रजतपनाळिकं विय पामङ्गसुत्तकं विय च मञ्ञन्ति, तुङ्गनासाति लद्धवोहारं घानं वट्टेत्वा ठपितहरितालवट्टिं विय मञ्ञन्ति, जिव्हं रत्तकम्बलपटलं विय मुदुसिनिद्धमधुररसदं मञ्ञन्ति, कायं साललट्ठिं विय सुवण्णतोरणं विय च मञ्ञन्ति, मनं अञ्ञेसं मनेन असदिसं उळारं मञ्ञन्ति, रूपं सुवण्णकणिकारपुप्फादिवण्णं विय, सद्दं मत्तकरवीककोकिलमन्दधमितमणिवंसनिग्घोसं विय, अत्तना पटिलद्धानि चतुसमुट्ठानिकगन्धारम्मणादीनि ‘‘कस्सञ्ञस्स एवरूपानि अत्थी’’ति मञ्ञन्ति, तेसं एवं मञ्ञमानानं तानि चक्खादीनि पियरूपानि चेव सातरूपानि च होन्ति। अथ नेसं तत्थ अनुप्पन्ना चेव तण्हा उप्पज्जति , उप्पन्ना च पुनप्पुनं पवत्तिवसेन निविसति। तस्मा थेरो ‘‘चक्खु लोके पियरूपं सातरूपं, एत्थेसा तण्हा उप्पज्जमाना उप्पज्जती’’तिआदिमाह। तत्थ उप्पज्जमानाति यदा उप्पज्जति, तदा एत्थ उप्पज्जतीति अत्थो।  
समुदयसच्चनिद्देसवण्णना निट्ठिता।  


## निरोधसच्चनिद्देसवण्णना

३५.  
निरोधसच्चनिद्देसे यो तस्सायेव तण्हायाति एत्थ ‘‘यो तस्सेव दुक्खस्सा’’ति वत्तब्बे यस्मा समुदयनिरोधेनेव दुक्खं निरुज्झति, नो अञ्ञथा। यथाह –  
‘‘यथापि मूले अनुपद्दवे दळ्हे, छिन्नोपि रुक्खो पुनरेव रूहति।  
एवम्पि तण्हानुसये अनूहते, निब्बत्तती दुक्खमिदं पुनप्पुन’’न्ति॥ (ध॰ प॰ ३३८)।  
तस्मा तं दुक्खनिरोधं दस्सेन्तो समुदयनिरोधेन दस्सेतुं एवमाह। सीहसमानवुत्तिनो हि तथागता, ते दुक्खं निरोधेन्ता दुक्खनिरोधञ्च दस्सेन्ता हेतुम्हि पटिपज्जन्ति, न फले। सुवानवुत्तिनो पन अञ्ञतित्थिया , ते दुक्खं निरोधेन्ता दुक्खनिरोधञ्च दस्सेन्ता अत्तकिलमथानुयोगेन चेव तस्सेव च देसनाय फले पटिपज्जन्ति, न हेतुम्हीति। सीहसमानवुत्तिताय सत्था हेतुम्हि पटिपज्जन्तो ‘‘यो तस्सायेवा’’तिआदिमाह। धम्मसेनापतिपि सत्थारा वुत्तक्कमेनेवाह।  
तत्थ तस्सायेव तण्हायाति या सा तण्हा ‘‘पोनोभविका’’ति वत्वा कामतण्हादिवसेन विभत्ता उप्पत्तिनिवेसनवसेन च हेट्ठा पकासिता, तस्सायेव तण्हाय। असेसविरागनिरोधोति विरागो वुच्चति मग्गो, ‘‘विरागा विमुच्चती’’ति (म॰ नि॰ १.२४५; सं॰ नि॰ ३.१२; महाव॰ २३) हि वुत्तं। विरागेन निरोधो विरागनिरोधो, अनुसयसमुग्घाततो असेसो विरागनिरोधो असेसविरागनिरोधो। अथ वा विरागोति हि पहानं वुच्चति, तस्मा असेसो विरागो असेसो निरोधोति एवम्पेत्थ योजना दट्ठब्बा। अत्थतो पन सब्बानेव पनेतानि असेसविरागनिरोधोतिआदीनि निब्बानस्सेव वेवचनानि। परमत्थतो हि दुक्खनिरोधं अरियसच्चन्ति निब्बानं वुच्चति। यस्मा पन तं आगम्म तण्हा असेसा विरज्जति निरुज्झति, तस्मा तं ‘‘तस्सायेव तण्हाय असेसविरागनिरोधो’’ति वुच्चति। निब्बानञ्च आगम्म तण्हा चजीयति पटिनिस्सज्जीयति मुच्चति न अल्लीयति, कामगुणालयेसु चेत्थ एकोपि आलयो नत्थि, तस्मा निब्बानं चागो पटिनिस्सग्गो मुत्ति अनालयोति वुच्चति। एकमेव हि निब्बानं, नामानि पनस्स सब्बसङ्खतानं नामपटिपक्खवसेन अनेकानि होन्ति। सेय्यथिदं – असेसविरागो असेसनिरोधो चागो पटिनिस्सग्गो मुत्ति अनालयो रागक्खयो दोसक्खयो मोहक्खयो तण्हाक्खयो अनुप्पादो अप्पवत्तं अनिमित्तं अप्पणिहितं अनायूहनं अप्पटिसन्धि अनुपपत्ति अगति अजातं अजरं अब्याधि अमतं असोकं अपरिदेवं अनुपायासं असंकिलिट्ठन्तिआदीनि।  
इदानि मग्गेन छिन्नाय निब्बानं आगम्म अप्पवत्तिप्पत्तायपि च तण्हाय येसु वत्थूसु तस्सा उप्पत्ति दस्सिता, तत्थेव अभावं दस्सेतुं सा खो पनेसातिआदिमाह। तत्थ यथा पुरिसो खेत्ते जातं तित्तकालाबुवल्लिं दिस्वा अग्गतो पट्ठाय मूलं परियेसित्वा छिन्देय्य, सा अनुपुब्बेन मिलायित्वा अप्पञ्ञत्तिं गच्छेय्य, ततो तस्मिं खेत्ते तित्तकालाबु निरुद्धा पहीनाति वुच्चेय्य, एवमेव खेत्ते तित्तकालाबु विय चक्खादीसु तण्हा। सा अरियमग्गेन मूलच्छिन्ना निब्बानं आगम्म अप्पवत्तिं गच्छति। एवं गता पन तेसु वत्थूसु खेत्ते तित्तकालाबु विय न पञ्ञायति। यथा च अटवितो चोरे आनेत्वा नगरस्स दक्खिणद्वारे घातेय्युं, ततो अटवियं चोरा मताति वा मारिताति वा वुच्चेय्युं, एवमेव अटवियं चोरा विय या चक्खादीसु तण्हा, सा दक्खिणद्वारे चोरा विय निब्बानं आगम्म निरुद्धत्ता निब्बाने निरुद्धा। एवं निरुद्धा पन तेसु वत्थूसु अटवियं चोरा विय न पञ्ञायति। तेनस्सा तत्थेव निरोधं दस्सेन्तो ‘‘चक्खु लोके पियरूपं सातरूपं, एत्थेसा तण्हा पहीयमाना पहीयती’’तिआदिमाह। अथ वा तण्हुप्पादवत्थुस्स परिञ्ञातत्ता परिञ्ञातवत्थुस्मिं पुन न उप्पज्जनतो अनुप्पादनिरोधवसेन तण्हुप्पादवत्थुस्मिंयेव निरुज्झतीति वुच्चति। एत्थ च उप्पज्जनपटिपक्खवसेन पहीयतीति वुत्तं, निविसनपटिपक्खवसेन निरुज्झतीति।  
निरोधसच्चनिद्देसवण्णना निट्ठिता।  


## मग्गसच्चनिद्देसवण्णना

३६.  
मग्गसच्चनिद्देसे अयमेवाति अञ्ञमग्गपटिक्खेपनत्थं नियमनं (विभ॰ अट्ठ॰ २०५)। अरियोति तंतंमग्गवज्झकिलेसेहि आरकत्ता, अरियभावकरत्ता, अरियफलपटिलाभकरत्ता च अरियो। अट्ठ अङ्गानि अस्साति अट्ठङ्गिको। स्वायं चतुरङ्गिका विय सेना, पञ्चङ्गिकं विय तूरियं अङ्गमत्तमेव होति, अङ्गविनिमुत्तो नत्थि।  
इदानि अङ्गमत्तमेव मग्गो अङ्गविनिमुत्तो नत्थीति दस्सेन्तो सम्मादिट्ठि…पे॰… सम्मासमाधीतिआदिमाह। तत्थ सम्मा दस्सनलक्खणा सम्मादिट्ठि। सम्मा अभिनिरोपनलक्खणो सम्मासङ्कप्पो। सम्मा परिग्गहलक्खणा सम्मावाचा। सम्मा समुट्ठापनलक्खणो सम्माकम्मन्तो। सम्मा वोदापनलक्खणो सम्माआजीवो। सम्मा पग्गहलक्खणो सम्मावायामो। सम्मा उपट्ठानलक्खणा सम्मासति। सम्मा समाधानलक्खणो सम्मासमाधि। तेसु एकेकस्स तीणि तीणि किच्चानि होन्ति। सेय्यथिदं – सम्मादिट्ठि ताव अञ्ञेहिपि अत्तनो पच्चनीककिलेसेहि सद्धिं मिच्छादिट्ठिं पजहति, निरोधञ्च आरम्मणं करोति, सम्पयुत्तधम्मे च पस्सति तप्पटिच्छादकमोहविधमनवसेन असम्मोहतो। सम्मासङ्कप्पादयोपि तथेव मिच्छासङ्कप्पादीनि च पजहन्ति, निब्बानञ्च आरम्मणं करोन्ति। विसेसतो पनेत्थ सम्मासङ्कप्पो सहजातधम्मे सम्मा अभिनिरोपेति, सम्मावाचा सम्मा परिग्गण्हाति, सम्माकम्मन्तो सम्मा समुट्ठापेति, सम्माआजीवो सम्मा वोदापेति, सम्मावायामो सम्मा पग्गण्हाति, सम्मासति सम्मा उपट्ठापेति, सम्मासमाधि सम्मा समादहति।  
अपिचेसा सम्मादिट्ठि नाम पुब्बभागे नानाक्खणा नानारम्मणा होति, मग्गकाले एकक्खणा एकारम्मणा। किच्चतो पन ‘‘दुक्खे ञाण’’न्तिआदीनि चत्तारि नामानि लभति । सम्मासङ्कप्पादयोपि पुब्बभागे नानाक्खणा नानारम्मणा होन्ति, मग्गकाले एकक्खणा एकारम्मणा। तेसु सम्मासङ्कप्पो किच्चतो नेक्खम्मसङ्कप्पोतिआदीनि तीणि नामानि लभति। सम्मावाचादयो तयो पुब्बभागे विरतियोपि होन्ति चेतनायोपि, मग्गक्खणे पन विरतियोयेव। सम्मावायामो सम्मासतीति इदम्पि द्वयं किच्चतो सम्मप्पधानसतिपट्ठानवसेन चत्तारि नामानि लभति। सम्मासमाधि पन पुब्बभागेपि मग्गक्खणेपि सम्मासमाधियेव।  
इति इमेसु अट्ठसु धम्मेसु भगवता निब्बानाधिगमाय पटिपन्नस्स योगिनो बहूपकारत्ता पठमं सम्मादिट्ठि देसिता। अयञ्हि ‘‘पञ्ञापज्जोतो पञ्ञासत्थ’’न्ति (ध॰ स॰ १६, २०, २९) च वुत्ता। तस्मा एताय पुब्बभागे विपस्सनाञाणसङ्खाताय सम्मादिट्ठिया अविज्जन्धकारं विधमित्वा किलेसचोरे घातेन्तो खेमेन योगावचरो निब्बानं पापुणाति। तस्मा पठमं सम्मादिट्ठि देसिता।  
सम्मासङ्कप्पो पन तस्सा बहूपकारो। तस्मा तदनन्तरं वुत्तो। यथा हि हेरञ्ञिको हत्थेन परिवत्तेत्वा परिवत्तेत्वा चक्खुना कहापणं ओलोकेन्तो ‘‘अयं कूटो अयं छेको’’ति जानाति, एवं योगावचरोपि पुब्बभागे वितक्केन वितक्केत्वा वितक्केत्वा विपस्सनापञ्ञाय ओलोकयमानो ‘‘इमे धम्मा कामावचरा, इमे रूपावचरादयो’’ति जानाति। यथा वा पन पुरिसेन कोटियं गहेत्वा परिवत्तेत्वा परिवत्तेत्वा दिन्नं महारुक्खं तच्छको वासिया तच्छेत्वा कम्मे उपनेति, एवं वितक्केन वितक्केत्वा वितक्केत्वा दिन्नधम्मे योगावचरो पञ्ञाय ‘‘इमे धम्मा कामावचरा, इमे रूपावचरा’’तिआदिना नयेन परिच्छिन्दित्वा कम्मे उपनेति। तस्मा सम्मासङ्कप्पो सम्मादिट्ठानन्तरं वुत्तो।  
स्वायं यथा सम्मादिट्ठिया, एवं सम्मावाचायपि उपकारको। यथाह – ‘‘पुब्बे खो, गहपति, वितक्केत्वा विचारेत्वा पच्छा वाचं भिन्दती’’ति (म॰ नि॰ १.४६३)। तस्मा तदनन्तरं सम्मावाचा वुत्ता।  
यस्मा पन ‘‘इदञ्चिदञ्च करिस्सामा’’ति पठमं वाचाय संविदहित्वा लोके कम्मन्ते पयोजेन्ति, तस्मा वाचा कायकम्मस्स उपकारिकाति सम्मावाचाय अनन्तरं सम्माकम्मन्तो वुत्तो।  
चतुब्बिधं पन वचीदुच्चरितं, तिविधं कायदुच्चरितं पहाय उभयं सुचरितं पूरेन्तस्सेव यस्मा आजीवट्ठमकसीलं पूरति, न इतरस्स , तस्मा तदुभयानन्तरं सम्माआजीवो वुत्तो।  
एवं विसुद्धाजीवेन पन ‘‘परिसुद्धो मे आजीवो’’ति एत्तावता परितोसं कत्वा सुत्तप्पमत्तेन विहरितुं न युत्तं, अथ खो सब्बइरियापथेसु इदं वीरियमारभितब्बन्ति दस्सेतुं तदनन्तरं सम्मावायामो वुत्तो।  
ततो आरद्धवीरियेनापि कायादीसु चतूसु वत्थूसु सति सूपट्ठिता कातब्बाति दस्सेतुं तदनन्तरं सम्मासति वुत्ता।  
यस्मा पन एवं सूपट्ठिताय सतिया समाधिस्स उपकारानुपकारानं धम्मानं गतियो समन्वेसित्वा पहोति एकत्तारम्मणे चित्तं समाधातुं, तस्मा सम्मासतिअनन्तरं सम्मासमाधि वुत्तोति वेदितब्बोति।  
सम्मादिट्ठिनिद्देसे ‘‘दुक्खे ञाण’’न्तिआदिना चतुसच्चकम्मट्ठानं दस्सितं। तत्थ पुरिमानि द्वे सच्चानि वट्टं, पच्छिमानि द्वे विवट्टं। तेसु भिक्खुनो वट्टे कम्मट्ठानाभिनिवेसो होति, विवट्टे नत्थि अभिनिवेसो। पुरिमानि हि द्वे सच्चानि ‘‘पञ्चक्खन्धा दुक्खं, तण्हा समुदयो’’ति एवं सङ्खेपेन च, ‘‘कतमे पञ्चक्खन्धा? रूपक्खन्धो’’तिआदिना नयेन वित्थारेन च आचरियसन्तिके उग्गण्हित्वा वाचाय पुनप्पुनं परिवत्तेन्तो योगावचरो कम्मं करोति। इतरेसु पन द्वीसु सच्चेसु ‘‘निरोधसच्चं इट्ठं कन्तं मनापं, मग्गसच्चं इट्ठं कन्तं मनाप’’न्ति एवं सवनेनेव कम्मं करोति। सो एवं कम्मं करोन्तो चत्तारि सच्चानि एकपटिवेधेन पटिविज्झति, एकाभिसमयेन अभिसमेति। दुक्खं परिञ्ञापटिवेधेन पटिविज्झति, समुदयं पहानपटिवेधेन पटिविज्झति। निरोधं सच्छिकिरियापटिवेधेन पटिविज्झति, मग्गं भावनापटिवेधेन पटिविज्झति। दुक्खं परिञ्ञाभिसमयेन…पे॰… मग्गं भावनाभिसमयेन अभिसमेति।  
एवमस्स पुब्बभागे द्वीसु सच्चेसु उग्गहपरिपुच्छासवनधारणसम्मसनपटिवेधो होति, द्वीसु सवनपटिवेधोयेव। अपरभागे तीसु किच्चतो पटिवेधो होति निरोधे आरम्मणपटिवेधो। तत्थ सब्बम्पि पटिवेधञाणं लोकुत्तरं, सवनधारणसम्मसनञाणं लोकियं कामावचरं। पच्चवेक्खणा पन पत्तसच्चस्स होति, अयञ्च आदिकम्मिको। तस्मा सा इध न वुत्ता। इमस्स च भिक्खुनो पुब्बे परिग्गहतो ‘‘दुक्खं परिजानामि, समुदयं पजहामि, निरोधं सच्छिकरोमि, मग्गं भावेमी’’ति आभोगसमन्नाहारमनसिकारपच्चवेक्खणा नत्थि, परिग्गहतो पट्ठाय होति। अपरभागे पन दुक्खं परिञ्ञातमेव होति…पे॰… मग्गो भावितोव होति।  
तत्थ द्वे सच्चानि दुद्दसत्ता गम्भीरानि, द्वे गम्भीरत्ता दुद्दसानि। दुक्खसच्चञ्हि उप्पत्तितो पाकटं, खाणुकण्टकप्पहारादीसु ‘‘अहो दुक्ख’’न्ति वत्तब्बतम्पि आपज्जति। समुदयसच्चं खादितुकामताभुञ्जितुकामतादिवसेन उप्पत्तितो पाकटं। लक्खणपटिवेधतो पन उभयम्पि गम्भीरं। इति तानि दुद्दसत्ता गम्भीरानि। इतरेसं पन द्विन्नं दस्सनत्थाय पयोगो भवग्गग्गहणत्थं हत्थपसारणं विय, अवीचिफुसनत्थं पादपसारणं विय, सतधा भिन्नस्स वालस्स कोटिया कोटिपटिपादनं विय च होति। इति तानि गम्भीरत्ता दुद्दसानि। एवं दुद्दसत्ता गम्भीरेसु गम्भीरत्ता च दुद्दसेसु चतूसु सच्चेसु उग्गहादिवसेन पुब्बभागञाणुप्पत्तिं सन्धाय इदं ‘‘दुक्खे ञाण’’न्तिआदि वुत्तं। पटिवेधक्खणे पन एकमेव तं ञाणं होति।  
अपरे पनाहु – चतुब्बिधं सच्चेसु ञाणं सुतमयञाणं ववत्थानञाणं सम्मसनञाणं अभिसमयञाणन्ति। तत्थ कतमं सुतमयञाणं? संखित्तेन वा वित्थारेन वा चत्तारि सच्चानि सुत्वा जानाति ‘‘इदं दुक्खं, अयं समुदयो, अयं निरोधो, अयं मग्गो’’ति। इदं सुतमयञाणं। कतमं ववत्थानञाणं? सो सुतानं अत्थं उपपरिक्खति धम्मतो च लक्खणतो च, ‘‘इमे धम्मा इमस्मिं सच्चे परियापन्ना, इमस्स सच्चस्स इदं लक्खण’’न्ति सन्निट्ठानं करोति। इदं ववत्थानञाणं। कतमं सम्मसनञाणं? सो एवं यथानुपुब्बं चत्तारि सच्चानि ववत्थपेत्वा अथ दुक्खमेव गहेत्वा याव गोत्रभुञाणं अनिच्चतो दुक्खतो अनत्ततो सम्मसति। इदं सम्मसनञाणं। कतमं अभिसमयञाणं? लोकुत्तरमग्गक्खणे एकेन ञाणेन चत्तारि सच्चानि अपुब्बं अचरिमं अभिसमेति ‘‘दुक्खं परिञ्ञाभिसमयेन, समुदयं पहानाभिसमयेन, निरोधं सच्छिकिरियाभिसमयेन मग्गं भावनाभिसमयेन अभिसमेती’’ति। इदं अभिसमयञाणन्ति।  
सम्मासङ्कप्पनिद्देसे कामतो निस्सटोति नेक्खम्मसङ्कप्पो। ब्यापादतो निस्सटोति अब्यापादसङ्कप्पो। विहिंसाय निस्सटोति अविहिंसासङ्कप्पो। तत्थ नेक्खम्मवितक्को कामवितक्कस्स पदघातं पदच्छेदं करोन्तो उप्पज्जति, अब्यापादवितक्को ब्यापादवितक्कस्स, अविहिंसावितक्को विहिंसावितक्कस्स। तथा नेक्खम्मअब्यापादअविहिंसावितक्का कामब्यापादविहिंसावितक्कानं पच्चनीका हुत्वा उप्पज्जन्ति।  
तत्थ योगावचरो कामवितक्कस्स पदघातनत्थं कामवितक्कं वा सम्मसति अञ्ञं वा पन किञ्चि सङ्खारं। अथस्स विपस्सनाक्खणे विपस्सनासम्पयुत्तो सङ्कप्पो तदङ्गवसेन कामवितक्कस्स पदघातं पदच्छेदं करोन्तो उप्पज्जति, विपस्सनं उस्सुक्कापेत्वा मग्गं पापेति। अथस्स मग्गक्खणे मग्गसम्पयुत्तो सङ्कप्पो समुच्छेदवसेन कामवितक्कस्स पदघातं पदच्छेदं करोन्तो उप्पज्जति। ब्यापादवितक्कस्सपि पदघातनत्थं ब्यापादवितक्कं वा अञ्ञं वा सङ्खारं, विहिंसावितक्कस्स पदघातनत्थं विहिंसावितक्कं वा अञ्ञं वा सङ्खारं सम्मसति। अथस्स विपस्सनाक्खणेति सब्बं पुरिमनयेनेव योजेतब्बं।  
कामवितक्कादीनं पन तिण्णम्पि पाळियं विभत्तेसु अट्ठतिंसारम्मणेसु एककम्मट्ठानम्पि अपच्चनीकं नाम नत्थि। एकन्ततो पन कामवितक्कस्स ताव असुभेसु पठमज्झानमेव पच्चनीकं, ब्यापादवितक्कस्स मेत्ताय तिकचतुक्कज्झानानि, विहिंसआवितक्कस्स करुणाय तिकचतुक्कज्झानानि। तस्मा असुभपरिकम्मं कत्वा झानं समापन्नस्स समापत्तिक्खणे झानसम्पयुत्तो वितक्को विक्खम्भनवसेन कामवितक्कस्स पच्चनीको हुत्वा उप्पज्जति, झानं पादकं कत्वा विपस्सनं पट्ठपेन्तस्स विपस्सनाक्खणे विपस्सनासम्पयुत्तो सङ्कप्पो तदङ्गवसेन कामवितक्कस्स पच्चनीको हुत्वा उप्पज्जति, विपस्सनं उस्सुक्कापेत्वा मग्गं पापेन्तस्स मग्गक्खणे मग्गसम्पयुत्तो सङ्कप्पो समुच्छेदवसेन कामवितक्कस्स पच्चनीको हुत्वा उप्पज्जति। एवं उप्पन्नो नेक्खम्मसङ्कप्पोति वुच्चतीति वेदितब्बो।  
मेत्ताय पन परिकम्मं कत्वा, करुणाय परिकम्मं कत्वा झानं समापन्नस्साति सब्बं पुरिमनयेनेव योजेतब्बं। एवं उप्पन्नो अब्यापादसङ्कप्पोति वुच्चति, अविहिंसासङ्कप्पोति वुच्चतीति वेदितब्बो। एवमेते नेक्खम्मसङ्कप्पादयो विपस्सनाझानवसेन उप्पत्तीनं नानत्ता पुब्बभागे नाना, मग्गक्खणे पन इमेसु तीसु ठानेसु उप्पन्नस्स अकुसलसङ्कप्पस्स पदच्छेदतो अनुप्पत्तिसाधनवसेन मग्गङ्गं पूरयमानो एकोव कुसलसङ्कप्पो उप्पज्जति। अयं सम्मासङ्कप्पो नाम।  
सम्मावाचानिद्देसेपि यस्मा अञ्ञेनेव चित्तेन मुसावादा विरमति, अञ्ञेन अञ्ञेन पिसुणावाचादीहि, तस्मा चतस्सोपेता वेरमणियो पुब्बभागे नाना, मग्गक्खणे पन मिच्छावाचासङ्खाताय चतुब्बिधाय अकुसलदुस्सील्यचेतनाय पदच्छेदतो अनुप्पत्तिसाधनवसेन मग्गङ्गं पूरयमाना एकाव सम्मावाचासङ्खाता कुसलवेरमणि उप्पज्जति। अयं सम्मावाचा नाम।  
सम्माकम्मन्तनिद्देसेपि यस्मा अञ्ञेनेव चित्तेन पाणातिपाता विरमति, अञ्ञेन अदिन्नादाना, अञ्ञेन मिच्छाचारा, तस्मा तिस्सोपेता वेरमणियो पुब्बभागे नाना, मग्गक्खणे पन मिच्छाकम्मन्तसङ्खाताय तिविधाय अकुसलदुस्सील्यचेतनाय पदच्छेदतो अनुप्पत्तिसाधनवसेन मग्गङ्गं पूरयमाना एकाव सम्माकम्मन्तसङ्खाता कुसलवेरमणि उप्पज्जति। अयं सम्माकम्मन्तो नाम।  
सम्माआजीवनिद्देसे इधाति इमस्मिं सासने। अरियसावकोति अरियस्स बुद्धस्स सावको। मिच्छाआजीवं पहायाति पापकं आजीवं पजहित्वा। सम्माआजीवेनाति बुद्धप्पसत्थेन कुसलआजीवेन। जीविकं कप्पेतीति जीवितप्पवत्तिं पवत्तेति। इधापि यस्मा अञ्ञेनेव चित्तेन कायद्वारवीतिक्कमा विरमति, अञ्ञेनेव वचीद्वारवीतिक्कमा, तस्मा पुब्बभागे नानाक्खणेसु उप्पज्जति, मग्गक्खणे पन द्वीसु द्वारेसु सत्तन्नं कम्मपथानं वसेन उप्पन्नाय मिच्छाआजीवदुस्सील्यचेतनाय पदच्छेदतो अनुप्पत्तिसाधनवसेन मग्गङ्गं पूरयमाना एकाव सम्माआजीवसङ्खाता कुसलवेरमणि उप्पज्जति। अयं सम्माआजीवो नाम।  
सम्मावायामनिद्देसे इध भिक्खूति इमस्मिं सासने पटिपन्नको भिक्खु। अनुप्पन्नानन्ति अनिब्बत्तानं। पापकानन्ति लामकानं। अकुसलानं धम्मानन्ति अकोसल्लसम्भूतानं धम्मानं। अनुप्पादायाति न उप्पादनत्थाय। छन्दं जनेतीति कत्तुकम्यतासङ्खातं कुसलच्छन्दं जनेति उप्पादेति। वायमतीति पयोगं जनेति परक्कमं करोति। वीरियं आरभतीति कायिकं चेतसिकं वीरियं करोति। चित्तं पग्गण्हातीति तेनेव सहजातवीरियेन चित्तं उक्खिपति। पदहतीति पधानवीरियं करोति। पटिपाटिया पनेतानि चत्तारिपि पदानि आसेवनाभावनाबहुलीकम्मसातच्चकिरियाहि योजेतब्बानि।  
उप्पन्नानन्ति अनुप्पन्नानन्ति अवत्तब्बतं आपन्नानं। पहानायाति पजहनत्थाय। अनुप्पन्नानं कुसलानं धम्मानन्ति अनिब्बत्तानं कोसल्लसम्भूतानं धम्मानं। उप्पादायाति उप्पादनत्थाय। उप्पन्नानन्ति निब्बत्तानं। ठितियाति ठितत्थाय। असम्मोसायाति अनस्सनत्थं। भिय्योभावायाति पुनप्पुनं भावाय। वेपुल्लायाति विपुलभावाय। भावनायाति वड्ढिया। पारिपूरियाति परिपूरणत्थाय।  
एते पन सम्मावायामसङ्खाता चत्तारो सम्मप्पधाना पुब्बभागे लोकिया, मग्गक्खणे लोकुत्तरा। मग्गक्खणे पन एकमेव वीरियं चतुकिच्चसाधनवसेन चत्तारि नामानि लभति। तत्थ लोकिया कस्सपसंयुत्ते वुत्तनयेनेव वेदितब्बा। वुत्तञ्हि तत्थ –  
‘‘चत्तारोमे , आवुसो, सम्मप्पधाना। कतमे चत्तारो? इधावुसो, भिक्खु ‘अनुप्पन्ना मे पापका अकुसला धम्मा उप्पज्जमाना अनत्थाय संवत्तेय्यु’न्ति आतप्पं करोति, ‘उप्पन्ना मे पापका अकुसला धम्मा अप्पहीयमाना अनत्थाय संवत्तेय्यु’न्ति आतप्पं करोति, ‘अनुप्पन्ना मे कुसला धम्मा अनुप्पज्जमाना अनत्थाय संवत्तेय्यु’न्ति आतप्पं करोति, ‘उप्पन्ना मे कुसला धम्मा निरुज्झमाना अनत्थाय संवत्तेय्यु’न्ति आतप्पं करोती’’ति (सं॰ नि॰ २.१४५)।  
तत्थ च अनुप्पन्नाति असमुदाचारवसेन वा अननुभूतारम्मणवसेन वा अनुप्पन्ना। अञ्ञथा हि अनमतग्गे संसारे अनुप्पन्ना पापका अकुसला धम्मा नाम नत्थि, अनुप्पन्ना पन उप्पज्जमानापि एतेयेव उप्पज्जन्ति, पहीयमानापि एतेयेव पहीयन्ति।  
तत्थ एकच्चस्स वत्तगन्थधुतङ्गसमाधिविपस्सनानवकम्मभवानं अञ्ञतरवसेन किलेसा न समुदाचरन्ति। कथं? एकच्चो हि वत्तसम्पन्नो होति, असीति खन्धकवत्तानि चुद्दस महावत्तानि चेतियङ्गणबोधियङ्गणपानीयमाळकउपोसथागारआगन्तुकगमिकवत्तानि च करोन्तस्सेव किलेसा ओकासं न लभन्ति। अपरभागे पनस्स वत्तानि विस्सज्जेत्वा भिन्नवत्तस्स चरतो अयोनिसोमनसिकारं सतिवोस्सग्गञ्च आगम्म उप्पज्जन्ति। एवम्पि असमुदाचारवसेन अनुप्पन्ना उप्पज्जन्ति नाम।  
एकच्चो गन्थयुत्तो होति, एकम्पि निकायं गण्हाति द्वेपि तयोपि चत्तारोपि पञ्चपि। तस्स तेपिटकं बुद्धवचनं अत्थवसेन पाळिवसेन अनुसन्धिवसेन पुब्बापरवसेन गण्हन्तस्स सज्झायन्तस्स चिन्तेन्तस्स वाचेन्तस्स देसेन्तस्स पकासेन्तस्स किलेसा ओकासं न लभन्ति। अपरभागे पनस्स गन्थकम्मं पहाय कुसीतस्स चरतो अयोनिसोमनसिकारसतिवोस्सग्गे आगम्म उप्पज्जन्ति। एवम्पि असमुदाचारवसेन अनुप्पन्ना उप्पज्जन्ति नाम।  
एकच्चो पन धुतङ्गधरो होति, तेरस धुतङ्गगुणे समादाय वत्तति, तस्स धुतङ्गगुणे परिहरन्तस्स किलेसा ओकासं न लभन्ति। अपरभागे पनस्स धुतङ्गानि विस्सज्जेत्वा बाहुल्लाय आवत्तस्स चरतो अयोनिसोमनसिकारसतिवोस्सग्गे आगम्म उप्पज्जन्ति। एवम्पि असमुदाचारवसेन अनुप्पन्ना उप्पज्जन्ति नाम।  
एकच्चो अट्ठसु समापत्तीसु चिण्णवसी होति, तस्स पठमज्झानादीसु आवज्जनवसीआदीनं वसेन विहरन्तस्स किलेसा ओकासं न लभन्ति। अपरभागे पनस्स परिहीनज्झानस्स वा विस्सट्ठज्झानस्स वा भस्सादीसु अनुयुत्तस्स विहरतो अयोनिसोमनसिकारसतिवोस्सग्गे आगम्म उप्पज्जन्ति। एवम्पि असमुदाचारवसेन अनुप्पन्ना उप्पज्जन्ति नाम।  
एकच्चो पन विपस्सको होति, सत्तसु वा अनुपस्सनासु (पटि॰ म॰ ३.३५) अट्ठारससु वा महाविपस्सनासु (पटि॰ म॰ १.२२) कम्मं करोन्तो विहरति, तस्स एवं विहरतो किलेसा ओकासं न लभन्ति। अपरभागे पनस्स विपस्सनाकम्मं पहाय कायदळ्हीबहुलस्स विहरतो अयोनिसोमनसिकारसतिवोस्सग्गे आगम्म उप्पज्जन्ति। एवम्पि असमुदाचारवसेन अनुप्पन्ना उप्पज्जन्ति नाम।  
एकच्चो नवकम्मिको होति, उपोसथागारभोजनसालादीनि करोति , तस्स तेसं उपकरणानि चिन्तेन्तस्स किलेसा ओकासं न लभन्ति। अपरभागे पनस्स नवकम्मे निट्ठिते वा विस्सट्ठे वा अयोनिसोमनसिकारसतिवोस्सग्गे आगम्म उप्पज्जन्ति। एवम्पि असमुदाचारवसेन अनुप्पन्ना उप्पज्जन्ति नाम।  
एकच्चो पन ब्रह्मलोकतो आगतो सुद्धसत्तो होति, तस्स अनासेवनाय किलेसा ओकासं न लभन्ति। अपरभागे पनस्स लद्धासेवनस्स अयोनिसोमनसिकारसतिवोस्सग्गे आगम्म उप्पज्जन्ति। एवम्पि असमुदाचारवसेन अनुप्पन्ना उप्पज्जन्ति नाम। एवं ताव असमुदाचारवसेन अनुप्पन्नता वेदितब्बा।  
कथं अननुभूतारम्मणवसेन? इधेकच्चो अननुभूतपुब्बं मनापिकादिभेदं आरम्मणं लभति, तस्स तत्थ अयोनिसोमनसिकारसतिवोस्सग्गे आगम्म रागादयो किलेसा उप्पज्जन्ति। एवं अननुभूतारम्मणवसेन अनुप्पन्ना उप्पज्जन्ति नाम। एवं अनुप्पन्नानं अकुसलानं उप्पादे सति अत्तनो अनत्थं पस्सित्वा तेसं अनुप्पादाय सतिपट्ठानभावनानुयोगेन पठमं सम्मप्पधानं भावेति, उप्पन्नेसु पन तेसु तेसं अप्पहानतो अत्तनो अनत्थं पस्सित्वा तेसं पहानाय दुतियं तथेव सम्मप्पधानं भावेति।  
अनुप्पन्ना कुसला धम्माति समथविपस्सना चेव मग्गो च। तेसं अनुप्पादे अत्तनो अनत्थं पस्सित्वा तेसं उप्पादनत्थाय तथेव ततियं सम्मप्पधानं भावेति। उप्पन्ना कुसला धम्माति समथविपस्सनाव। मग्गो पन सकिं उप्पज्जित्वा निरुज्झमानो अनत्थाय संवत्तनको नाम नत्थि। सो हि फलस्स पच्चयं दत्वाव निरुज्झति। तासं समथविपस्सनानं निरोधतो अत्तनो अनत्थं पस्सित्वा तासं ठितिया तथेव चतुत्थं सम्मप्पधानं भावेति। लोकुत्तरमग्गक्खणे पन एकमेव वीरियं।  
ये एवं अनुप्पन्ना उप्पज्जेय्युं, ते यथा नेव उप्पज्जन्ति, एवं तेसं अनुप्पन्नानं अनुप्पादकिच्चं, उप्पन्नानञ्च पहानकिच्चं साधेति। उप्पन्नाति चेत्थ चतुब्बिधं उप्पन्नं वत्तमानुप्पन्नं भूतापगतुप्पन्नं ओकासकतुप्पन्नं भूमिलद्धुप्पन्नन्ति। तत्थ सब्बम्पि उप्पादजराभङ्गसमङ्गिसङ्खातं वत्तमानुप्पन्नं नाम। आरम्मणरसं अनुभवित्वा निरुद्धं अनुभूतापगतसङ्खातं कुसलाकुसलं उप्पादादित्तयमनुप्पत्वा निरुद्धं भुत्वापगतसङ्खातं सेससङ्खतञ्च भूतापगतुप्पन्नं नाम। ‘‘यानिस्स तानि पुब्बे कतानि कम्मानी’’ति एवमादिना (म॰ नि॰ ३.२४८) नयेन वुत्तं कम्मं अतीतम्पि समानं अञ्ञं विपाकं पटिबाहित्वा अत्तनो विपाकस्स ओकासं कत्वा ठितत्ता तथा कतोकासञ्च विपाकं अनुप्पन्नम्पि समानं एवं कते ओकासे एकन्तेन उप्पज्जनतो ओकासकतुप्पन्नं नाम। तासु तासु भूमीसु असमूहतं अकुसलं भूमिलद्धुप्पन्नं नाम।  
एत्थ च भूमिया भूमिलद्धस्स च नानत्तं वेदितब्बं – भूमीति हि विपस्सनाय आरम्मणभूता तेभूमका पञ्चक्खन्धा। भूमिलद्धं नाम तेसु खन्धेसु उप्पत्तिरहं किलेसजातं। तेन हि सा भूमिलद्धा नाम होतीति तस्मा भूमिलद्धन्ति वुच्चति। सा च खो न आरम्मणवसेन। आरम्मणवसेन हि सब्बेपि अतीतानागते परिञ्ञातेपि च खीणासवानं खन्धे आरब्भ किलेसा उप्पज्जन्ति। यदि च तं भूमिलद्धं नाम सिया, तस्स अप्पहेय्यतो न कोचि भवमूलं पजहेय्य। वत्थुवसेन पन भूमिलद्धं वेदितब्बं। यत्थ यत्थ हि विपस्सनाय अपरिञ्ञाता खन्धा उप्पज्जन्ति, तत्थ तत्थ उप्पादतो पभुति तेसु वट्टमूलं किलेसजातं अनुसेति। तं अप्पहीनट्ठेन भूमिलद्धन्ति वेदितब्बं।  
तत्थ च यस्स येसु खन्धेसु अप्पहीनट्ठेन अनुसयिता किलेसा, तस्स ते एव खन्धा तेसं किलेसानं वत्थु, न अञ्ञेसं सन्तका खन्धा। अतीतक्खन्धेसु च अप्पहीनानुसयितानं किलेसानं अतीतक्खन्धाव वत्थु, न इतरे। एस नयो अनागतादीसु। तथा कामावचरक्खन्धेसु अप्पहीनानुसयितानं किलेसानं कामावचरक्खन्धा एव वत्थु, न इतरे। एस नयो रूपारूपावचरेसु। सोतापन्नादीसु पन यस्स यस्स अरियपुग्गलस्स खन्धेसु तं तं वट्टमूलं किलेसजातं तेन तेन मग्गेन पहीनं, तस्स तस्स ते ते खन्धा पहीनानं तेसं तेसं वट्टमूलकानं किलेसानं अवत्थुतो भूमीति सङ्खं न लभन्ति। पुथुज्जनस्स सब्बसो वट्टमूलकिलेसानं अप्पहीनत्ता यंकिञ्चि करियमानं कम्मं कुसलमकुसलं वा होति, इच्चस्स कम्मकिलेसपच्चयाव वट्टं वट्टति, तस्स तस्सेव तं वट्टमूलं रूपक्खन्धेयेव, न वेदनादीसु। विञ्ञाणक्खन्धेयेव वा, न रूपक्खन्धादीसूति न वत्तब्बं। कस्मा? अविसेसेन पञ्चसुपि खन्धेसु अनुसयितत्ता। कथं? पथवीरसादि विय रुक्खे। यथा हि महारुक्खे पथवीतलं अधिट्ठाय पथवीरसञ्च आपोरसञ्च निस्साय तप्पच्चया मूलखन्धसाखापसाखापल्लवपलासपुप्फफलेहि वड्ढित्वा नभं पूरेत्वा याव कप्पावसाना बीजपरम्पराय रुक्खपवेणिं सन्तानयमाने ठिते तं पथवीरसादिमूलेयेव, न खन्धादीसु। फलेयेव वा, न मूलादीसूति न वत्तब्बं। कस्मा? अविसेसेन सब्बेसु मूलादीसु अनुगतत्ताति। यथा पन तस्सेव रुक्खस्स पुप्फफलादीसु निब्बिन्नो कोचि पुरिसो चतूसु दिसासु मण्डूककण्टकं नाम विसकण्टकं आकोटेय्य, अथ सो रुक्खो तेन विससम्फस्सेन फुट्ठो पथवीरसआपोरसानं परियादिन्नत्ता अप्पसवधम्मतं आगम्म पुन सन्तानं निब्बत्तेतुं न सक्कुणेय्य, एवमेव खन्धप्पवत्तियं निब्बिन्नो कुलपुत्तो तस्स पुरिसस्स चतूसु दिसासु रुक्खे विसयोजनं विय अत्तनो सन्ताने चतुमग्गभावनं आरभति। अथस्स सो खन्धसन्तानो तेन चतुमग्गविससम्फस्सेन सब्बसो वट्टमूलकिलेसानं परियादिन्नत्ता किरियसभावमत्तं उपगतकायकम्मादिसब्बकम्मप्पभेदो हुत्वा आयतिं पुनब्भवानभिनिब्बत्तनधम्मतं आगम्म भवन्तरसन्तानं निब्बत्तेतुं न सक्कोति, केवलं चरिमविञ्ञाणनिरोधेन निरिन्धनो विय जातवेदो अनुपादानो परिनिब्बायति। एवं भूमिया भूमिलद्धस्स च नानत्तं वेदितब्बं।  
अपरम्पि चतुब्बिधं उप्पन्नं समुदाचारुप्पन्नं आरम्मणाधिग्गहितुप्पन्नं अविक्खम्भितुप्पन्नं असमूहतुप्पन्नन्ति। तत्थ वत्तमानुप्पन्नमेव समुदाचारुप्पन्नं। चक्खादीनं पन आपाथगते आरम्मणे पुब्बभागे अनुप्पज्जमानम्पि किलेसजातं आरम्मणस्स अधिग्गहितत्ता एव अपरभागे एकन्तेन उप्पत्तितो आरम्मणाधिग्गहितुप्पन्नन्ति वुच्चति। समथविपस्सनानं अञ्ञतरवसेन अविक्खम्भितं किलेसजातं चित्तसन्ततिमनारूळ्हम्पि उप्पत्तिनिवारकस्स हेतुनो अभावा अविक्खम्भितुप्पन्नं नाम। समथविपस्सनावसेन पन विक्खम्भितम्पि अरियमग्गेन असमूहतत्ता उप्पत्तिधम्मतं अनतीतत्ता असमूहतुप्पन्नन्ति वुच्चति। तिविधम्पि चेतं आरम्मणाधिग्गहिताविक्खम्भितासमूहतुप्पन्नं भूमिलद्धेनेव सङ्गहं गच्छतीति वेदितब्बं।  
इच्चेतस्मिं वुत्तप्पभेदे उप्पन्ने यदेतं वत्तमानभूतापगतोकासकतसमुदाचारसङ्खातं उप्पन्नं, तं अमग्गवज्झत्ता केनचि मग्गञाणेन पहातब्बं न होति। यं पनेतं भूमिलद्धारम्मणाधिग्गहिताविक्खम्भितासमूहतसङ्खातं उप्पन्नं, तस्स तं उप्पन्नभावं नासयमानं यस्मा तं तं लोकियलोकुत्तरञाणं उप्पज्जति, तस्मा तं सब्बम्पि पहातब्बं होतीति। एवं ये मग्गो किलेसे पजहति, ते सन्धाय ‘‘उप्पन्नान’’न्तिआदि वुत्तं।  
अथ मग्गक्खणे कथं अनुप्पन्नानं कुसलानं उप्पादाय भावना होति, कथञ्च उप्पन्नानं ठितियाति? मग्गप्पवत्तिया एव। मग्गो हि पवत्तमानो पुब्बे अनुप्पन्नपुब्बत्ता अनुप्पन्नो नाम वुच्चति। अनागतपुब्बञ्हि ठानं आगन्त्वा अननुभूतपुब्बं वा आरम्मणं अनुभवित्वा वत्तारो भवन्ति ‘‘अनागतट्ठानं आगतम्ह, अननुभूतं आरम्मणं अनुभवामा’’ति। यावस्स पवत्ति, अयमेव ठिति नामाति ठितिया भावेतीतिपि वत्तुं वट्टति। एवमेतस्स भिक्खुनो इदं लोकुत्तरमग्गक्खणे एकमेव वीरियं ‘‘अनुप्पन्नानं पापकानं अकुसलानं धम्मानं अनुप्पादाया’’तिआदीनि चत्तारि नामानि लभति। अयं लोकुत्तरमग्गक्खणे सम्मप्पधानकथा। एवमेत्थ लोकियलोकुत्तरमिस्सका सम्मप्पधाना निद्दिट्ठाति।  
सम्मासतिनिद्देसे कायेति रूपकाये। रूपकायो हि इध अङ्गपच्चङ्गानं केसादीनञ्च धम्मानं समूहट्ठेन हत्थिकायरथकायादयो विय कायोति अधिप्पेतो। यथा च समूहट्ठेन, एवं कुच्छितानं आयट्ठेन। कुच्छितानञ्हि परमजेगुच्छानं सो आयोतिपि कायो। आयोति उप्पत्तिदेसो। तत्रायं वचनत्थो – आयन्ति ततोति आयो। के आयन्ति? कुच्छिता केसादयो। इति कुच्छितानं आयोति कायो।  
कायानुपस्सीति कायं अनुपस्सनसीलो, कायं वा अनुपस्समानो। कायेति च वत्वापि पुन कायानुपस्सीति दुतियं कायग्गहणं असम्मिस्सतो ववत्थानघनविनिब्भोगादिदस्सनत्थं कतन्ति वेदितब्बं। तेन न काये वेदनानुपस्सी चित्तधम्मानुपस्सी वा, अथ खो कायानुपस्सीयेवाति कायसङ्खाते वत्थुस्मिं कायानुपस्सनाकारस्सेव दस्सनेन असम्मिस्सतो ववत्थानं दस्सितं होति। तथा न काये अङ्गपच्चङ्गविनिमुत्तएकधम्मानुपस्सी, नापि केसलोमादिविनिमुत्तइत्थिपुरिसानुपस्सी। योपि चेत्थ केसलोमादिको भूतुपादायसमूहसङ्खातो कायो, तत्थापि न भूतुपादायविनिमुत्तएकधम्मानुपस्सी, अथ खो रथसम्भारानुपस्सको विय अङ्गपच्चङ्गसमूहानुपस्सी, नगरावयवानुपस्सको विय केसलोमादिसमूहानुपस्सी, कदलिक्खन्धपत्तवट्टिविनिभुज्जको विय रित्तमुट्ठिविनिवेठको विय च भूतुपादायसमूहानुपस्सीयेवाति समूहवसेनेव कायसङ्खातस्स वत्थुनो नानप्पकारतो दस्सनेन घनविनिब्भोगो दस्सितो होति। न हेत्थ यथावुत्तसमूहविनिमुत्तो कायो वा इत्थी वा पुरिसो वा अञ्ञो वा कोचि धम्मो दिस्सति, यथावुत्तधम्मसमूहमत्तेयेव पन तथा तथा सत्ता मिच्छाभिनिवेसं करोन्ति। तेनाहु पोराणा –  
‘‘यं पस्सति न तं दिट्ठं, यं दिट्ठं तं न पस्सति।  
अपस्सं बज्झते मूळ्हो, बज्झमानो न मुच्चती’’ति॥  
घनविनिब्भोगादिदस्सनत्थन्ति वुत्तं। आदिसद्देन चेत्थ अयम्पि अत्थो वेदितब्बो – अयञ्हि एतस्मिं काये कायानुपस्सीयेव, न अञ्ञधम्मानुपस्सी। किं वुत्तं होति? यथा अनुदकभूतायपि मरीचिया उदकानुपस्सिनो होन्ति, न एवं अनिच्चदुक्खानत्तासुभभूतेयेव इमस्मिं काये निच्चसुखत्तसुभभावानुपस्सी, अथ खो कायानुपस्सी  
अनिच्चदुक्खानत्तासुभाकारसमूहानुपस्सीयेवाति वुत्तं होति। अथ वा य्वायं महासतिपट्ठाने ‘‘इध, भिक्खवे, भिक्खु अरञ्ञगतो वा रुक्खमूलगतो वा…पे॰… सो सतोव अस्ससती’’तिआदिना (दी॰ नि॰ २.३७४; म॰ नि॰ १.१०७) नयेन अस्सासपस्सासादि चुण्णकजातअट्ठिकपरियोसानो कायो वुत्तो, यो च परतो सतिपट्ठानकथायं ‘‘इधेकच्चो पथवीकायं अनिच्चतो अनुपस्सति, आपोकायं, तेजोकायं, वायोकायं, केसकायं, लोमकायं, छविकायं, चम्मकायं, मंसकायं, रुहिरकायं, न्हारुकायं, अट्ठिकायं, अट्ठिमिञ्जकाय’’न्ति (पटि॰ म॰ ३.३५) कायो वुत्तो, तस्स सब्बस्स इमस्मिंयेव काये अनुपस्सनतो काये कायानुपस्सीति एवम्पि अत्थो दट्ठब्बो।  
अथ वा काये अहन्ति वा ममन्ति वा एवं गहेतब्बस्स कस्सचि अननुपस्सनतो तस्स तस्सेव पन केसलोमादिकस्स नानाधम्मसमूहस्स अनुपस्सनतो काये केसादिधम्मसमूहसङ्खातकायानुपस्सीति एवमत्थो दट्ठब्बो। अपिच ‘‘इमस्मिं काये अनिच्चतो अनुपस्सति, नो निच्चतो’’तिआदिना अनुक्कमेन परतो आगतनयस्स सब्बस्सेव अनिच्चलक्खणादिनो आकारसमूहसङ्खातस्स कायस्स अनुपस्सनतोपि काये कायानुपस्सीति एवम्पि अत्थो दट्ठब्बो। अयं पन चतुसतिपट्ठानसाधारणो अत्थो।  
काये कायानुपस्सीति अस्सासपस्सासकायादिके बहुधा वुत्ते काये एकेककायानुपस्सी। विहरतीति चतूसु इरियापथविहारेसु अञ्ञतरविहारसमायोगपरिदीपनमेतं, एकं इरियापथबाधनं अञ्ञेन इरियापथेन विच्छिन्दित्वा अपतमानं अत्तानं हरति पवत्तेतीति अत्थो। आतापीति कायपरिग्गाहकवीरियसमायोगपरिदीपनमेतं। सो हि यस्मा तस्मिं समये यं तं वीरियं तीसु भवेसु किलेसानं आतापनतो आतापोति वुच्चति, तेन समन्नागतो होति , तस्मा ‘‘आतापी’’ति वुच्चति। सम्पजानोति कायपरिग्गाहकेन सम्पजञ्ञसङ्खातेन ञाणेन समन्नागतो। सतिमाति कायपरिग्गाहिकाय सतिया समन्नागतो। अयं पन यस्मा सतिया आरम्मणं परिग्गहेत्वा पञ्ञाय अनुपस्सति । न हि सतिविरहितस्स अनुपस्सना नाम अत्थि। तेनेवाह – ‘‘सतिञ्च ख्वाहं, भिक्खवे, सब्बत्थिकं वदामी’’ति (सं॰ नि॰ ५.२३४)। तस्मा एत्थ ‘‘काये कायानुपस्सी विहरती’’ति एत्तावता कायानुपस्सनासतिपट्ठानकम्मट्ठानं वुत्तं होति। अथ वा यस्मा अनातापिनो अन्तोसङ्खेपो अन्तरायकरो होति, असम्पजानो उपायपरिग्गहे अनुपायपरिवज्जने च सम्मुय्हति, मुट्ठस्सति उपायापरिच्चागे अनुपायापरिग्गहे च असमत्थो होति, तेनस्स तं कम्मट्ठानं न सम्पज्जति, तस्मा येसं धम्मानं आनुभावेन तं सम्पज्जति, तेसं दस्सनत्थं ‘‘आतापी सम्पजानो सतिमा’’ति इदं वुत्तन्ति वेदितब्बं।  
इति कायानुपस्सनासतिपट्ठानं सम्पयोगङ्गञ्च दस्सेत्वा इदानि पहानङ्गं दस्सेतुं विनेय्य लोके अभिज्झादोमनस्सन्ति वुत्तं। तत्थ विनेय्याति तदङ्गविनयेन वा विक्खम्भनविनयेन वा विनयित्वा। लोकेति य्वायं कायो पुब्बे परिग्गहितो, स्वेव इध लुज्जनपलुज्जनट्ठेन लोको नाम। तस्मिं लोके अभिज्झं दोमनस्सञ्च पजहित्वाति अत्थो। यस्मा पनस्स न कायमत्तेयेव अभिज्झादोमनस्सं पहीयति, वेदनादीसुपि पहीयतियेव, तस्मा ‘‘पञ्चपि उपादानक्खन्धा लोको’’ति (विभ॰ ३६२) विभङ्गे वुत्तं। लोकसङ्खातत्तायेव तेसं धम्मानं अत्थुद्धारवसेनेतं वुत्तन्ति वेदितब्बं। यं पनाह – ‘‘तत्थ कतमो लोको (विभ॰ ५३८), स्वेव कायो लोको’’ति अयमेवेत्थ अत्थो। अभिज्झादोमनस्सन्ति च समासेत्वा वुत्तं। संयुत्तङ्गुत्तरपाठन्तरेसु पन विसुं कत्वा पठन्ति। सा पन अभिज्झायन्ति पत्थयन्ति एताय, सयं वा अभिज्झायति, अभिज्झायनमत्तमेव वा एसाति अभिज्झा। यस्मा पनेत्थ अभिज्झागहणेन कामच्छन्दो, दोमनस्सगहणेन ब्यापादो सङ्गहं गच्छति, तस्मा नीवरणपरियापन्नबलवधम्मद्वयदस्सनेन नीवरणप्पहानं वुत्तं होतीति वेदितब्बं।  
विसेसेन पनेत्थ अभिज्झाविनयेन कायसम्पत्तिमूलकस्स अनुरोधस्स, दोमनस्सविनयेन कायविपत्तिमूलकस्स विरोधस्स, अभिज्झाविनयेन च काये अभिरतिया, दोमनस्सविनयेन कायभावनाय अनभिरतिया, अभिज्झाविनयेन काये अभूतानं सुभसुखभावादीनं पक्खेपस्स, दोमनस्सविनयेन काये भूतानं असुभासुखभावादीनं अपनयनस्स पहानं वुत्तं। तेन योगावचरस्स योगानुभावो योगसमत्थता च दीपिता होति। योगानुभावो हि एस, यदयं अनुरोधविरोधविप्पमुत्तो अरतिरतिसहो अभूतपक्खेपभूतापनयनविरहितो च होति। अनुरोधविरोधविप्पमुत्तो चेस अरतिरतिसहो अभूतं अपक्खिपन्तो भूतञ्च अनपनेन्तो योगसमत्थो होतीति।  
अपरो नयो – ‘‘काये कायानुपस्सी’’ति एत्थ अनुपस्सनाय कम्मट्ठानं वुत्तं। ‘‘विहरती’’ति एत्थ वुत्तविहारेन कम्मट्ठानिकस्स कायपरिहरणं। ‘‘आतापी’’तिआदीसु आतापेन सम्मप्पधानं, सतिसम्पजञ्ञेन सब्बत्थककम्मट्ठानं, कम्मट्ठानपरिहरणूपायो वा। सतिया वा कायानुपस्सनावसेन पटिलद्धसमथो, सम्पजञ्ञेन विपस्सना, अभिज्झादोमनस्सविनयेन भावनाफलं वुत्तन्ति वेदितब्बं।  
वेदनासु वेदनानुपस्सीतिआदीसु च वेदनादीनं पुन वचने पयोजनं कायानुपस्सनायं वुत्तनयेनेव यथायोगं योजेत्वा वेदितब्बं। अयं पन असाधारणत्थो – सुखादीसु अनेकप्पभेदासु वेदनासु विसुं विसुं अनिच्चादितो एकेकवेदनानुपस्सीति, सरागादिके सोळसप्पभेदे चित्ते विसुं विसुं अनिच्चादितो एकेकचित्तानुपस्सीति, कायवेदनाचित्तानि ठपेत्वा सेसतेभूमकधम्मेसु विसुं विसुं अनिच्चादितो एकेकधम्मानुपस्सीति, सतिपट्ठानसुत्तन्ते (दी॰ नि॰ २.३८२; म॰ नि॰ १.११५) वुत्तनयेन नीवरणादिधम्मानुपस्सीति वा। एत्थ च ‘‘काये’’ति एकवचनं सरीरस्स एकत्ता, ‘‘चित्ते’’ति एकवचनं चित्तस्स सभावभेदाभावतो जातिग्गहणेन कतन्ति वेदितब्बं। यथा च वेदनादयो अनुपस्सितब्बा, तथा अनुपस्सन्तो वेदनासु वेदनानुपस्सी, चित्ते चित्तानुपस्सी, धम्मेसु धम्मानुपस्सीति वेदितब्बो। कथं ताव वेदना अनुपस्सितब्बा? सुखा ताव वेदना दुक्खतो, दुक्खा वेदना सल्लतो, अदुक्खमसुखा वेदना अनिच्चतो अनुपस्सितब्बा। यथाह –  
‘‘यो सुखं दुक्खतो अद्द, दुक्खमद्दक्खि सल्लतो।  
अदुक्खमसुखं सन्तं, अद्दक्खि नं अनिच्चतो।  
स वे सम्मद्दसो भिक्खु, परिजानाति वेदना’’ति॥ (सं॰ नि॰ ४.२५३)।  
सब्बा एव चेता दुक्खतोपि अनुपस्सितब्बा। वुत्तञ्हेतं ‘‘यंकिञ्चि वेदयितं, सब्बं तं दुक्खस्मिन्ति वदामी’’ति (सं॰ नि॰ ४.२५९)। सुखदुक्खतोपि च अनुपस्सितब्बा। यथाह – ‘‘सुखा वेदना ठितिसुखा विपरिणामदुक्खा। दुक्खा वेदना ठितिदुक्खा विपरिणामसुखा। अदुक्खमसुखा वेदना ञाणसुखा अञ्ञाणदुक्खा’’ति (म॰ नि॰ १.४६५)। अपिच अनिच्चादिसत्तअनुपस्सनावसेनापि अनुपस्सितब्बा।  
चित्तधम्मेसुपि चित्तं ताव आरम्मणाधिपतिसहजातभूमिकम्मविपाककिरियादिनानत्तभेदानं अनिच्चादिसत्तअनुपस्सनानं सरागादिसोळसभेदानञ्च वसेन अनुपस्सितब्बं, धम्मा सलक्खणसामञ्ञलक्खणानं सुञ्ञताधम्मस्स अनिच्चादिसत्तअनुपस्सनानं सन्तासन्तादीनञ्च वसेन अनुपस्सितब्बा। कामञ्चेत्थ यस्स कायसङ्खाते लोके अभिज्झादोमनस्सं पहीनं, तस्स वेदनादिलोकेसुपि तं पहीनमेव, नानापुग्गलवसेन पन नानाक्खणिकसतिपट्ठानभावनावसेन च सब्बत्थ वुत्तं। यतो वा एकत्थ पहीनं, सेसेसुपि पहीनं होति। तेनेवस्स तत्थ पहानदस्सनत्थम्पि एवं वुत्तन्ति वेदितब्बं।  
इति इमे चत्तारो सतिपट्ठाना पुब्बभागे नानाचित्तेसु लब्भन्ति। अञ्ञेनेव हि चित्तेन कायं परिग्गण्हाति, अञ्ञेन वेदनं, अञ्ञेन चित्तं, अञ्ञेन धम्मे परिग्गण्हाति। लोकुत्तरमग्गक्खणे पन एकचित्तेयेव लब्भन्ति। आदितो हि कायं परिग्गण्हित्वा आगतस्स विपस्सनासम्पयुत्ता सति कायानुपस्सना नाम, ताय सतिया समन्नागतो पुग्गलो कायानुपस्सी नाम। विपस्सनं उस्सुक्कापेत्वा अरियमग्गं पत्तस्स मग्गक्खणे मग्गसम्पयुत्ता सति कायानुपस्सना नाम, ताय सतिया समन्नागतो पुग्गलो कायानुपस्सी नाम। वेदनं परिग्गण्हित्वा चित्तं परिग्गण्हित्वा धम्मे परिग्गण्हित्वा आगतस्स विपस्सनासम्पयुत्ता सति धम्मानुपस्सना नाम, ताय सतिया समन्नागतो पुग्गलो धम्मानुपस्सी नाम। विपस्सनं उस्सुक्कापेत्वा अरियमग्गं पत्तस्स मग्गक्खणे मग्गसम्पयुत्ता सति धम्मानुपस्सना नाम, ताय सतिया समन्नागतो पुग्गलो धम्मानुपस्सी नाम। एवं ताव देसना पुग्गले तिट्ठति। काये पन ‘‘सुभ’’न्ति विपल्लासप्पहाना कायपरिग्गाहिका सति मग्गेन समिज्झतीति कायानुपस्सना नाम। वेदनाय ‘‘सुखा’’ति विपल्लासप्पहाना वेदनापरिग्गाहिका सति मग्गेन समिज्झतीति वेदनानुपस्सना नाम। चित्ते ‘‘निच्च’’न्ति विपल्लासप्पहाना चित्तपरिग्गाहिका सति मग्गेन समिज्झतीति चित्तानुपस्सना नाम। धम्मेसु ‘‘अत्ता’’ति विपल्लासप्पहाना धम्मपरिग्गाहिका सति मग्गेन समिज्झतीति धम्मानुपस्सना नाम। इति एकाव मग्गसम्पयुत्ता सति चतुकिच्चसाधकत्तेन चत्तारि नामानि लभति। तेन वुत्तं ‘‘लोकुत्तरमग्गक्खणे पन एकचित्तेयेव लब्भन्ती’’ति।  
सम्मासमाधिनिद्देसे विविच्चेव कामेहीति कामेहि विविच्चित्वा विना हुत्वा अपक्कमित्वा। यो पनायमेत्थ एवकारो, सो नियमत्थोति वेदितब्बो। यस्मा च नियमत्थो, तस्मा पठमज्झानं उपसम्पज्ज विहरणसमये अविज्जमानानम्पि कामानं तस्स पठमज्झानस्स पटिपक्खभावं कामपरिच्चागेनेव चस्स अधिगमं दीपेति। कथं? ‘‘विविच्चेव कामेही’’ति एवञ्हि नियमे कयिरमाने इदं पञ्ञायति – नूनिमस्स झानस्स कामा पटिपक्खभूता, येसु सति इदं न पवत्तति, अन्धकारे सति पदीपोभासो विय, तेसं परिच्चागेनेव चस्स अधिगमो होति ओरिमतीरपरिच्चागेन पारिमतीरस्स विय। तस्मा नियमं करोतीति।  
तत्थ सिया, कस्मा पनेस पुब्बपदेयेव वुत्तो, न उत्तरपदे, किं अकुसलेहि धम्मेहि अविविच्चापि झानं उपसम्पज्ज विहरेय्याति? न खो पनेतं एवं दट्ठब्बं। तंनिस्सरणतो हि पुब्बपदे एस वुत्तो। कामधातुसमतिक्कमनतो हि कामरागपटिपक्खतो च इदं झानं कामानमेव निस्सरणं। यथाह – ‘‘कामानमेतं निस्सरणं यदिदं नेक्खम्म’’न्ति (इतिवु॰ ७२)। उत्तरपदेपि पन यथा ‘‘इधेव, भिक्खवे, समणो, इध दुतियो समणो’’ति (म॰ नि॰ १.१३९; अ॰ नि॰ ४.२४१) एत्थ एवकारो आनेत्वा वुच्चति, एवं वत्तब्बो। न हि सक्का इतो अञ्ञेहिपि नीवरणसङ्खातेहि अकुसलेहि धम्मेहि अविविच्च झानं उपसम्पज्ज विहरितुं। तस्मा ‘‘विविच्चेव कामेहि विविच्चेव अकुसलेहि धम्मेही’’ति एवं पदद्वयेपि एस दट्ठब्बो। पदद्वयेपि च किञ्चापि विविच्चाति इमिना साधारणवचनेन तदङ्गविक्खम्भनसमुच्छेदपटिप्पस्सद्धिनिस्सरणविवेका चित्तकायउपधिविवेका च सङ्गहं गच्छन्ति, तथापि पुब्बभागे कायविवेकचित्तविवेकविक्खम्भनविवेका दट्ठब्बा, लोकुत्तरमग्गक्खणे कायविवेकचित्तविवेकसमुच्छेदविवेकपटिप्पस्सद्धिविवेकनिस्सरणविवेका।  
कामेहीति इमिना पन पदेन ये च महानिद्देसे ‘‘कतमे वत्थुकामा मनापिका रूपा’’तिआदिना (महानि॰ १) नयेन वत्थुकामा वुत्ता, ये च तत्थेव विभङ्गे च ‘‘छन्दो कामो, रागो कामो, छन्दरागो कामो, सङ्कप्पो कामो, रागो कामो, सङ्कप्परागो कामो’’ति (महानि॰ १; विभ॰ ५६४) एवं किलेसकामा वुत्ता, ते सब्बेपि सङ्गहिता इच्चेव दट्ठब्बा। एवञ्हि सति विविच्चेव कामेहीति वत्थुकामेहिपि विविच्चेवाति अत्थो युज्जति। तेन कायविवेको वुत्तो होति।  
विविच्च अकुसलेहि धम्मेहीति किलेसकामेहि सब्बाकुसलेहि वा विविच्चाति अत्थो युज्जति। तेन चित्तविवेको वुत्तो होति। पुरिमेन चेत्थ वत्थुकामेहि विवेकवचनतो एव कामसुखपरिच्चागो, दुतियेन किलेसकामेहि विवेकवचनतो नेक्खम्मसुखपरिग्गहो विभावितो होति। एवं वत्थुकामकिलेसकामविवेकवचनतोयेव च एतेसं पठमेन संकिलेसवत्थुप्पहानं, दुतियेन संकिलेसप्पहानं। पठमेन लोलभावस्स हेतुपरिच्चागो, दुतियेन बालभावस्स। पठमेन च पयोगसुद्धि, दुतियेन आसयपोसनं विभावितं होतीति विञ्ञातब्बं। एस ताव नयो कामेहीति एत्थ वुत्तकामेसु वत्थुकामपक्खे।  
किलेसकामपक्खे पन छन्दोति च रागोति च एवमादीहि अनेकभेदो कामच्छन्दोव कामोति अधिप्पेतो। सो च अकुसलपरियापन्नोपि समानो ‘‘तत्थ कतमे कामा, छन्दो कामो’’तिआदिना (विभ॰ ५६४) नयेन विभङ्गे उपरि झानङ्गपटिपक्खतो विसुं वुत्तो, किलेसकामत्ता वा पुरिमपदे वुत्तो, अकुसलपरियापन्नत्ता दुतियपदे। अनेकभेदतो चस्स कामतोति अवत्वा कामेहीति वुत्तं। अञ्ञेसम्पि च धम्मानं अकुसलभावे विज्जमाने ‘‘तत्थ कतमे अकुसला धम्मा, कामच्छन्दो’’तिआदिना (विभ॰ ५६४) नयेन विभङ्गे उपरि झानङ्गपच्चनीकपटिपक्खभावदस्सनतो नीवरणानेव वुत्तानि। नीवरणानि हि झानङ्गपच्चनीकानि, तेसं झानङ्गानेव पटिपक्खानि विद्धंसकानि विनासकानीति वुत्तं होति। तथा हि ‘‘समाधि कामच्छन्दस्स पटिपक्खो, पीति ब्यापादस्स, वितक्को थिनमिद्धस्स, सुखं उद्धच्चकुक्कुच्चस्स, विचारो विचिकिच्छाया’’ति पेटके वुत्तं।  
एवमेत्थ ‘‘विविच्चेव कामेही’’ति इमिना कामच्छन्दस्स विक्खम्भनविवेको वुत्तो होति। ‘‘विविच्च अकुसलेहि धम्मेही’’ति इमिना पञ्चन्नम्पि नीवरणानं। अगहितग्गहणेन पन पठमेन कामच्छन्दस्स, दुतियेन सेसनीवरणानं। तथा पठमेन तीसु अकुसलमूलेसु पञ्चकामगुणभेदविसयस्स लोभस्स, दुतियेन आघातवत्थुभेदादिविसयानं दोसमोहानं। ओघादीसु वा धम्मेसु पठमेन कामोघकामयोगकामासवकामुपादानअभिज्झाकायगन्थ कामरागसञ्ञोजनानं, दुतियेन अवसेसओघयोगासवउपादानगन्थसंयोजनानं। पठमेन तण्हाय तंसम्पयुत्तकानञ्च, दुतियेन अविज्जाय तंसम्पयुत्तकानञ्च। अपिच पठमेन लोभसम्पयुत्तअट्ठचित्तुप्पादानं, दुतियेन सेसानं चतुन्नं अकुसलचित्तुप्पादानं विक्खम्भनविवेको वुत्तो होतीति वेदितब्बो।  
एत्तावता च पठमस्स झानस्स पहानङ्गं दस्सेत्वा इदानि सम्पयोगङ्गं दस्सेतुं सवितक्कं सविचारन्तिआदि वुत्तं। तत्थ आरम्मणे चित्तस्स अभिनिरोपनलक्खणो वितक्को। आरम्मणानुमज्जनलक्खणो विचारो। सन्तेपि च नेसं कत्थचि अविप्पयोगे ओळारिकट्ठेन पुब्बङ्गमट्ठेन च घण्डाभिघातो विय चेतसो पठमाभिनिपातो वितक्को, सुखुमट्ठेन अनुमज्जनसभावेन च घण्डानुरवो विय अनुप्पबन्धो विचारो। विप्फारवा चेत्थ वितक्को पठमुप्पत्तिकाले परिप्फन्दनभूतो चित्तस्स, आकासे उप्पतितुकामस्स पक्खिनो पक्खविक्खेपो विय, पदुमाभिमुखपातो विय च गन्धानुबन्धचेतसो भमरस्स। सन्तवुत्ति विचारो नातिपरिप्फन्दनभूतो चित्तस्स, आकासे उप्पतितस्स पक्खिनो पक्खप्पसारणं विय, परिब्भमनं विय च पदुमाभिमुखपतितस्स भमरस्स पदुमस्स उपरिभागे।  
दुकनिपातट्ठकथायं पन ‘‘आकासे गच्छतो महासकुणस्स उभोहि पक्खेहि वातं गहेत्वा पक्खे सन्निसीदापेत्वा गमनं विय आरम्मणे चेतसो अभिनिरोपनभावेन पवत्तो वितक्को, वातग्गहणत्थं पक्खे फन्दापयमानस्स गमनं विय अनुमज्जनभावेन पवत्तो विचारो’’ति वुत्तं। तं अनुप्पबन्धेन पवत्तियं युज्जति। सो पन तेसं विसेसो पठमदुतियज्झानेसु पाकटो होति। अपिच मलग्गहितं कंसभाजनं एकेन हत्थेन दळ्हं गहेत्वा इतरेन हत्थेन चुण्णतेलवालण्डुपकेन परिमज्जन्तस्स दळ्हग्गहणहत्थो विय वितक्को, परिमज्जनहत्थो विय विचारो। तथा कुम्भकारस्स दण्डप्पहारेन चक्कं भमयित्वा भाजनं करोन्तस्स उप्पीळनहत्थो विय वितक्को, इतो चितो च संसरणहत्थो विय विचारो। तथा मण्डलं करोन्तस्स मज्झे सन्निरुज्झित्वा ठितकण्टको विय अभिनिरोपनो वितक्को, बहि परिब्भमनकण्टको विय अनुमज्जनो विचारो। इति इमिना च वितक्केन इमिना च विचारेन सह वत्तति रुक्खो विय पुप्फेन फलेन चाति इदं झानं ‘‘सवितक्कं सविचार’’न्ति वुच्चति।  
विवेकजन्ति एत्थ विवित्ति विवेको, नीवरणविगमोति अत्थो। विवित्तोति वा विवेको, नीवरणविवित्तो झानसम्पयुत्तधम्मरासीति अत्थो। तस्मा विवेका, तस्मिं वा विवेके जातन्ति विवेकजं। पीतिसुखन्ति एत्थ पीणयतीति पीति, सा सम्पियायनलक्खणा। सा पनेसा खुद्दिका पीति, खणिका पीति, ओक्कन्तिका पीति, उब्बेगा पीति, फरणा पीतीति पञ्चविधा होति।  
तत्थ खुद्दिका पीति सरीरे लोमहंसनमत्तमेव कातुं सक्कोति। खणिका पीति खणे खणे विज्जुप्पादसदिसा होति। ओक्कन्तिका पीति समुद्दतीरं वीचि विय कायं ओक्कमित्वा ओक्कमित्वा भिज्जति। उब्बेगा पीति बलवती होति कायं उद्धग्गं कत्वा आकासे लङ्घापनप्पमाणप्पत्ता। फरणा पीति अतिबलवती होति। ताय हि उप्पन्नाय सकलसरीरं धमित्वा पूरितवत्थि विय महता उदकोघेन पक्खन्दपब्बतकुच्छि विय च अनुपरिफुटं होति। सा पनेसा पञ्चविधा पीति गब्भं गण्हन्ती परिपाकं गच्छन्ती दुविधं पस्सद्धिं परिपूरेति कायपस्सद्धिञ्च चित्तपस्सद्धिञ्च। पस्सद्धि गब्भं गण्हन्ती परिपाकं गच्छन्ती दुविधम्पि सुखं परिपूरेति कायिकञ्च चेतसिकञ्च। सुखं गब्भं गण्हन्तं परिपाकं गच्छन्तं तिविधं समाधिं परिपूरेति – खणिकसमाधिं, उपचारसमाधिं, अप्पनासमाधिञ्चाति। तासु च या अप्पनासमाधिस्स मूलं हुत्वा वड्ढमाना समाधिसम्पयोगं गता फरणा पीति, अयं इमस्मिं अत्थे अधिप्पेता पीतीति।  
इतरं पन सुखयतीति सुखं, यस्सुप्पज्जति, तं सुखितं करोतीति अत्थो। सुखनं वा सुखं, सुट्ठु वा खादति, खणति च कायचित्ताबाधन्ति सुखं, सोमनस्सवेदनायेतं नामं। तं सातलक्खणं। सन्तेपि च नेसं कत्थचि अविप्पयोगे इट्ठारम्मणपटिलाभतुट्ठि पीति, पटिलद्धरसानुभवनं सुखं। यत्थ पीति, तत्थ सुखं। यत्थ सुखं, तत्थ न नियमतो पीति। सङ्खारक्खन्धसङ्गहिता पीति, वेदनाक्खन्धसङ्गहितं सुखं। कन्तारखिन्नस्स वनन्तुदकदस्सनसवनेसु विय पीति, वनच्छायापवेसनउदकपरिभोगेसु विय सुखं। तस्मिं तस्मिं समये पाकटभावतो चेतं वुत्तन्ति वेदितब्बं। इति अयञ्च पीति इदञ्च सुखं अस्स झानस्स, अस्मिं वा झाने अत्थीति इदं झानं ‘‘पीतिसुख’’न्ति वुच्चति। अथ वा पीति च सुखञ्च पीतिसुखं धम्मविनयादयो विय। विवेकजं पीतिसुखं अस्स झानस्स, अस्मिं वा झाने अत्थीति एवम्पि विवेकजं पीतिसुखं। यथेव हि झानं, एवं पीतिसुखम्पेत्थ विवेकजमेव होति। तञ्चस्स अत्थीति तस्मा अलोपसमासं कत्वा एकपदेनेव ‘‘विवेकजंपीतिसुख’’न्तिपि वत्तुं युज्जति।  
पठमन्ति गणनानुपुब्बता पठमं, पठमं उप्पन्नन्तिपि पठमं। झानन्ति दुविधं झानं आरम्मणूपनिज्झानञ्च लक्खणूपनिज्झानञ्च। तत्थ अट्ठ समापत्तियो पथवीकसिणादिआरम्मणं उपनिज्झायन्तीति ‘‘आरम्मणूपनिज्झान’’न्ति सङ्ख्यं गता। विपस्सनामग्गफलानि पन लक्खणूपनिज्झानं नाम। तत्थ विपस्सना अनिच्चादिलक्खणस्स उपनिज्झानतो लक्खणूपनिज्झानं, विपस्सनाय कतकिच्चस्स मग्गेन इज्झनतो मग्गो लक्खणूपनिज्झानं, फलं पन निरोधसच्चं तथलक्खणं उपनिज्झायतीति लक्खणूपनिज्झानं। तेसु इध पुब्बभागे आरम्मणूपनिज्झानं, लोकुत्तरमग्गक्खणे लक्खणूपनिज्झानं अधिप्पेतं, तस्मा आरम्मणूपनिज्झानतो लक्खणूपनिज्झानतो पच्चनीकज्झापनतो च ‘‘झान’’न्ति वेदितब्बं। उपसम्पज्जाति उपगन्त्वा, पापुणित्वाति वुत्तं होति। उपसम्पादयित्वा वा, निप्फादेत्वाति वुत्तं होति। विहरतीति तदनुरूपेन इरियापथविहारेन इरियति, वुत्तप्पकारझानसमङ्गी हुत्वा अत्तभावस्स वुत्तिं अभिनिप्फादेति।  
वितक्कविचारानं वूपसमाति एत्थ वितक्कस्स च विचारस्स चाति इमेसं द्विन्नं वूपसमा समतिक्कमा, दुतियज्झानक्खणे अपातुभावाति वुत्तं होति। तत्थ किञ्चापि दुतियज्झाने सब्बेपि पठमज्झानधम्मा न सन्ति, अञ्ञेयेव हि पठमज्झाने फस्सादयो, अञ्ञे इधाति। ओळारिकस्स पन ओळारिकस्स अङ्गस्स समतिक्कमा पठमज्झानतो परेसं दुतियज्झानादीनं अधिगमो होतीति दस्सनत्थं ‘‘वितक्कविचारानं वूपसमा’’ति एवं वुत्तन्ति वेदितब्बं । अज्झत्तन्ति इध नियकज्झत्तं अधिप्पेतं, तस्मा अत्तनि जातं, अत्तसन्ताने निब्बत्तन्ति अत्थो।  
सम्पसादनन्ति सम्पसादनं वुच्चति सद्धा। सम्पसादनयोगतो झानम्पि सम्पसादनं नीलवण्णयोगतो नीलवत्थं विय। यस्मा वा तं झानं सम्पसादनसमन्नागतत्ता वितक्कविचारक्खोभवूपसमनेन च चेतो सम्पसादयति, तस्मापि सम्पसादनन्ति वुत्तं। इमस्मिञ्च अत्थविकप्पे सम्पसादनं चेतसोति एवं पदसम्बन्धो वेदितब्बो, पुरिमस्मिं पन अत्थविकप्पे चेतसोति एतं एकोदिभावेन सद्धिं योजेतब्बं।  
तत्रायं अत्थयोजना – एको उदेतीति एकोदि, वितक्कविचारेहि अनज्झारूळ्हत्ता अग्गो सेट्ठो हुत्वा उदेतीति अत्थो। सेट्ठोपि हि लोके एकोति वुच्चति। वितक्कविचारविरहितो वा एको असहायो हुत्वा इतिपि वत्तुं वट्टति। अथ वा सम्पयुत्तधम्मे उदायतीति उदि, उट्ठपेतीति अत्थो। सेट्ठट्ठेन एको च सो उदि चाति एकोदि। समाधिस्सेतं अधिवचनं। इति इमं एकोदिं भावेति वड्ढेतीति इदं दुतियं झानं एकोदिभावं। सो पनायं एकोदि यस्मा चेतसो, न सत्तस्स न जीवस्स। तस्मा एतं ‘‘चेतसो एकोदिभाव’’न्ति वुत्तं।  
ननु चायं सद्धा पठमज्झानेपि अत्थि, अयञ्च एकोदिनामको समाधि। अथ कस्मा इदमेव ‘‘सम्पसादनं चेतसो एकोदिभाव’’न्ति च वुत्तन्ति? वुच्चते – अदुञ्हि पठमज्झानं वितक्कविचारक्खोभेन वीचितरङ्गसमाकुलमिव जलं न सुप्पसन्नं होति, तस्मा सतियापि सद्धाय ‘‘सम्पसादन’’न्ति न वुत्तं। न सुप्पसन्नत्तायेव चेत्थ समाधिपि न सुट्ठु पाकटो। तस्मा ‘‘एकोदिभाव’’न्तिपि न वुत्तं। इमस्मिं पन झाने वितक्कविचारपलिबोधाभावेन लद्धोकासा बलवती सद्धा, बलवसद्धासहायपटिलाभेनेव च समाधिपि पाकटो, तस्मा इदमेव एवं वुत्तन्ति वेदितब्बं।  
अवितक्कं अविचारन्ति भावनाय पहीनत्ता एतस्मिं, एतस्स वा वितक्को नत्थीति अवितक्कं। इमिनाव नयेन अविचारं। एत्थाह – ‘‘ननु च ‘वितक्कविचारानं वूपसमा’ति इमिनापि अयमत्थो सिद्धो। अथ कस्मा पुन वुत्तं ‘अवितक्कं अविचार’न्ति’’? वुच्चते – एवमेतं, सिद्धोवायमत्थो, न पनेतं तदत्थदीपकं, ननु अवोचुम्ह ‘‘ओळारिकस्स पन ओळारिकस्स अङ्गस्स समतिक्कमा पठमज्झानतो परेसं दुतियज्झानादीनं समधिगमो होतीति दस्सनत्थं वितक्कविचारानं वूपसमाति एवं वुत्त’’न्ति।  
अपिच वितक्कविचारानं वूपसमा इदं सम्पसादनं, न किलेसकालुस्सियस्स। वितक्कविचारानञ्च वूपसमा एकोदिभावं, न उपचारज्झानमिव नीवरणप्पहाना, न पठमज्झानमिव च अङ्गपातुभावाति एवं सम्पसादनएकोदिभावानं हेतुपरिदीपकमिदं वचनं। तथा वितक्कविचारानं वूपसमा इदं अवितक्कअविचारं, न ततियचतुत्थज्झानानि विय चक्खुविञ्ञाणादीनि विय च अभावाति एवं अवितक्कअविचारभावस्स हेतुपरिदीपकञ्च। न वितक्कविचाराभावमत्तपरिदीपकं, वितक्कविचाराभावमत्तपरिदीपकमेव पन ‘‘अवितक्कं अविचार’’न्ति इदं वचनं। तस्मा पुरिमं वत्वापि पुन वत्तब्बमेवाति।  
समाधिजन्ति पठमज्झानसमाधितो, सम्पयुत्तसमाधितो वा जातन्ति अत्थो। तत्थ किञ्चापि पठमज्झानम्पि सम्पयुत्तसमाधितो जातं, अथ खो अयमेव समाधि ‘‘समाधी’’ति वत्तब्बतं अरहति वितक्कविचारक्खोभविरहेन अतिविय अचलत्ता सुप्पसन्नत्ता च। तस्मा इमस्स वण्णभणनत्थं इदमेव ‘‘समाधिज’’न्ति वुत्तं। पीतिसुखन्ति इदं वुत्तनयमेव। दुतियन्ति गणनानुपुब्बता दुतियं, इदं दुतियं उप्पन्नन्तिपि दुतियं।  
पीतिया च विरागाति विरागो नाम वुत्तप्पकाराय पीतिया जिगुच्छनं वा समतिक्कमो वा, उभिन्नं पन अन्तरा चसद्दो सम्पिण्डनत्थो, सो वूपसमं वा सम्पिण्डेति वितक्कविचारवूपसमं वा। तत्थ यदा वूपसममेव सम्पिण्डेति, तदा पीतिया विरागा च, किञ्च भिय्यो वूपसमा चाति एवं योजना वेदितब्बा। इमिस्सा च योजनाय विरागो जिगुच्छनत्थो होति, तस्मा पीतिया जिगुच्छना च समतिक्कमा चाति अयमत्थो दट्ठब्बो। यदा पन वितक्कविचारवूपसमं सम्पिण्डेति, तदा पीतिया च विरागा, किञ्च भिय्यो वितक्कविचारानञ्च वूपसमाति एवं योजना वेदितब्बा। इमिस्सा च योजनाय विरागो समतिक्कमनत्थो होति, तस्मा पीतिया च समतिक्कमा, वितक्कविचारानञ्च वूपसमाति अयमत्थो दट्ठब्बो।  
कामञ्चेते वितक्कविचारा दुतियज्झानेयेव वूपसन्ता, इमस्स पन झानस्स मग्गपरिदीपनत्थं वण्णभणनत्थञ्चेतं वुत्तं। वितक्कविचारानं वूपसमाति हि वुत्ते इदं पञ्ञायति ‘‘नून वितक्कविचारवूपसमो मग्गो इमस्स झानस्सा’’ति। यथा च ततिये अरियमग्गे अप्पहीनानम्पि सक्कायदिट्ठादीनं ‘‘पञ्चन्नं ओरम्भागियानं संयोजनानं पहाना’’ति (दी॰ नि॰ १.३७३; म॰ नि॰ २.१३३; सं॰ नि॰ ५.१८४; अ॰ नि॰ ३.८८) एवं पहानं वुच्चमानं वण्णभणनं होति, तदधिगमाय उस्सुक्कानं उस्साहजनकं, एवमेव इध अवूपसन्तानम्पि वितक्कविचारानं वूपसमो वुच्चमानो वण्णभणनं होति। तेनायमत्थो वुत्तो ‘‘पीतिया च समतिक्कमा वितक्कविचारानञ्च वूपसमा’’ति।  
उपेक्खको च विहरतीति एत्थ उपपत्तितो इक्खतीति उपेक्खा , समं पस्सति अपक्खपतिता हुत्वा पस्सतीति अत्थो। ताय विसदाय विपुलाय थामगताय समन्नागतत्ता ततियज्झानसमङ्गी ‘‘उपेक्खको’’ति वुच्चति।  
उपेक्खा पन दसविधा होति छळङ्गुपेक्खा ब्रह्मविहारुपेक्खा बोज्झङ्गुपेक्खा वीरियुपेक्खा सङ्खारुपेक्खा वेदनुपेक्खा विपस्सनुपेक्खा तत्रमज्झत्तुपेक्खा झानुपेक्खा पारिसुद्धुपेक्खाति।  
तत्थ या ‘‘इध, भिक्खवे, खीणासवो भिक्खु चक्खुना रूपं दिस्वा नेव सुमनो होति न दुम्मनो, उपेक्खको च विहरति सतो सम्पजानो’’ति (अ॰ नि॰ ६.१) एवमागता खीणासवस्स छसु द्वारेसु इट्ठानिट्ठछळारम्मणापाथे परिसुद्धपकतिभावाविजहनाकारभूता उपेक्खा, अयं छळङ्गुपेक्खा नाम।  
या पन ‘‘उपेक्खासहगतेन चेतसा एकं दिसं फरित्वा विहरती’’ति (दी॰ नि॰ १.५५६; म॰ नि॰ १.७७) एवमागता सत्तेसु मज्झत्ताकारभूता उपेक्खा, अयं ब्रह्मविहारुपेक्खा नाम।  
या पन ‘‘उपेक्खासम्बोज्झङ्गं भावेति विवेकनिस्सित’’न्ति (म॰ नि॰ २.२४७) एवमागता सहजातधम्मानं मज्झत्ताकारभूता उपेक्खा, अयं बोज्झङ्गुपेक्खा नाम।  
या पन ‘‘कालेन कालं उपेक्खानिमित्तं मनसिकरोती’’ति (अ॰ नि॰ ३.१०३) एवमागता अनच्चारद्धनातिसिथिलवीरियसङ्खाता उपेक्खा, अयं वीरियुपेक्खा नाम।  
या पन ‘‘कति सङ्खारुपेक्खा समथवसेन उप्पज्जन्ति, कति सङ्खारुपेक्खा विपस्सनावसेन उप्पज्जन्ति? अट्ठ सङ्खारुपेक्खा समथवसेन उप्पज्जन्ति, दस सङ्खारुपेक्खा विपस्सनावसेन उप्पज्जन्ती’’ति (पटि॰ म॰ १.५७) एवमागता नीवरणादिपटिसङ्खासन्तिट्ठनागहणे मज्झत्तभूता उपेक्खा, अयं सङ्खारुपेक्खा नाम।  
या पन ‘‘यस्मिं समये कामावचरं कुसलं चित्तं उप्पन्नं होति उपेक्खासहगत’’न्ति (ध॰ स॰ १५०) एवमागता अदुक्खमसुखसञ्ञिता उपेक्खा, अयं वेदनुपेक्खा नाम।  
या ‘‘यदत्थि यं भूतं, तं पजहति, उपेक्खं पटिलभती’’ति (म॰ नि॰ ३.७१; अ॰ नि॰ ७.५५) एवमागता विचिनने मज्झत्तभूता उपेक्खा, अयं विपस्सनुपेक्खा नाम।  
या पन छन्दादीसु येवापनकेसु आगता सहजातानं समवाहितभूता उपेक्खा, अयं तत्रमज्झत्तुपेक्खा नाम।  
या पन ‘‘उपेक्खको च विहरती’’ति (ध॰ स॰ १६३; दी॰ नि॰ १.२३०) एवमागता अग्गसुखेपि तस्मिं अपक्खपातजननी उपेक्खा, अयं झानुपेक्खा नाम।  
या पन ‘‘उपेक्खासतिपारिसुद्धिं चतुत्थं झान’’न्ति (ध॰ स॰ १६५; दी॰ नि॰ १.२३२) एवमागता सब्बपच्चनीकपरिसुद्धा पच्चनीकवूपसमनेपि अब्यापारभूता उपेक्खा, अयं पारिसुद्धुपेक्खा नाम।  
तत्थ छळङ्गुपेक्खा च ब्रह्मविहारुपेक्खा च बोज्झङ्गुपेक्खा च तत्रमज्झत्तुपेक्खा च झानुपेक्खा च पारिसुद्धुपेक्खा च अत्थतो एका, तत्रमज्झत्तुपेक्खाव होति। तेन तेन अवत्थाभेदेन पनस्सायं भेदो। एकस्सापि सतो सत्तस्स कुमारयुवत्थेरसेनापतिराजादिवसेन भेदो विय, तस्मा तासु यत्थ छळङ्गुपेक्खा, न तत्थ बोज्झङ्गुपेक्खादयो। यत्थ वा पन बोज्झङ्गुपेक्खा, न तत्थ छळङ्गुपेक्खादयो होन्तीति वेदितब्बा।  
यथा चेतासं अत्थतो एकीभावो, एवं सङ्खारुपेक्खाविपस्सनुपेक्खानम्पि। पञ्ञा एव हि सा, किच्चवसेन द्विधा भिन्ना। यथा हि पुरिसस्स सायं गेहं पविट्ठं सप्पं अजपददण्डं गहेत्वा परियेसमानस्स तं थुसकोट्ठके निपन्नं दिस्वा ‘‘सप्पो नु खो, नो’’ति अवलोकेन्तस्स सोवत्थिकत्तयं दिस्वा निब्बेमतिकस्स ‘‘सप्पो, न सप्पो’’ति विचिनने मज्झत्तता उप्पज्जति, एवमेव या आरद्धविपस्सकस्स विपस्सनाञाणेन लक्खणत्तये दिट्ठे सङ्खारानं अनिच्चभावादिविचिनने मज्झत्तता उप्पज्जति, अयं विपस्सनुपेक्खा। यथा पन तस्स पुरिसस्स अजपददण्डेन गाळ्हं सप्पं गहेत्वा ‘‘किन्ताहं इमं सप्पं अविहेठेन्तो अत्तानञ्च इमिना अडंसापेन्तो मुञ्चेय्य’’न्ति मुञ्चनाकारमेव परियेसतो गहणे मज्झत्तता होति, एवमेव या लक्खणत्तयस्स दिट्ठत्ता आदित्ते विय तयो भवे पस्सतो सङ्खारगहणे मज्झत्तता, अयं सङ्खारुपेक्खा। इति विपस्सनुपेक्खाय सिद्धाय सङ्खारुपेक्खापि सिद्धाव होति। इमिना पनेसा विचिननगहणेसु मज्झत्तसङ्खातेन किच्चेन द्विधा भिन्नाति। वीरियुपेक्खा पन वेदनुपेक्खा च अञ्ञमञ्ञञ्च अवसेसाहि च अत्थतो भिन्ना एवाति। आह चेत्थ –  
‘‘मज्झत्तब्रह्मबोज्झङ्गछळङ्गझानसुद्धियो।  
विपस्सना च सङ्खारवेदना वीरियं इति॥  
वित्थारतो दसोपेक्खा, छ मज्झत्तादितो ततो।  
दुवे पञ्ञा ततो द्वीहि, चतस्सोव भवन्तिमा’’ति॥  
इति इमासु उपेक्खासु झानुपेक्खा इध अधिप्पेता। सा मज्झत्तलक्खणा। एत्थाह – ‘‘ननु चायं अत्थतो तत्रमज्झत्तुपेक्खाव होति, सा च पठमदुतियज्झानेसुपि अत्थि, तस्मा तत्रपि ‘उपेक्खको च विहरती’ति एवमयं वत्तब्बा सिया, सा कस्मा न वुत्ता’’ति? अपरिब्यत्तकिच्चतो। अपरिब्यत्तञ्हि तस्स तत्थ किच्चं वितक्कादीहि अभिभूतत्ता, इध पनायं वितक्कविचारपीतीहि अनभिभूतत्ता उक्खित्तसिरा विय हुत्वा परिब्यत्तकिच्चा जाता, तस्मा वुत्ताति।  
इदानि सतो च सम्पजानोति एत्थ सरतीति सतो। सम्पजानातीति सम्पजानो। इति पुग्गलेन सति च सम्पजञ्ञञ्च वुत्तं। तत्थ सरणलक्खणा सति। असम्मोहलक्खणं सम्पजञ्ञं। तत्थ किञ्चापि इदं सतिसम्पजञ्ञं पुरिमज्झानेसुपि अत्थि, मुट्ठस्सतिस्स हि असम्पजानस्स उपचारमत्तम्पि न सम्पज्जति, पगेव अप्पना। ओळारिकत्ता पन तेसं झानानं भूमियं विय पुरिसस्स चित्तस्स गति सुखा होति, अब्यत्तं तत्थ सतिसम्पजञ्ञकिच्चं। ओळारिकङ्गप्पहानेन पन सुखुमत्ता इमस्स झानस्स पुरिसस्स खुरधारायं विय सतिसम्पजञ्ञकिच्चपरिग्गहिता एव चित्तस्स गति इच्छितब्बाति इधेव वुत्तं। किञ्च भिय्यो – यथा धेनुपगो वच्छो धेनुतो अपनीतो अरक्खियमानो पुनदेव धेनुं उपगच्छति, एवमिदं ततियज्झानसुखं पीतितो अपनीतम्पि सतिसम्पजञ्ञारक्खेन अरक्खियमानं पुनदेव पीतिं उपगच्छेय्य, पीतिसम्पयुत्तमेव सिया। सुखे वापि सत्ता सारज्जन्ति, इदञ्च अतिमधुरं सुखं ततो परं सुखाभावा। सतिसम्पजञ्ञानुभावेन पनेत्थ सुखे असारज्जना होति, नो अञ्ञथाति इमम्पि अत्थविसेसं दस्सेतुं इदं इधेव वुत्तन्ति वेदितब्बं।  
इदानि सुखञ्च कायेन पटिसंवेदेतीति एत्थ किञ्चापि ततियज्झानसमङ्गिनो सुखपटिसंवेदनाभोगो नत्थि, एवं सन्तेपि यस्मा तस्स नामकायेन सम्पयुत्तं सुखं, यं वा तं नामकायसम्पयुत्तं सुखं, तंसमुट्ठानेनस्स यस्मा अतिपणीतेन रूपेन रूपकायो फुट्ठो, यस्स फुट्ठत्ता झाना वुट्ठितोपि सुखं पटिसंवेदेय्य, तस्मा एतमत्थं दस्सेन्तो ‘‘सुखञ्च कायेन पटिसंवेदेही’’ति आह।  
इदानि यं तं अरिया आचिक्खन्ति उपेक्खको सतिमा सुखविहारीति एत्थ यंझानहेतु यंझानकारणा तं ततियज्झानसमङ्गिपुग्गलं बुद्धादयो अरिया आचिक्खन्ति देसेन्ति पञ्ञपेन्ति पट्ठपेन्ति विवरन्ति विभजन्ति उत्तानीकरोन्ति पकासेन्ति, पसंसन्तीति अधिप्पायो। किन्ति? उपेक्खको सतिमा सुखविहारीति। तं ततियं झानं उपसम्पज्ज विहरतीति एवमेत्थ योजना वेदितब्बा।  
कस्मा पन तं ते एवं पसंसन्तीति? पसंसारहतो। अयञ्हि यस्मा अतिमधुरसुखे सुखपारमिप्पत्तेपि ततियज्झाने उपेक्खको, न तत्थ सुखाभिसङ्गेन आकड्ढीयति। यथा च पीति न उप्पज्जति, एवं उपट्ठितस्सतिताय सतिमा। यस्मा च अरियकन्तं अरियजनसेवितमेव च असंकिलिट्ठं सुखं नामकायेन पटिसंवेदेति, तस्मा पसंसारहो होति। इति पसंसारहतो नं अरिया ते एवं पसंसारहहेतुभूते गुणे पकासेन्ता ‘‘उपेक्खको सतिमा सुखविहारी’’ति एवं पसंसन्तीति वेदितब्बं। ततियन्ति गणनानुपुब्बता ततियं, ततियं उप्पन्नन्तिपि ततियं।  
सुखस्स च पहाना दुक्खस्स च पहानाति कायिकसुखस्स च कायिकदुक्खस्स च पहाना। पुब्बेवाति तञ्च खो पुब्बेव, न चतुत्थज्झानक्खणे। सोमनस्सदोमनस्सानं अत्थङ्गमाति चेतसिकसुखस्स चेतसिकदुक्खस्स चाति इमेसम्पि द्विन्नं पुब्बेव अत्थङ्गमा, पहाना इच्चेव वुत्तं होति। कदा पन नेसं पहानं होति? चतुन्नं झानानं उपचारक्खणे। सोमनस्सञ्हि चतुत्थस्स झानस्स उपचारक्खणेयेव पहीयति, दुक्खदोमनस्ससुखानि पठमदुतियततियानं उपचारक्खणेसु। एवमेतेसं पहानक्कमेन अवुत्तानं इन्द्रियविभङ्गे (विभ॰ २१९ आदयो) पन इन्द्रियानं उद्देसक्कमेनेव इधापि वुत्तानं सुखदुक्खसोमनस्सदोमनस्सानं पहानं वेदितब्बं।  
यदि पनेतानि तस्स तस्स झानस्स उपचारक्खणेयेव पहीयन्ति , अथ कस्मा ‘‘कत्थ चुप्पन्नं दुक्खिन्द्रियं अपरिसेसं निरुज्झति? इध, भिक्खवे, भिक्खु विविच्चेव कामेहि…पे॰… पठमज्झानं उपसम्पज्ज विहरति। एत्थ चुप्पन्नं दुक्खिन्द्रियं अपरिसेसं निरुज्झति। कत्थ चुप्पन्नं दोमनस्सिन्द्रियं, सुखिन्द्रियं, सोमनस्सिन्द्रियं अपरिसेसं निरुज्झति? इध, भिक्खवे, भिक्खु सुखस्स च पहाना…पे॰… चतुत्थं झानं उपसम्पज्ज विहरति। एत्थ चुप्पन्नं सोमनस्सिन्द्रियं अपरिसेसं निरुज्झती’’ति (सं॰ नि॰ ५.५१०) एवं झानेस्वेव निरोधो वुत्तोति? अतिसयनिरोधत्ता। अतिसयनिरोधो हि तेसं पठमज्झानादीसु, न निरोधोयेव। निरोधोयेव पन उपचारक्खणे, नातिसयनिरोधो। तथा हि नानावज्जने पठमज्झानूपचारे निरुद्धस्सापि दुक्खिन्द्रियस्स डंसमकसादिसम्फस्सेन वा विसमासनूपतापेन वा सिया उप्पत्ति, न त्वेव अन्तोअप्पनायं। उपचारे वा निरुद्धम्पेतं न सुट्ठु निरुद्धं होति पटिपक्खेन अविहतत्ता। अन्तोअप्पनायं पन पीतिफरणेन सब्बो कायो सुखोक्कन्तो होति, सुखोक्कन्तकायस्स च सुट्ठु निरुद्धं होति दुक्खिन्द्रियं पटिपक्खेन विहतत्ता। नानावज्जनेयेव च दुतियज्झानूपचारे पहीनस्सापि दोमनस्सिन्द्रियस्स, यस्मा एतं वितक्कविचारपच्चयेपि कायकिलमथे चित्तूपघाते च सति उप्पज्जति, वितक्कविचाराभावे नेव उप्पज्जति। यत्थ पन उप्पज्जति, तत्थ वितक्कविचारभावे। अप्पहीनायेव च दुतियज्झानूपचारे वितक्कविचाराति तत्थस्स सिया उप्पत्ति, नत्वेव दुतियज्झाने पहीनपच्चयत्ता। तथा ततियज्झानूपचारे पहीनस्सापि सुखिन्द्रियस्स पीतिसमुट्ठानपणीतरूपफुट्ठकायस्स सिया उप्पत्ति, नत्वेव ततियज्झाने। ततियज्झाने हि सुखस्स पच्चयभूता पीति सब्बसो निरुद्धा होति। तथा चतुत्थज्झानूपचारे पहीनस्सापि सोमनस्सिन्द्रियस्स आसन्नत्ता, अप्पनाप्पत्ताय उपेक्खाय अभावेन सम्मा अनतिक्कन्तत्ता च सिया उप्पत्ति, नत्वेव चतुत्थज्झाने। तस्मा एव च ‘‘एत्थुप्पन्नं दुक्खिन्द्रियं अपरिसेसं निरुज्झती’’ति तत्थ तत्थ अपरिसेसग्गहणं कतन्ति।  
एत्थाह – ‘‘अथेवं तस्स तस्स झानस्सूपचारे पहीनापि एता वेदना इध कस्मा समाहरी’’ति ? सुखग्गहणत्थं । या हि अयं ‘‘अदुक्खमसुख’’न्ति एत्थ अदुक्खमसुखा वेदना वुत्ता, सा सुखुमा दुब्बिञ्ञेय्या न सक्का सुखेन गहेतुं, तस्मा यथा नाम दुट्ठस्स यथा तथा वा उपसङ्कमित्वा गहेतुं असक्कुणेय्यस्स गोणस्स गहणत्थं गोपो एकस्मिं वजे सब्बा गावो समाहरति, अथेकेकं नीहरन्तो पटिपाटिया आगतं ‘‘अयं सो गण्हथ न’’न्ति तम्पि गाहापेति, एवमेवं सुखग्गहणत्थं सब्बापि एता समाहरि। एवञ्हि समाहटा एता दस्सेत्वा ‘‘यं नेव सुखं, न दुक्खं, न सोमनस्सं, न दोमनस्सं, अयं अदुक्खमसुखावेदना’’ति सक्का होति एसा गाहयितुं।  
अपिच अदुक्खमसुखाय चेतोविमुत्तिया पच्चयदस्सनत्थञ्चापि एता वुत्ताति वेदितब्बा। सुखदुक्खप्पहानादयो हि तस्सा पच्चया। यथाह – ‘‘चत्तारो खो, आवुसो, पच्चया अदुक्खमसुखाय चेतोविमुत्तिया समापत्तिया। इधावुसो, भिक्खु सुखस्स च पहाना…पे॰… चतुत्थं झानं उपसम्पज्ज विहरति। इमे खो आवुसो, चत्तारो पच्चया अदुक्खमसुखाय चेतोविमुत्तिया समापत्तिया’’ति (म॰ नि॰ १.४५८)। यथा वा अञ्ञत्थ पहीनापि सक्कायदिट्ठिआदयो ततियमग्गस्स वण्णभणनत्थं तत्थ पहीनाति वुत्ता , एवं वण्णभणनत्थम्पेतस्स झानस्सेता इध वुत्तातिपि वेदितब्बा। पच्चयघातेन वा एत्थ रागदोसानं अतिदूरभावं दस्सेतुम्पेता वुत्ताति वेदितब्बा। एतासु हि सुखं सोमनस्सस्स पच्चयो, सोमनस्सं रागस्स, दुक्खं दोमनस्सस्स, दोमनस्सं दोसस्स। सुखादिघातेन च सप्पच्चया रागदोसा हताति अतिदूरे होन्तीति।  
अदुक्खमसुखन्ति दुक्खाभावेन अदुक्खं। सुखाभावेन असुखं। एतेनेत्थ दुक्खसुखपटिपक्खभूतं ततियवेदनं दीपेति, न दुक्खसुखाभावमत्तं। ततियवेदना नाम अदुक्खमसुखा, उपेक्खातिपि वुच्चति। सा इट्ठानिट्ठविपरीतानुभवनलक्खणा। उपेक्खासतिपारिसुद्धिन्ति उपेक्खाय जनितसतिपारिसुद्धिं। इमस्मिञ्हि झाने सुपरिसुद्धा सति, या च तस्सा सतिया पारिसुद्धि, सा उपेक्खाय कता, न अञ्ञेन। तस्मा एतं ‘‘उपेक्खासतिपारिसुद्धि’’न्ति वुच्चति। याय च उपेक्खाय एत्थ सतिया पारिसुद्धि होति, सा अत्थतो तत्रमज्झत्तताति वेदितब्बा। न केवलञ्चेत्थ ताय सतियेव परिसुद्धा, अपिच खो सब्बेपि सम्पयुत्तधम्मा, सतिसीसेन पन देसना वुत्ता।  
तत्थ किञ्चापि अयं उपेक्खा हेट्ठापि तीसु झानेसु विज्जति, यथा पन दिवा सूरियप्पभाभिभवा सोम्मभावेन च अत्तनो उपकारकत्तेन वा सभागाय रत्तिया अलाभा दिवा विज्जमानापि चन्दलेखा अपरिसुद्धा होति अपरियोदाता, एवमयम्पि तत्रमज्झत्तुपेक्खाचन्दलेखा वितक्कादिपच्चनीकधम्मतेजाभिभवा सभागाय च उपेक्खावेदनारत्तिया अलाभा विज्जमानापि पठमज्झानादिभेदे अपरिसुद्धा होति। तस्सा च अपरिसुद्धाय दिवा अपरिसुद्धचन्दलेखाय पभा विय सहजातापि सतिआदयो अपरिसुद्धाव होन्ति। तस्मा तेसु एकम्पि ‘‘उपेक्खासतिपारिसुद्धि’’न्ति न वुत्तं। इध पन वितक्कादिपच्चनीकतेजाभिभवाभावा सभागाय च उपेक्खावेदनारत्तिया पटिलाभा अयं तत्रमज्झत्तुपेक्खाचन्दलेखा अतिविय परिसुद्धा। तस्सा परिसुद्धत्ता परिसुद्धचन्दलेखाय पभा विय सहजातापि सतिआदयो परिसुद्धा होन्ति परियोदाता। तस्मा इदमेव ‘‘उपेक्खासतिपारिसुद्धि’’न्ति वुत्तन्ति वेदितब्बं। चतुत्थन्ति गणनानुपुब्बता चतुत्थं, चतुत्थं उप्पन्नन्तिपि चतुत्थं।  
इमानि चत्तारि झानानि पुब्बभागेपि नाना, मग्गक्खणेपि। पुब्बभागे समापत्तिवसेन नाना, मग्गक्खणे नानामग्गवसेन। एकस्स हि पठममग्गो पठमज्झानिको होति, दुतियमग्गादयोपि पठमज्झानिका वा दुतियादीसु अञ्ञतरज्झानिका वा। एकस्स पठममग्गो दुतियादीनं अञ्ञतरज्झानिको होति, दुतियादयोपि दुतियादीनं अञ्ञतरज्झानिका वा पठमज्झानिका वा। एवं चत्तारोपि मग्गा झानवसेन सदिसा वा असदिसा वा एकच्चसदिसा वा होन्ति। अयं पनस्स विसेसो पादकज्झाननियमेन होति। पठमज्झानलाभिनो हि पठमज्झाना वुट्ठाय विपस्सन्तस्स उप्पन्नमग्गो पठमज्झानिको होति, मग्गङ्गबोज्झङ्गानि पनेत्थ परिपुण्णानेव होन्ति। दुतियज्झानतो वुट्ठाय विपस्सन्तस्स उप्पन्नो दुतियज्झानिको होति, मग्गङ्गानि पनेत्थ सत्त होन्ति। ततियज्झानतो वुट्ठाय विपस्सन्तस्स उप्पन्नो ततियज्झानिको, मग्गङ्गानि पनेत्थ सत्त, बोज्झङ्गानि छ होन्ति। एस नयो चतुत्थज्झानतो पट्ठाय याव नेवसञ्ञानासञ्ञायतना। आरुप्पे चतुक्कपञ्चकज्झानं उप्पज्जति, तञ्च खो लोकुत्तरं, न लोकियन्ति वुत्तं। एत्थ कथन्ति? एत्थपि पठमज्झानादीसु यतो वुट्ठाय सोतापत्तिमग्गं पटिलभित्वा अरूपसमापत्तिं भावेत्वा यो आरुप्पे उप्पन्नो, तंझानिकाव तस्स तत्थ तयो मग्गा उप्पज्जन्ति। एवं पादकज्झानमेव नियमेति। केचि पन थेरा ‘‘विपस्सनाय आरम्मणभूता खन्धा नियमेन्ती’’ति वदन्ति। केचि ‘‘पुग्गलज्झासयो नियमेती’’ति वदन्ति। केचि ‘‘वुट्ठानगामिनी विपस्सना नियमेती’’ति वदन्ति।  
तत्रायं अनुपुब्बिकथा – विपस्सनानियमेन हि सुक्खविपस्सकस्स उप्पन्नमग्गोपि, समापत्तिलाभिनो झानं पादकं अकत्वा उप्पन्नमग्गोपि, पठमज्झानं पादकं कत्वा पकिण्णकसङ्खारे सम्मसित्वा उप्पादितमग्गोपि पठमज्झानिकोव होति, सब्बेसु सत्त बोज्झङ्गानि अट्ठ मग्गङ्गानि पञ्च झानङ्गानि होन्ति। तेसञ्हि पुब्बभागविपस्सना सोमनस्ससहगतापि उपेक्खासहगतापि हुत्वा वुट्ठानकाले सङ्खारुपेक्खाभावं पत्ता सोमनस्ससहगताव होति।  
पञ्चकनये दुतियततियचतुत्थज्झानानि पादकानि कत्वा उप्पादितमग्गेसु यथाक्कमेनेव झानं चतुरङ्गिकं तिवङ्गिकं दुवङ्गिकञ्च होति, सब्बेसु पन सत्त मग्गङ्गानि होन्ति, चतुत्थे छ बोज्झङ्गानि। अयं विसेसो पादकज्झाननियमेन चेव विपस्सनानियमेन च होति। तेसम्पि हि पुब्बभागविपस्सना सोमनस्ससहगतापि उपेक्खासहगतापि होति, वुट्ठानगामिनी सोमनस्ससहगताव।  
पञ्चमज्झानं पादकं कत्वा निब्बत्तितमग्गे पन उपेक्खाचित्तेकग्गतावसेन द्वे झानङ्गानि, बोज्झङ्गमग्गङ्गानि छ सत्त चेव। अयम्पि विसेसो उभयनियमवसेन होति। इमस्मिञ्हि नये पुब्बभागविपस्सना सोमनस्ससहगता वा उपेक्खासहगता वा होति, वुट्ठानगामिनी उपेक्खासहगताव होति। अरूपज्झानानि पादकानि कत्वा उप्पादितमग्गेपि एसेव नयो। इध पन चतुक्कनये अवितक्कविचारमत्तस्स दुतियज्झानस्स अभावा तं अपनेत्वा सेसानं वसेन योजेतब्बं। एवं पादकज्झानतो वुट्ठाय ये केचि सङ्खारे सम्मसित्वा निब्बत्तितमग्गस्स आसन्नपदेसे वुट्ठितसमापत्ति अत्तना सदिसभावं करोति भूमिवण्णो विय गोधावण्णस्स।  
दुतियत्थेरवादे पन यतो यतो समापत्तितो वुट्ठाय ये ये समापत्तिधम्मे सम्मसित्वा मग्गो निब्बत्तितो होति, तंतंसमापत्तिसदिसोव होति। तत्रापि च विपस्सनानियमो वुत्तनयेनेव वेदितब्बो।  
ततियत्थेरवादे अत्तनो अज्झासयानुरूपेन यं यं झानं पादकं कत्वा ये ये झानधम्मे सम्मसित्वा मग्गो निब्बत्तितो, तंतंझानसदिसोव होति। पादकज्झानं पन सम्मसितज्झानं वा विना अज्झासयमत्तेनेव तं न इज्झति। एत्थापि च विपस्सनानियमो वुत्तनयेनेव वेदितब्बो।  
अयं वुच्चति सम्मासमाधीति या इमेसु चतूसु झानेसु एकग्गता, अयं पुब्बभागे लोकियो, अपरभागे लोकुत्तरो सम्मासमाधि नाम वुच्चति। एवं लोकियलोकुत्तरवसेन धम्मसेनापति मग्गसच्चं देसेति। तत्थ लोकियमग्गे सब्बानेव मग्गङ्गानि यथानुरूपं छसु आरम्मणेसु अञ्ञतरारम्मणानि होन्ति। लोकुत्तरमग्गे पन चतुसच्चप्पटिवेधाय पवत्तस्स अरियसावकस्स निब्बानारम्मणं अविज्जानुसयसमुग्घातकं पञ्ञाचक्खु सम्मादिट्ठि, तथा सम्पन्नदिट्ठिस्स तंसम्पयुत्तो तिविधमिच्छासङ्कप्पसमुग्घातको चेतसो निब्बानपदाभिनिरोपनो सम्मासङ्कप्पो, तथा पस्सन्तस्स वितक्केन्तस्स च तंसम्पयुत्ताव चतुब्बिधवचीदुच्चरितसमुग्घातिका मिच्छावाचाय विरति सम्मावाचा, तथा विरमन्तस्स तंसम्पयुत्ताव तिविधमिच्छाकम्मन्तसमुच्छेदिका मिच्छाकम्मन्ता विरति सम्माकम्मन्तो, तेसंयेव चस्स वाचाकम्मन्तानं वोदानभूता तंसम्पयुत्ताव कुहनादिसमुच्छेदिका मिच्छाआजीवा विरति सम्माआजीवो, तस्सायेवस्स सम्मावाचाकम्मन्ताजीवसङ्खाताय सीलभूमियं पतिट्ठमानस्स तदनुरूपो तंसम्पयुत्तोव कोसज्जसमुच्छेदको, अनुप्पन्नुप्पन्नानं अकुसलकुसलानं अनुप्पादप्पहानुप्पादट्ठितिसाधको च वीरियारम्भो सम्मावायामो, एवं वायमन्तस्स तंसम्पयुत्तोव मिच्छासतिविनिद्धुनको, कायादीसु कायानुपस्सनादिसाधको च चेतसो असम्मोसो सम्मासति। एवं अनुत्तराय सतिया सुविहितचित्तारक्खस्स तंसम्पयुत्ताव मिच्छासमाधिविद्धंसिका चित्तेकग्गता सम्मासमाधि। एस लोकुत्तरो अरियो अट्ठङ्गिको मग्गो।  
यो सह लोकियेन मग्गेन दुक्खनिरोधगामिनिपटिपदाति सङ्ख्यं गतो, सो खो पनेस मग्गो सम्मादिट्ठिसङ्कप्पानं विज्जाय सेसधम्मानं चरणेन सङ्गहितत्ता विज्जा चेव चरणञ्च। तथा तेसं द्विन्नं विपस्सनायानेन इतरेसं समथयानेन सङ्गहितत्ता समथो चेव विपस्सना च। तेसं द्विन्नं पञ्ञाक्खन्धेन तदनन्तरानं तिण्णं सीलक्खन्धेन अवसेसानं तिण्णं समाधिक्खन्धेन अधिपञ्ञाअधिसीलअधिचित्तसिक्खाहि च सङ्गहितत्ता खन्धत्तयञ्चेव सिक्खत्तयञ्च होति। येन समन्नागतो अरियसावको दस्सनसमत्थेहि चक्खूहि गमनसमत्थेहि च पादेहि समन्नागतो अद्धिको विय विज्जाचरणसम्पन्नो हुत्वा विपस्सनायानेन कामसुखल्लिकानुयोगं समथयानेन अत्तकिलमथानुयोगन्ति अन्तद्वयं परिवज्जेत्वा मज्झिमपटिपदं पटिपन्नो पञ्ञाक्खन्धेन मोहक्खन्धं, सीलक्खन्धेन दोसक्खन्धं, समाधिक्खन्धेन च लोभक्खन्धं पदालेन्तो अधिपञ्ञासिक्खाय पञ्ञासम्पदं, अधिसीलसिक्खाय सीलसम्पदं, अधिचित्तसिक्खाय समाधिसम्पदन्ति तिस्सो सम्पत्तियो पत्वा अमतं निब्बानं सच्छिकरोति। आदिमज्झपरियोसानकल्याणं सत्ततिंसबोधिपक्खियधम्मरतनविचित्तं सम्मत्तनियामसङ्खातं अरियभूमिं ओक्कन्तो होतीति।  
मग्गसच्चनिद्देसवण्णना निट्ठिता।  


## सच्चपकिण्णकवण्णना

चतूसु पन सच्चेसु बाधनलक्खणं दुक्खसच्चं, पभवलक्खणं समुदयसच्चं, सन्तिलक्खणं निरोधसच्चं, निय्यानलक्खणं मग्गसच्चं, अपिच पवत्तिपवत्तकनिवत्तिनिवत्तकलक्खणानि पटिपाटिया। तथा सङ्खततण्हाअसङ्खतदस्सनलक्खणानि च।  
कस्मा पन चत्तारेव अरियसच्चानि वुत्तानि अनूनानि अनधिकानीति चे? अञ्ञस्स असम्भवतो अञ्ञतरस्स च अनपनेय्यभावतो। न हि एतेहि अञ्ञं अधिकं वा, एतेसं वा एकम्पि अपनेतब्बं सम्भोति। यथाह –  
‘‘इध, भिक्खवे, आगच्छेय्य समणो वा ब्राह्मणो वा ‘नेतं दुक्खं अरियसच्चं, अञ्ञं दुक्खं अरियसच्चं। यं समणेन गोतमेन देसितं, अहमेतं दुक्खं अरियसच्चं ठपेत्वा अञ्ञं दुक्खं अरियसच्चं पञ्ञपेस्सामी’ति नेतं ठानं विज्जती’’तिआदि।  
यथा चाह –  
‘‘यो हि कोचि, भिक्खवे, समणो वा ब्राह्मणो वा एवं वदेय्य ‘नेतं दुक्खं पठमं अरियसच्चं, यं समणेन गोतमेन देसितं, अहमेतं दुक्खं पठमं अरियसच्चं पच्चक्खाय अञ्ञं दुक्खं पठमं अरियसच्चं पञ्ञपेस्सामी’ति नेतं ठानं विज्जती’’तिआदि (सं॰ नि॰ ५.१०८६)।  
अपिच पवत्तिमाचिक्खन्तो भगवा सहेतुकं आचिक्खि, निवत्तिञ्च सउपायं। इति पवत्तिनिवत्तितदुभयहेतूनं एतप्परमतो चत्तारेव वुत्तानि। तथा परिञ्ञेय्यपहातब्बसच्छिकातब्बभावेतब्बानं, तण्हावत्थुतण्हातण्हानिरोधतण्हानिरोधूपायानं, आलयआलयरामताआलयसमुग्घातआलयसमुग्घातूपायानञ्च वसेनापि चत्तारेव वुत्तानीति।  
एत्थ च ओळारिकत्ता सब्बसत्तसाधारणत्ता च सुविञ्ञेय्यन्ति दुक्खसच्चं पठमं वुत्तं। तस्सेव हेतुदस्सनत्थं तदनन्तरं समुदयसच्चं, हेतुनिरोधा फलनिरोधोति ञापनत्थं ततो निरोधसच्चं, तदधिगमूपायदस्सनत्थं अन्ते मग्गसच्चं। भवसुखस्सादगधितानं वा सत्तानं संवेगजननत्थं पठमं दुक्खमाह। तं नेव अकतं आगच्छति, न इस्सरनिम्मानादितो होति, इतो पन होतीति ञापनत्थं तदनन्तरं समुदयं। ततो सहेतुकेन दुक्खेन अभिभूतत्ता संविग्गमानसानं दुक्खनिस्सरणगवेसीनं निस्सरणदस्सनेन अस्सासजननत्थं निरोधं। ततो निरोधाधिगमनत्थं निरोधसम्पापकं मग्गन्ति अयमेतेसं कमो।  
एतेसु पन भारो विय दुक्खसच्चं दट्ठब्बं, भारादानमिव समुदयसच्चं, भारनिक्खेपनमिव निरोधसच्चं, भारनिक्खेपनूपायो विय मग्गसच्चं। रोगो विय वा दुक्खसच्चं, रोगनिदानमिव समुदयसच्चं, रोगवूपसमो विय निरोधसच्चं, भेसज्जमिव मग्गसच्चं। दुब्भिक्खमिव वा दुक्खसच्चं, दुब्बुट्ठि विय समुदयसच्चं, सुभिक्खमिव निरोधसच्चं, सुवुट्ठि विय मग्गसच्चं। अपिच वेरीवेरमूलवेरसमुग्घातवेरसमुग्घातूपायेहि, विसरुक्खरुक्खमूलमूलूपच्छेदतदुपच्छेदूपायेहि, भयभयमूलनिब्भयतदधिगमूपायेहि, ओरिमतीरमहोघपारिमतीरतंसम्पापकवायामेहि च योजेत्वापेतानि उपमातो वेदितब्बानीति।  
सब्बानेव पनेतानि सच्चानि परमत्थेन वेदककारकनिब्बुतगमकाभावतो सुञ्ञानीति वेदितब्बानि। तेनेतं वुच्चति –  
‘‘दुक्खमेव हि न कोचि दुक्खितो, कारको न किरियाव विज्जति।  
अत्थि निब्बुति न निब्बुतो पुमा, मग्गमत्थि गमको न विज्जती’’ति॥  
अथ वा –  
धुवसुभसुखत्तसुञ्ञं, पुरिमद्वयमत्तसुञ्ञममतपदं।  
धुवसुखअत्तविरहितो, मग्गो इति सुञ्ञता तेसु॥  
निरोधसुञ्ञानि वा तीणि, निरोधो च सेसत्तयसुञ्ञो। फलसुञ्ञो वा एत्थ हेतु समुदये दुक्खस्स अभावतो, मग्गे च निरोधस्स, न फलेन सगब्भो पकतिवादीनं पकति विय। हेतुसुञ्ञञ्च फलं दुक्खसमुदयानं निरोधमग्गानञ्च असमवाया, न हेतुसमवेतं हेतुफलं समवायवादीनं द्विअणुकादि विय। तेनेतं वुच्चति –  
‘‘तयमिध निरोधसुञ्ञं, तयेन तेनापि निब्बुती सुञ्ञा।  
सुञ्ञो फलेन हेतु, फलम्पि तंहेतुना सुञ्ञ’’न्ति॥  
सब्बानेव सच्चानि अञ्ञमञ्ञसभागानि अवितथतो अत्तसुञ्ञतो दुक्करपटिवेधतो च। यथाह –  
‘‘तं किं मञ्ञसि, आनन्द, कतमं नु खो दुक्करतरं वा दुरभिसम्भवतरं वा, यो दूरतोव सुखुमेन ताळच्छिग्गळेन असनं अतिपातेय्य पोङ्खानुपोङ्खं अविराधितं, यो वा सत्तधा भिन्नस्स वालस्स कोटिया कोटिं पटिविज्झेय्याति? एतदेव, भन्ते, दुक्करतरञ्चेव दुरभिसम्भवतरञ्च। यो वा सत्तधा भिन्नस्स वालस्स कोटिया कोटिं पटिविज्झेय्याति। अथ खो ते, आनन्द, दुप्पटिविज्झतरं पटिविज्झन्ति, ये ‘इदं दुक्ख’न्ति यथाभूतं पटिविज्झन्ति…पे॰… ‘अयं दुक्खनिरोधगामिनी पटिपदा’ति यथाभूतं पटिविज्झन्ती’’ति (सं॰ नि॰ ५.१११५)।  
विसभागानि सलक्खणववत्थानतो। पुरिमानि च द्वे सभागानि दुरवगाहत्थेन गम्भीरत्ता लोकियत्ता सासवत्ता च, विसभागानि फलहेतुभेदतो परिञ्ञेय्यपहातब्बतो च। पच्छिमानिपि द्वे सभागानि गम्भीरत्तेन दुरवगाहत्ता लोकुत्तरत्ता अनासवत्ता च, विसभागानि विसयविसयीभेदतो सच्छिकातब्बभावेतब्बतो च। पठमततियानि चापि सभागानि फलापदेसतो, विसभागानि सङ्खतासङ्खततो । दुतियचतुत्थानि चापि सभागानि हेतुअपदेसतो, विसभागानि एकन्तकुसलाकुसलतो। पठमचतुत्थानि चापि सभागानि सङ्खततो, विसभागानि लोकियलोकुत्तरतो। दुतियततियानि चापि सभागानि नेवसेक्खनासेक्खभावतो, विसभागानि सारम्मणानारम्मणतो।  
‘‘इति एवं पकारेहि, नयेहि च विचक्खणो।  
विजञ्ञा अरियसच्चानं, सभागविसभागत’’न्ति॥  
सब्बमेव चेत्थ दुक्खं एकविधं पवत्तिभावतो, दुविधं नामरूपतो, तिविधं कामरूपारूपूपपत्तिभवभेदतो, चतुब्बिधं चतुआहारभेदतो, पञ्चविधं पञ्चुपादानक्खन्धभेदतो। समुदयोपि एकविधो पवत्तकभावतो, दुविधो दिट्ठिसम्पयुत्तासम्पयुत्ततो, तिविधो कामभवविभवतण्हाभेदतो, चतुब्बिधो चतुमग्गप्पहेय्यतो, पञ्चविधो रूपाभिनन्दनादिभेदतो, छब्बिधो छतण्हाकायभेदतो। निरोधोपि एकविधो असङ्खतधातुभावतो, परियायतो पन दुविधो सउपादिसेसअनुपादिसेसतो, तिविधो भवत्तयवूपसमतो, चतुब्बिधो चतुमग्गाधिगमनीयतो, पञ्चविधो पञ्चाभिनन्दनवूपसमतो, छब्बिधो छतण्हाकायक्खयभेदतो। मग्गोपि एकविधो भावेतब्बतो, दुविधो समथविपस्सनाभेदतो, दस्सनभावनाभेदतो वा, तिविधो खन्धत्तयभेदतो। अयञ्हि सप्पदेसत्ता नगरं विय रज्जेन निप्पदेसेहि तीहि खन्धेहि सङ्गहितो। यथाह –  
‘‘न खो, आवुसो विसाख, अरियेन अट्ठङ्गिकेन मग्गेन तयो खन्धा सङ्गहिता, तीहि च खो, आवुसो विसाख, खन्धेहि अरियो अट्ठङ्गिको मग्गो सङ्गहितो। या, चावुसो विसाख, सम्मावाचा यो च सम्माकम्मन्तो यो च सम्माआजीवो, इमे धम्मा सीलक्खन्धे सङ्गहिता। यो च सम्मावायामो या च सम्मासति यो च सम्मासमाधि, इमे धम्मा समाधिक्खन्धे सङ्गहिता। या च सम्मादिट्ठि यो च सम्मासङ्कप्पो, इमे धम्मा पञ्ञाक्खन्धे सङ्गहिता’’ति (म॰ नि॰ १.४६२)।  
चतुब्बिधो सोतापत्तिमग्गादिवसेन।  
अपिच सब्बानेव सच्चानि एकविधानि अवितथत्ता, अभिञ्ञेय्यत्ता वा। दुविधानि लोकियलोकुत्तरतो, सङ्खतासङ्खततो वा। तिविधानि दस्सनभावनाहि पहातब्बतो अप्पहातब्बतो नेवपहातब्बनापहातब्बतो च। चतुब्बिधानि परिञ्ञेय्यपहातब्बसच्छिकातब्बभावेतब्बतोति।  
‘‘एवं अरियसच्चानं, दुब्बोधानं बुधो विधिं।  
अनेकभेदतो जञ्ञा, हिताय च सुखाय चा’’ति॥  
सच्चपकिण्णकवण्णना निट्ठिता।  
इदानि धम्मसेनापति भगवता देसितक्कमेनेव अन्ते सच्चचतुक्कं निद्दिसित्वा ‘‘तं ञातट्ठेन ञाण’’न्तिआदिना सच्चचतुक्कवसेन सुतमये ञाणं निगमेत्वा दस्सेति। एवं ‘‘सोतावधाने पञ्ञा सुतमये ञाण’’न्ति पुब्बे वुत्तं सब्बं निगमेत्वा दस्सेतीति।  
सद्धम्मप्पकासिनिया पटिसम्भिदामग्गट्ठकथाय  
सुतमयञाणनिद्देसवण्णना निट्ठिता।  
२. सीलमयञाणनिद्देसवण्णना  
३७. सीलमयञाणनिद्देसे पञ्चाति गणनपरिच्छेदो। सीलानीति परिच्छिन्नधम्मनिदस्सनं। परियन्तपारिसुद्धिसीलन्तिआदि पञ्चन्नं सरूपतो दस्सनं। परियन्तपारिसुद्धीतिआदीसु यथा नीलवण्णयोगतो वत्थम्पि नीलमस्स अत्थीति नीलन्ति वुच्चति, एवं गणनवसेन परियन्तो परिच्छेदो अस्सा अत्थीति परियन्ता, उपसम्पन्नसीले पत्तो अनुपसम्पन्नसीलस्स अवसानसब्भावतो वा परियन्तो अवसानं अस्सा अत्थीति परियन्ता। सपरियन्ताति वा वत्तब्बे सकारलोपो कतोति वेदितब्बो ‘‘दकं दकासया पविसन्ती’’ति (सं॰ नि॰ ३.७८; अ॰ नि॰ ४.३३) एत्थ उकारलोपो विय। परिसुद्धभावो पारिसुद्धि, परियन्ता च सा पारिसुद्धि चाति परियन्तपारिसुद्धि, परियन्तपारिसुद्धिसङ्खातं सीलं परियन्तपारिसुद्धिसीलं। वुत्तपटिपक्खेन न परियन्ताति अपरियन्ता, नत्थि एतिस्सा परियन्तोतिपि अपरियन्ता, वुद्धो एतिस्सा परियन्तोतिपि अपरियन्ता। समादानतो पभुति अखण्डितत्ता खण्डितापि कतपटिकम्मत्ता चित्तुप्पादमत्तकेनापि मलेन विरहितत्ता च परिसुद्धजातिमणि विय सुधन्तसुपरिकम्मकतसुवण्णं विय च परिसुद्धत्ता अरियमग्गस्स पदट्ठानभूता अनूनट्ठेन परिपूण्णा। दिट्ठिया पहीनत्ता दिट्ठिपरामासेन अग्गहितत्ता अपरामट्ठा।अयं ते सीले दोसोति केनचि चोदकेन परामसितुं असक्कुणेय्यत्ता वा अपरामट्ठा। अरहत्तफलक्खणे सब्बदरथपटिप्पस्सद्धिया पटिप्पस्सद्धि। अनुपसम्पन्नानन्ति अनवसेससमादानवसेन सीलसम्पदाय भुसं सम्पन्नाति उपसम्पन्ना, न उपसम्पन्ना अनुपसम्पन्ना। तेसं अनुपसम्पन्नानं।  
परियन्तसिक्खापदानन्ति एत्थ सिक्खितब्बट्ठेन सिक्खा, कोट्ठासट्ठेन पदानि, सिक्खितब्बकोट्ठासानीति अत्थो। अपिच सीले पतिट्ठितेन उपरिपत्तब्बत्ता सब्बे कुसला धम्मा सिक्खा, सीलानि तासं सिक्खानं पतिट्ठट्ठेन पदानीति सिक्खानं पदत्ता सिक्खापदानि , परियन्तानि सिक्खापदानि एतेसन्ति परियन्तसिक्खापदा। तेसं परियन्तसिक्खापदानं। एत्थ च द्वे परियन्ता सिक्खापदपरियन्तो च कालपरियन्तो च। कतमो सिक्खापदपरियन्तो? उपासकोपासिकानं यथासमादानवसेन एकं वा द्वे वा तीणि वा चत्तारि वा पञ्च वा अट्ठ वा दस वा सिक्खापदानि होन्ति, सिक्खमानसामणेरसामणेरीनं दस सिक्खापदानि। अयं सिक्खापदपरियन्तो। कतमो कालपरियन्तो? उपासकोपासिका दानं ददमाना परिवेसनपरियन्तं सीलं समादियन्ति, विहारगता विहारपरियन्तं सीलं समादियन्ति, एकं वा द्वे वा तयो वा भिय्यो वा रत्तिन्दिवानि परिच्छेदं कत्वा सीलं समादियन्ति। अयं कालपरियन्तो। इमेसु द्वीसु परियन्तेसु सिक्खापदं परियन्तं कत्वा समादिन्नं सीलं वीतिक्कमनेन वा मरणेन वा पटिप्पस्सम्भति, कालं परियन्तं कत्वा समादिन्नं तंतंकालातिक्कमेन पटिप्पस्सम्भति।  
अपरियन्तसिक्खापदानन्ति –  
‘‘नव कोटिसहस्सानि, असीति सतकोटियो।  
पञ्ञास सतसहस्सानि, छत्तिंस च पुनापरे॥  
‘‘एते संवरविनया, सम्बुद्धेन पकासिता।  
पेय्यालमुखेन निद्दिट्ठा, सिक्खा विनयसंवरे’’ति॥ –  
एवं गणनवसेन परियन्तानम्पि सिक्खापदानं अनवसेससमादानभाववसेन लाभयसञातिअङ्गजीवितहेतु अदिट्ठपरियन्तभाववसेन उपरि रक्खितब्बसीलपरिच्छेदाभाववसेन च नत्थि एतेसं परियन्तोति अपरियन्तानि। अपरियन्तानि सिक्खापदानि एतेसन्ति अपरियन्तसिक्खापदा। तेसं अपरियन्तसिक्खापदानं, वुद्धपरियन्तसिक्खापदानन्ति वा अत्थो।  
पुथुज्जनकल्याणकानन्तिआदीसु –  
‘‘पुथूनं जननादीहि, कारणेहि पुथुज्जनो।  
पुथुज्जनन्तोगधत्ता, पुथुवायं जनो इति’’॥ –  
वुत्तपुथुज्जनलक्खणानतिक्कमेपि –  
‘‘दुवे पुथुज्जना वुत्ता, बुद्धेनादिच्चबन्धुना।  
अन्धो पुथुज्जनो एको, कल्याणेको पुथुज्जनो’’ति॥ –  
वुत्तपुथुज्जनद्वये कल्याणधम्मसमागमेन अन्धपुथुज्जनभावं अतिक्कम्म कल्याणपुथुज्जनभावे ठितानं पुथुज्जनकल्याणकानं कल्याणपुथुज्जनानन्ति वुत्तं होति। पुथुज्जनेसु वा कल्याणकानं पुथुज्जनकल्याणकानं।  
कुसलधम्मे युत्तानन्ति एत्थ कुसलसद्दो ताव आरोग्यानवज्जछेकसुखविपाकेसु दिस्सति। अयञ्हि ‘‘कच्चि नु भोतो कुसलं, कच्चि भोतो अनामय’’न्तिआदीसु (जा॰ १.१५.१४६; २.२०.१२९) आरोग्ये दिस्सति। ‘‘कतमो पन, भन्ते, कायसमाचारो कुसलो? यो खो, महाराज, कायसमाचारो अनवज्जो’’ति (म॰ नि॰ २.३६१) च ‘‘पुन चपरं, भन्ते, एतदानुत्तरियं यथा भगवा धम्मं देसेति कुसलेसु धम्मेसू’’ति च (दी॰ नि॰ ३.१४५) एवमादीसु अनवज्जे। ‘‘कुसलो त्वं रथस्स अङ्गपच्चङ्गानं (म॰ नि॰ २.८७), कुसला नच्चगीतस्स सिक्खिता चातुरित्थियो’’तिआदीसु (जा॰ २.२२.९४) छेके। ‘‘कुसलानं, भिक्खवे, धम्मानं समादानहेतु (दी॰ नि॰ ३.८०)। कुसलस्स कम्मस्स कतत्ता उपचितत्ता’’तिआदीसु (ध॰ स॰ ४३१) सुखविपाके। स्वायमिध आरोग्येपि अनवज्जेपि सुखविपाकेपि वट्टति।  
वचनत्थो पनेत्थ कुच्छिते पापके धम्मे सलयन्ति चलयन्ति कम्पेन्ति विद्धंसेन्तीति कुसला। कुच्छितेन वा आकारेन सयन्ति पवत्तन्तीति कुसा, ते कुसे लुनन्ति छिन्दन्तीति कुसला। कुच्छितानं वा सानतो तनुकरणतो कुसं ञाणं। तेन कुसेन लातब्बा गहेतब्बा पवत्तेतब्बाति कुसला, यथा वा कुसा उभयभागगतं हत्थप्पदेसं लुनन्ति, एवमिमेपि उप्पन्नानुप्पन्नभावेन उभयभागगतं संकिलेसपक्खं लुनन्ति, तस्मा कुसा विय लुनन्तीति कुसला। अपिच आरोग्यट्ठेन अनवज्जट्ठेन कोसल्लसम्भूतट्ठेन वा कुसला। इध पन यस्मा विपस्सनाकुसलमेव अधिप्पेतं, तस्मा सेसे विहाय तस्सेव दस्सनत्थं ‘‘कुसलधम्मे’’ति एकवचनं कतन्ति वेदितब्बं। विपस्सनाकुसलधम्मे सातच्चकिरियताय सक्कच्चकारिताय च युत्तानन्ति अत्थो।  
सेक्खपरियन्ते परिपूरकारीनन्ति एत्थ तीसु सिक्खासु जातातिपि सेक्खा, सत्तन्नं सेक्खानं एतेतिपि सेक्खा, सयमेव सिक्खन्तीतिपि सेक्खा । सोतापत्तिमग्गफलसकदागामिमग्गफलअनागामिमग्गफलअरहत्तमग्गधम्मा । ते सेक्खा धम्मा परियन्ते अवसाने एतस्स, ते वा सेक्खा धम्मा परियन्तो परिच्छेदो एतस्साति सेक्खपरियन्तो। तस्मिं सेक्खपरियन्ते धम्मेति सम्बन्धो। परिपूरं परिपुण्णतं करोन्तीति परिपूरकारिनो, परिपूरकारो परिपूरकिरिया एतेसं अत्थीति वा परिपूरकारिनो। तेसं सोतापत्तिमग्गस्स पुब्बभागभूते सेक्खपरियन्ते पटिपदाधम्मे विपस्सनापारिपूरिया परिपूरकारीनं। काये च जीविते च अनपेक्खानन्ति एत्थ कायेति सरीरे। सरीरञ्हि असुचिसञ्चयतो कुच्छितानञ्च केसादीनं चक्खुरोगादीनञ्च रोगसतानं आयभूतत्ता कायोति वुच्चति। जीवितेति जीवितिन्द्रिये। तञ्हि जीवन्ति तेनाति जीवितन्ति वुच्चति। नत्थि एतेसं अपेक्खाति अनपेक्खा, निस्सिनेहाति अत्थो। तेसं तस्मिं काये च जीविते च अनपेक्खानं।  
इदानि तेसं तेसु अनपेक्खत्तस्स कारणं दस्सेन्तो परिच्चत्तजीवितानन्ति आह। भगवतो आचरियस्स वा सकजीवितपरिच्चागेनेव हि ते किलममानेपि काये विनस्समानेपि जीविते अनपेक्खा होन्तीति। सत्तन्नं सेक्खानन्ति सिक्खन्तीति सेक्खाति लद्धनामानं सोतापत्तिमग्गट्ठादीनं सत्तन्नं अरियपुग्गलानं। तथागतसावकानन्ति तथागतस्स सावकानं। अट्ठपि हि अरियपुग्गला सवनन्ते अरियाय जातिया जातत्ता भगवतो देसनं अनुसिट्ठिं अवेच्चप्पसादयोगेन सक्कच्चं सुणन्तीति सावका। तेसुपि अरहत्तफलट्ठेयेव विसेसेत्वा दस्सेन्तो खीणासवानन्ति आह, अरहत्तमग्गञाणेन परिक्खीणसब्बासवानन्ति अत्थो। पच्चेकबुद्धानन्ति तं तं कारणं पटिच्च एकोव अनाचरियको चतुसच्चं बुज्झितवाति पच्चेकबुद्धो। तादिसानं पच्चेकबुद्धानं।  
तथागतानन्ति एत्थ अट्ठहि कारणेहि भगवा तथागतो – तथा आगतोति तथागतो, तथा गतोति तथागतो, तथलक्खणं आगतोति तथागतो, तथधम्मे याथावतो अभिसम्बुद्धोति तथागतो, तथदस्सिताय तथागतो, तथवादिताय तथागतो, तथा कारिताय तथागतो, अभिभवनट्ठेन तथागतो।  
कथं भगवा तथा आगतोति तथागतो? यथा सब्बलोकहिताय उस्सुक्कमापन्ना पुरिमका सम्मासम्बुद्धा आगता। किं वुत्तं होति? येनाभिनीहारेन पुरिमका भगवन्तो आगता, तेनेव अम्हाकम्पि भगवा आगतो। अथ वा यथा पुरिमका भगवन्तो दानसीलनेक्खम्मपञ्ञावीरियखन्तिसच्चाधिट्ठानमेत्तुपेक्खासङ्खाता दस पारमियो, दस उपपारमियो, दस परमत्थपारमियोति समतिंस पारमियो पूरेत्वा अङ्गपरिच्चागं नयनधनरज्जपुत्तदारपरिच्चागन्ति इमे पञ्च महापरिच्चागे परिच्चजित्वा, पुब्बयोगपुब्बचरियधम्मक्खानञातत्थचरियादयो पूरेत्वा बुद्धिचरियाय कोटिं पत्वा आगता, तथा अम्हाकम्पि भगवा आगतो। यथा च पुरिमका भगवन्तो चत्तारो सतिपट्ठाने चत्तारो सम्मप्पधाने चत्तारो इद्धिपादे पञ्चिन्द्रियानि पञ्च बलानि सत्त बोज्झङ्गे अरियं अट्ठङ्गिकं मग्गं भावेत्वा ब्रूहेत्वा आगता, तथा अम्हाकम्पि भगवा आगतोति तथागतो।  
‘‘यथेव दीपङ्करबुद्धआदयो, सब्बञ्ञुभावं मुनयो इधागता।  
तथा अयं सक्यमुनीपि आगतो, तथागतो वुच्चति तेन चक्खुमा’’ति॥  
कथं तथा गतोति तथागतो? यथा सम्पतिजाता पुरिमका भगवन्तो गता। कथञ्च ते गता? ते हि सम्पतिजाता समेहि पादेहि पथवियं पतिट्ठाय उत्तरेनमुखा सत्तपदवीतिहारेन गता। यथाह ‘‘सम्पतिजातो, आनन्द, बोधिसत्तो समेहि पादेहि पथवियं पतिट्ठहित्वा उत्तराभिमुखो सत्तपदवीतिहारेन गच्छति सेतम्हि छत्ते अनुधारयमाने, सब्बा च दिसा अनुविलोकेति, आसभिञ्च वाचं भासति ‘अग्गोहमस्मि लोकस्स, जेट्ठोहमस्मि लोकस्स, सेट्ठोहमस्मि लोकस्स, अयमन्तिमा जाति, नत्थि दानि पुनब्भवो’’’ति (म॰ नि॰ ३.२०७; दी॰ नि॰ २.३१)। तञ्चस्स गमनं तथं अहोसि अवितथं अनेकेसं विसेसाधिगमानं पुब्बनिमित्तभावेन। यञ्हि सो सम्पतिजातो समेहि पादेहि पतिट्ठहि, इदमस्स चतुरिद्धिपादपटिलाभस्स पुब्बनिमित्तं, उत्तरमुखभावो पनस्स सब्बलोकुत्तरभावस्स पुब्बनिमित्तं, सत्तपदवीतिहारो सत्तबोज्झङ्गरतनपटिलाभस्स पुब्बनिमित्तं, ‘‘सुवण्णदण्डा वीतिपतन्ति चामरा’’ति (सु॰ नि॰ ६९३) एत्थ वुत्तचामरुक्खेपो पन सब्बतित्थियनिम्मथनस्स पुब्बनिमित्तं, सेतच्छत्तधारणं अरहत्तफलविमुत्तिवरविमलसेतच्छत्तपटिलाभस्स पुब्बनिमित्तं, सब्बादिसानुविलोकनं सब्बञ्ञुतानावरणञाणपटिलाभस्स पुब्बनिमित्तं, आसभिवाचाभासनं पन अप्पटिवत्तियवरधम्मचक्कप्पवत्तनस्स पुब्बनिमित्तं। तथायं भगवापि गतो। तञ्चस्स गमनं तथं अहोसि अवितथं तेसंयेव विसेसाधिगमानं पुब्बनिमित्तभावेन। तेनाहु पोराणा –  
‘‘मुहुत्तजातोव गवंपती यथा, समेहि पादेहि फुसी वसुन्धरं।  
सो विक्कमी सत्त पदानि गोतमो, सेतञ्च छत्तं अनुधारयुं मरू॥  
‘‘गन्त्वान सो सत्त पदानि गोतमो, दिसा विलोकेसि समा समन्ततो।  
अट्ठङ्गुपेतं गिरमब्भुदीरयि, सीहो यथा पब्बतमुद्धनिट्ठितो’’ति॥  
एवं तथा गतोति तथागतो।  
अथ वा यथा पुरिमका भगवन्तो, अयम्पि भगवा तथेव नेक्खम्मेन कामच्छन्दं…पे॰… पठमज्झानेन नीवरणे…पे॰… अनिच्चानुपस्सनाय निच्चसञ्ञं…पे॰… अरहत्तमग्गेन सब्बकिलेसे पहाय गतो। एवम्पि तथा गतोति तथागतो।  
कथं तथलक्खणं आगतोति तथागतो? पथवीधातुया कक्खळत्तलक्खणं तथं अवितथं, आपोधातुया पग्घरणलक्खणं, तेजोधातुया उण्हत्तलक्खणं, वायोधातुया वित्थम्भनलक्खणं, आकासधातुया असम्फुट्ठलक्खणं, विञ्ञाणधातुया विजाननलक्खणं।  
रूपस्स रुप्पनलक्खणं, वेदनाय वेदयितलक्खणं, सञ्ञाय सञ्जाननलक्खणं, सङ्खारानं अभिसङ्खरणलक्खणं, विञ्ञाणस्स विजाननलक्खणं।  
वितक्कस्स अभिनिरोपनलक्खणं, विचारस्स अनुमज्जनलक्खणं, पीतिया फरणलक्खणं, सुखस्स सातलक्खणं, चित्तेकग्गताय अविक्खेपलक्खणं, फस्सस्स फुसनलक्खणं।  
सद्धिन्द्रियस्स अधिमोक्खलक्खणं, वीरियिन्द्रियस्स पग्गहलक्खणं, सतिन्द्रियस्स उपट्ठानलक्खणं, समाधिन्द्रियस्स अविक्खेपलक्खणं, पञ्ञिन्द्रियस्स पजाननलक्खणं।  
सद्धाबलस्स अस्सद्धिये अकम्पियलक्खणं, वीरियबलस्स कोसज्जे, सतिबलस्स मुट्ठस्सच्चे, समाधिबलस्स उद्धच्चे, पञ्ञाबलस्स अविज्जाय अकम्पियलक्खणं।  
सतिसम्बोज्झङ्गस्स उपट्ठानलक्खणं, धम्मविचयसम्बोज्झङ्गस्स पविचयलक्खणं, वीरियसम्बोज्झङ्गस्स पग्गहलक्खणं, पीतिसम्बोज्झङ्गस्स फरणलक्खणं, पस्सद्धिसम्बोज्झङ्गस्स उपसमलक्खणं, समाधिसम्बोज्झङ्गस्स अविक्खेपलक्खणं, उपेक्खासम्बोज्झङ्गस्स पटिसङ्खानलक्खणं।  
सम्मादिट्ठिया दस्सनलक्खणं, सम्मासङ्कप्पस्स अभिनिरोपनलक्खणं, सम्मावाचाय परिग्गहलक्खणं, सम्माकम्मन्तस्स समुट्ठानलक्खणं, सम्माआजीवस्स वोदानलक्खणं, सम्मावायामस्स पग्गहलक्खणं, सम्मासतिया उपट्ठानलक्खणं, सम्मासमाधिस्स अविक्खेपलक्खणं।  
अविज्जाय अञ्ञाणलक्खणं, सङ्खारानं चेतनालक्खणं, विञ्ञाणस्स विजाननलक्खणं, नामस्स नमनलक्खणं, रूपस्स रुप्पनलक्खणं, सळायतनस्स आयतनलक्खणं, फस्सस्स फुसनलक्खणं, वेदनाय वेदयितलक्खणं, तण्हाय हेतुलक्खणं, उपादानस्स गहणलक्खणं, भवस्स आयूहनलक्खणं, जातिया निब्बत्तिलक्खणं, जराय जीरणलक्खणं, मरणस्स चुतिलक्खणं।  
धातूनं सुञ्ञतालक्खणं, आयतनानं आयतनलक्खणं, सतिपट्ठानानं उपट्ठानलक्खणं, सम्मप्पधानानं पदहनलक्खणं, इद्धिपादानं इज्झनलक्खणं, इन्द्रियानं अधिपतिलक्खणं, बलानं अकम्पियलक्खणं, बोज्झङ्गानं निय्यानलक्खणं, मग्गस्स हेतुलक्खणं।  
सच्चानं तथलक्खणं, समथस्स अविक्खेपलक्खणं, विपस्सनाय अनुपस्सनालक्खणं, समथविपस्सनानं एकरसलक्खणं, युगनद्धानं अनतिवत्तनलक्खणं।  
सीलविसुद्धिया संवरलक्खणं, चित्तविसुद्धिया अविक्खेपलक्खणं, दिट्ठिविसुद्धिया दस्सनलक्खणं।  
खये ञाणस्स समुच्छेदलक्खणं, अनुप्पादे ञाणस्स पस्सद्धिलक्खणं।  
छन्दस्स मूललक्खणं, मनसिकारस्स समुट्ठानलक्खणं, फस्सस्स समोधानलक्खणं, वेदनाय समोसरणलक्खणं, समाधिस्स पमुखलक्खणं, सतिया आधिपतेय्यलक्खणं, पञ्ञाय ततुत्तरिलक्खणं, विमुत्तिया सारलक्खणं, अमतोगधस्स निब्बानस्स परियोसानलक्खणं तथं अवितथं। एतं तथलक्खणं ञाणगतिया आगतो अविरज्झित्वा पत्तो अनुप्पत्तोति तथागतो। एवं तथलक्खणं आगतोति तथागतो।  
कथं तथधम्मे याथावतो अभिसम्बुद्धोति तथागतो? तथधम्मा नाम चत्तारि अरियसच्चानि। यथाह – ‘‘चत्तारिमानि, भिक्खवे, तथानि अवितथानि अनञ्ञथानि। कतमानि चत्तारि? ‘इदं दुक्ख’न्ति, भिक्खवे, तथमेतं अवितथमेतं अनञ्ञथमेत’’न्ति (सं॰ नि॰ ५.१०९०) वित्थारो। तानि च भगवा अभिसम्बुद्धोति तथानं अभिसम्बुद्धत्ता तथागतोति वुच्चति। अभिसम्बोधत्थो हि एत्थ गतसद्दो।  
अपिच जरामरणस्स जातिपच्चयसम्भूतसमुदागतट्ठो तथो अवितथो अनञ्ञथो…पे॰… सङ्खारानं अविज्जापच्चयसम्भूतसमुदागतट्ठो तथो अवितथो अनञ्ञथो। तथा अविज्जाय सङ्खारानं पच्चयट्ठो तथो अवितथो अनञ्ञथो…पे॰… जातिया जरामरणस्स पच्चयट्ठो तथो अवितथो अनञ्ञथो। तं सब्बं भगवा अभिसम्बुद्धो। तस्मापि तथानं अभिसम्बुद्धत्ता तथागतो। एवं तथधम्मे याथावतो अभिसम्बुद्धोति तथागतो।  
कथं तथदस्सिताय तथागतो? भगवा यं सदेवके लोके…पे॰… सदेवमनुस्साय अपरिमाणासु लोकधातूसु अपरिमाणानं सत्तानं चक्खुद्वारे आपाथं आगच्छन्तं रूपारम्मणं नाम अत्थि, तं सब्बाकारेन जानाति पस्सति। एवं जानता पस्सता च तेन तं इट्ठानिट्ठादिवसेन वा दिट्ठसुतमुतविञ्ञातेसु लब्भमानकपदवसेन वा ‘‘कतमं तं रूपं रूपायतनं? यं रूपं चतुन्नं महाभूतानं उपादाय वण्णनिभा सनिदस्सनं सप्पटिघं नीलं पीतक’’न्तिआदिना (ध॰ स॰ ६१६) नयेन अनेकेहि नामेहि तेरसहि वारेहि द्विपञ्ञासाय नयेहि विभज्जमानं तथमेव होति, वितथं नत्थि । एस नयो सोतद्वारादीसुपि आपाथमागच्छन्तेसु सद्दादीसु। वुत्तम्पि चेतं भगवता ‘‘यं, भिक्खवे, सदेवकस्स लोकस्स…पे॰… सदेवमनुस्साय दिट्ठं सुतं मुतं विञ्ञातं पत्तं परियेसितं अनुविचरितं मनसा, तमहं जानामि, तमहं अब्भञ्ञासिं, तं तथागतस्स विदितं, तं तथागतो न उपट्ठासी’’ति (अ॰ नि॰ ४.२४)। एवं तथदस्सिताय तथागतो। तत्थ तथदस्सीअत्थे तथागतोति पदसम्भवो वेदितब्बो।  
कथं तथवादिताय तथागतो? यं रत्तिं भगवा बोधिमण्डे अपराजितपल्लङ्के निसिन्नो चतुन्नं मारानं मत्थकं मद्दित्वा अनुत्तरं सम्मासम्बोधिं अभिसम्बुद्धो, यञ्च रत्तिं यमकसालानमन्तरे अनुपादिसेसाय निब्बानधातुया परिनिब्बायि, एत्थन्तरे पञ्चचत्तालीसवस्सपरिमाणे काले पठमबोधियापि मज्झिमबोधियापि पच्छिमबोधियापि यं भगवता भासितं सुत्तं गेय्यं…पे॰… वेदल्लं, तं सब्बं अत्थतो च ब्यञ्जनतो च अनवज्जं अनुपवज्जं अनूनमनधिकं सब्बाकारपरिपुण्णं रागमदनिम्मदनं दोसमोहमदनिम्मदनं, नत्थि तत्थ वालग्गमत्तम्पि पक्खलितं, सब्बं तं एकमुद्दिकाय लञ्छितं विय, एकनाळिकाय मितं विय, एकतुलाय तुलितं विय, च तथमेव होति। यथाह ‘‘यञ्च, चुन्द, रत्तिं तथागतो अनुत्तरं सम्मासम्बोधिं अभिसम्बुज्झति, यञ्च रत्तिं अनुपादिसेसाय निब्बानधातुया परिनिब्बायति, यं एतस्मिं अन्तरे भासति लपति निद्दिसति, सब्बं तं तथमेव होति, नो अञ्ञथा। तस्मा ‘तथागतो’ति वुच्चती’’ति (दी॰ नि॰ ३.१८८)। गदअत्थो हि एत्थ गतसद्दो। एवं तथवादिताय तथागतो।  
अपिच आगदनं आगदो, वचनन्ति अत्थो। तथो अविपरीतो आगदो अस्साति दकारस्स तकारं कत्वा तथागतोति एवमेतस्मिं अत्थे पदसिद्धि वेदितब्बा।  
कथं तथाकारिताय तथागतो? भगवतो हि वाचाय कायो अनुलोमेति, कायस्सापि वाचा, तस्मा यथावादी तथाकारी यथाकारी तथावादी च होति। एवंभूतस्स चस्स यथा वाचा, कायोपि तथा गतो पवत्तोति अत्थो। यथा च कायो, वाचापि तथा गता पवत्ताति तथागतो। तेनेवाह – ‘‘यथावादी, भिक्खवे, तथागतो तथाकारी, यथाकारी तथावादी। इति यथावादी तथाकारी, यथाकारी तथावादी। तस्मा ‘तथागतो’ति वुच्चती’’ति। एवं तथाकारिताय तथागतो।  
कथं अभिभवनट्ठेन तथागतो? उपरि भवग्गं हेट्ठा अवीचिं परियन्तं कत्वा तिरियं अपरिमाणासु लोकधातूसु सब्बसत्ते अभिभवति सीलेन समाधिना पञ्ञाय विमुत्तिया विमुत्तिञाणदस्सनेन, न तस्स तुला वा पमाणं वा अत्थि, अतुलो अप्पमेय्यो अनुत्तरो राजाधिराजा देवानं अतिदेवो सक्कानं अतिसक्को ब्रह्मानं अतिब्रह्मा। तेनाह – ‘‘सदेवके, भिक्खवे, लोके…पे॰… सदेवमनुस्साय तथागतो अभिभू अनभिभूतो अञ्ञदत्थु दसो वसवत्ती। तस्मा ‘तथागतो’ति वुच्चती’’ति (अ॰ नि॰ ४.२३)।  
तत्थेवं पदसिद्धि वेदितब्बा – अगदो विय अगदो। को पनेस? देसनाविलासो चेव पुञ्ञुस्सयो च। तेन हेस महानुभावो भिसक्को दिब्बागदेन सप्पे विय सब्बपरप्पवादिनो सदेवकञ्च लोकं अभिभवति। इति सब्बलोकाभिभवने तथो अविपरीतो देसनाविलासमयो चेव पुञ्ञमयो च अगदो अस्साति दकारस्स तकारं कत्वा तथागतोति वेदितब्बो। एवं अभिभवनट्ठेन तथागतो।  
अपिच तथाय गतोतिपि तथागतो, तथं गतोतिपि तथागतोति। गतोति अवगतो अतीतो पत्तो पटिपन्नोति अत्थो । तत्थ सकलं लोकं तीरणपरिञ्ञाय तथाय गतो अवगतोति तथागतो, लोकसमुदयं पहानपरिञ्ञाय तथाय गतो अतीतोति तथागतो, लोकनिरोधं सच्छिकिरियाय तथाय गतो पत्तोति तथागतो, लोकनिरोधगामिनिपटिपदं तथं गतो पटिपन्नोति तथागतो। तेन यं वुत्तं भगवता – ‘‘लोको, भिक्खवे, तथागतेन अभिसम्बुद्धो, लोकस्मा तथागतो विसंयुत्तो। लोकसमुदयो, भिक्खवे, तथागतेन अभिसम्बुद्धो, लोकसमुदयो तथागतस्स पहीनो। लोकनिरोधो, भिक्खवे , तथागतेन अभिसम्बुद्धो लोकनिरोधो तथागतस्स सच्छिकतो। लोकनिरोधगामिनी पटिपदा, भिक्खवे, तथागतेन अभिसम्बुद्धा, लोकनिरोधगामिनीपटिपदा तथागतस्स भाविता। यं, भिक्खवे, सदेवकस्स लोकस्स…पे॰… अनुविचरितं मनसा, सब्बं तं तथागतेन अभिसम्बुद्धं। तस्मा ‘तथागतो’ति वुच्चती’’ति (अ॰ नि॰ ४.२३)। तस्स एवम्पि अत्थो वेदितब्बो। इदम्पि च तथागतस्स तथागतभावदीपने मुखमत्तमेव। सब्बाकारेन पन तथागतोव तथागतस्स तथागतभावं वण्णेय्य। यस्मा पन सब्बबुद्धा तथागतगुणेनापि समसमा, तस्मा सब्बेसं वसेन तथागतानन्ति आह।  
अरहन्तानन्ति किलेसेहि आरकत्ता, अरीनं अरानञ्च हतत्ता, पच्चयादीनं अरहत्ता, पापकरणे रहाभावा तथागतो अरहं। आरका हि सो सब्बकिलेसेहि सुविदूरविदूरे ठितो मग्गेन सवासनानं किलेसानं पहीनत्ताति अरहं।  
सो ततो आरका नाम, यस्स येनासमङ्गिता।  
असमङ्गी च दोसेहि, नाथो तेनारहं मतो॥  
ते चानेन किलेसारयो मग्गेन हताति अरीनं हतत्तापि अरहं।  
यस्मा रागादिसङ्खाता, सब्बेपि अरयो हता।  
पञ्ञासत्थेन नाथेन, तस्मापि अरहं मतो॥  
यञ्चेतं अविज्जाभवतण्हामयनाभिपुञ्ञादिअभिसङ्खारानं जरामरणनेमि आसवसमुदयमयेन अक्खेन विज्झित्वा तिभवरथे समायोजितं अनादिकालप्पवत्तं संसारचक्कं, तस्सानेन बोधिमण्डे वीरियपादेहि सीलपथवियं पतिट्ठाय सद्धाहत्थेन कम्मक्खयकरं ञाणफरसुं गहेत्वा सब्बे अरा हताति अरानं हतत्तापि अरहं।  
अरा संसारचक्कस्स, हता ञाणासिना यतो।  
लोकनाथेन तेनेस, अरहन्ति पवुच्चति॥  
अग्गदक्खिणेय्यत्ता च चीवरादिपच्चये अरहति पूजाविसेसञ्च। तेनेव च उप्पन्ने तथागते ये केचि महेसक्खा देवमनुस्सा, न ते अञ्ञत्थ पूजं करोन्ति। तथा हि ब्रह्मा सहम्पति सिनेरुमत्तेन रतनदामेन तथागतं पूजेसि, यथाबलञ्च अञ्ञे देवा मनुस्सा च बिम्बिसारकोसलराजादयो। परिनिब्बुतम्पि च भगवन्तं उद्दिस्स छन्नवुतिकोटिधनं विस्सज्जेत्वा असोकमहाराजा सकलजम्बुदीपे चतुरासीति विहारसहस्सानि पतिट्ठापेसि, को पन वादो अञ्ञेसं पूजाविसेसानन्ति पच्चयादीनं अरहत्तापि अरहं।  
पूजाविसेसं सह पच्चयेहि, यस्मा अयं अरहति लोकनाथो।  
अत्थानुरूपं अरहन्ति लोके, तस्मा जिनो अरहति नाममेतं॥  
यथा च लोके ये केचि पण्डितमानिनो बाला असिलोकभयेन रहो पापं करोन्ति, एवमेस न कदाचि करोतीति पापकरणे रहाभावतोपि अरहं।  
यस्मा नत्थि रहो नाम, पापकम्मेसु तादिनो।  
रहाभावेन तेनेस, अरहं इति विस्सुतो॥  
एवं सब्बथापि –  
आरकत्ता हतत्ता च, किलेसारीन सो मुनि।  
हतसंसारचक्कारो, पच्चयादीन चारहो।  
न रहो करोति पापानि, अरहं तेन वुच्चतीति॥  
यस्मा पन सब्बबुद्धा अरहत्तगुणेनापि समसमा, तस्मा सब्बेसं वसेन ‘‘अरहन्तान’’न्ति आह।  
सम्मासम्बुद्धानन्ति सम्मा सामञ्च सब्बधम्मानं बुद्धत्ता सम्मासम्बुद्धो। तथा हेस सब्बधम्मे सम्मा सम्बुद्धो, अभिञ्ञेय्ये धम्मे अभिञ्ञेय्यतो बुद्धो, परिञ्ञेय्ये धम्मे परिञ्ञेय्यतो, पहातब्बे धम्मे पहातब्बतो, सच्छिकातब्बे धम्मे सच्छिकातब्बतो, भावेतब्बे धम्मे भावेतब्बतो। तेनेवाह –  
‘‘अभिञ्ञेय्यं अभिञ्ञातं, भावेतब्बञ्च भावितं।  
पहातब्बं पहीनं मे, तस्मा बुद्धोस्मि ब्राह्मणा’’ति॥ (म॰ नि॰ २.३९९; सु॰ नि॰ ५६३)।  
अथ वा चक्खु दुक्खसच्चं, तस्स मूलकारणभावेन समुट्ठापिका पुरिमतण्हा समुदयसच्चं, उभिन्नं अप्पवत्ति निरोधसच्चं, निरोधप्पजानना पटिपदा मग्गसच्चन्ति एवं एकेकपदुद्धारेनापि सब्बधम्मे सम्मा सामञ्च बुद्धो। एस नयो सोतघानजिव्हाकायमनेसु। एतेनेव नयेन रूपादीनि छ आयतनानि, चक्खुविञ्ञाणादयो छ विञ्ञाणकाया, चक्खुसम्फस्सादयो छ फस्सा, चक्खुसम्फस्सजादयो छ वेदना, रूपसञ्ञादयो छ सञ्ञा, रूपसञ्चेतनादयो छ चेतना, रूपतण्हादयो छ तण्हाकाया, रूपवितक्कादयो छ वितक्का, रूपविचारादयो छ विचारा, रूपक्खन्धादयो पञ्चक्खन्धा, दस कसिणानि, दस अनुस्सतियो, उद्धुमातकसञ्ञादिवसेन दस सञ्ञा, केसादयो द्वत्तिंसाकारा, द्वादसायतनानि, अट्ठारस धातुयो, कामभवादयो नव भवा, पठमादीनि चत्तारि झानानि, मेत्ताभावनादयो चतस्सो अप्पमञ्ञा, चतस्सो अरूपसमापत्तियो, पटिलोमतो जरामरणादीनि, अनुलोमतो अविज्जादीनि पटिच्चसमुप्पादङ्गानि च योजेतब्बानि। तत्रायं एकपदयोजना – जरामरणं दुक्खसच्चं, जाति समुदयसच्चं, उभिन्नं निस्सरणं निरोधसच्चं, निरोधप्पजानना पटिपदा मग्गसच्चन्ति एवं एकेकपदुद्धारेन सब्बधम्मे सम्मा सामञ्च बुद्धो अनुबुद्धो पटिविद्धो। यं वा पन किञ्चि अत्थि नेय्यं नाम, सब्बस्स सम्मा सम्बुद्धत्ता विमोक्खन्तिकञाणवसेन सम्मासम्बुद्धो। तस्स पन विभागो उपरि आवि भविस्सतीति। यस्मा पन सब्बबुद्धा सम्मासम्बुद्धगुणेनापि समसमा, तस्मा सब्बेसं वसेन ‘‘सम्मासम्बुद्धान’’न्ति आह।  
३८. इदानि परियन्तपारिसुद्धिअपरियन्तपारिसुद्धिसीलद्वये एकेकमेव सीलं पञ्चधा भिन्दित्वा दस्सेतुं अत्थि सीलं परियन्तं, अत्थि सीलं अपरियन्तन्तिआदिमाह। इतरेसु पन तीसु सीलेसु तथाविधो भेदो नत्थीति। तत्थ लाभपरियन्तन्ति लाभेन परियन्तो भेदो एतस्साति लाभपरियन्तं। एवं सेसानिपि। यसोति पनेत्थ परिवारो। इधाति इमस्मिं लोके। एकच्चोति एको। लाभहेतूति लाभोयेव हेतु लाभहेतु, तस्मा लाभहेतुतोति वुत्तं होति। हेत्वत्थे निस्सक्कवचनं। ‘‘लाभपच्चया लाभकारणा’’ति तस्सेव वेवचनं। हेतुमेव हि पटिच्च एतं फलमेतीति पच्चयोति च, फलुप्पत्तिं कारयतीति कारणन्ति च वुच्चति।  
यथासमादिन्नन्ति यं यं समादिन्नं गहितं। वीतिक्कमतीति अज्झाचरति। एवरूपानीति एवंसभावानि, वुत्तप्पकारानीति अधिप्पायो। सीलानीति गहट्ठसीलानि वा होन्तु पब्बजितसीलानि वा, येसं आदिम्हि वा अन्ते वा एकं भिन्नं, तानि परियन्ते छिन्नसाटको विय खण्डानि। येसं वेमज्झे एकं भिन्नं, तानि मज्झे विनिविद्धसाटको विय छिद्दानि। येसं पटिपाटिया द्वे वा तीणि वा भिन्नानि, तानि पिट्ठिया वा कुच्छिया वा उट्ठितेन दीघवट्टादिसण्ठानेन विसभागवण्णेन काळरत्तादीनं अञ्ञतरसरीरवण्णा गावी विय सबलानि। येसं अन्तरन्तरा एकेकानि भिन्नानि, तानि अन्तरन्तरा विसभागवण्णबिन्दुविचित्रा गावी विय कम्मासानि। अविसेसेन वा सब्बानिपि सत्तविधेन मेथुनसंयोगेन कोधूपनाहादीहि च पापधम्मेहि उपहतत्ता खण्डानि छिद्दानि सबलानि कम्मासानीति। तानियेव तण्हादासब्यतो मोचेत्वा भुजिस्सभावाकरणेन न भुजिस्सानि। बुद्धादीहि विञ्ञूहि न पसत्थत्ता न विञ्ञुप्पसत्थानि। तण्हादिट्ठीहि परामट्ठत्ता, केनचि वा ‘‘अयं ते सीलेसु दोसो’’ति परामट्ठुं सक्कुणेय्यताय परामट्ठानि। उपचारसमाधिं अप्पनासमाधिं वा, अथ वा मग्गसमाधिं फलसमाधिं वा न संवत्तयन्तीति असमाधिसंवत्तनिकानि। न समाधिसंवत्तनिकानीतिपि पाठो।  
केचि पन ‘‘खण्डानीति कुसलानं धम्मानं अप्पतिट्ठाभूतत्ता, छिद्दानीतिपि एवं। सबलानीति विवण्णकरणत्ता, कम्मासानीतिपि एवं। न भुजिस्सानीति तण्हादासब्यं गतत्ता। न विञ्ञुप्पसत्थानीति कुसलेहि गरहितत्ता। परामट्ठानीति तण्हाय गहितत्ता। असमाधिसंवत्तनिकानीति विप्पटिसारवत्थुभूतत्ता’’ति एवमत्थं वण्णयन्ति।  
न अविप्पटिसारवत्थुकानीति विप्पटिसारावहत्ता अविप्पटिसारस्स पतिट्ठा न होन्तीति अत्थो। न पामोज्जवत्थुकानीति अविप्पटिसारजाय दुब्बलपीतिया न वत्थुभूतानि तस्सा अनावहत्ता । एवं सेसेसुपि योजना कातब्बा। न पीतिवत्थुकानीति दुब्बलपीतिजाय बलवपीतिया न वत्थुभूतानि। न पस्सद्धिवत्थुकानीति बलवपीतिजाय कायचित्तपस्सद्धिया न वत्थुभूतानि। न सुखवत्थुकानीति पस्सद्धिजस्स कायिकचेतसिकसुखस्स न वत्थुभूतानि। न समाधिवत्थुकानीति सुखजस्स समाधिस्स न वत्थुभूतानि। न यथाभूतञाणदस्सनवत्थुकानीति समाधिपदट्ठानस्स यथाभूतञाणदस्सनस्स न वत्थुभूतानि।  
न एकन्तनिब्बिदायातिआदीसु न-कारमेव आहरित्वा ‘‘न विरागाया’’तिआदिना नयेन सेसपदेहिपि योजेतब्बं। न विरागायातिआदीसु सनकारो वा पाठो। तत्थ एकन्तनिब्बिदायाति एकन्तेन वट्टे निब्बिन्दनत्थाय न संवत्तन्तीति सम्बन्धो। एवं सेसेसुपि योजेतब्बं। विरागायाति वट्टे विरज्जनत्थाय। निरोधायाति वट्टस्स निरोधनत्थाय। उपसमायाति निरोधितस्स पुन अनुप्पत्तिवसेन वट्टस्स उपसमनत्थाय। अभिञ्ञायाति वट्टस्स अभिजाननत्थाय। सम्बोधायाति किलेसनिद्दाविगमेन वट्टतो पबुज्झनत्थाय। निब्बानायाति अमतनिब्बानत्थाय।  
यथासमादिन्नं सिक्खापदं वीतिक्कमायाति यथासमादिन्नस्स सिक्खापदस्स वीतिक्कमनत्थाय। विभत्तिविपल्लासवसेन पनेत्थ उपयोगवचनं कतं। चित्तम्पि न उप्पादेतीति चित्तुप्पादसुद्धिया सीलस्स अतिविसुद्धभावदस्सनत्थं वुत्तं, न पन चित्तुप्पादमत्तेन सीलं भिज्जति। किं सो वीतिक्कमिस्सतीति किमत्थं वीतिक्कमं करिस्सति, नेव वीतिक्कमं करिस्सतीति अत्थो। अखण्डानीतिआदीनि हेट्ठा वुत्तपटिपक्खनयेन वेदितब्बानि। न खण्डानीतिपि पाठो। ‘‘एकन्तनिब्बिदाया’’तिआदीसु एकन्तेन वट्टे निब्बिन्दनत्थायातिआदिना नयेन योजेतब्बं । एत्थ पन निब्बिदायाति विपस्सना। विरागायाति मग्गो। निरोधाय उपसमायाति निब्बानं। अभिञ्ञाय सम्बोधायाति मग्गो। निब्बानायाति निब्बानमेव। एकस्मिं ठाने विपस्सना, द्वीसु मग्गो, तीसु निब्बानं वुत्तन्ति एवं अवत्थानकथा वेदितब्बा। परियायेन पन सब्बानिपेतानि मग्गवेवचनानिपि निब्बानवेवचनानिपि होन्तियेव।  
३९. इदानि परियन्तापरियन्तवसेन विज्जमानपभेदं दस्सेत्वा पुन धम्मवसेन जातिवसेन पच्चयवसेन सम्पयुत्तवसेन सीलस्स पभेदं दस्सेतुं किं सीलन्तिआदिमाह। तत्थ समुट्ठाति एतेनाति समुट्ठानं। पच्चयस्सेतं नामं। किं समुट्ठानमस्साति किंसमुट्ठानं। कतिनं धम्मानं समोधानं समवायो अस्साति कतिधम्मसमोधानं।  
चेतना सीलन्ति पाणातिपातादीहि विरमन्तस्स, वत्तपटिपत्तिं वा पूरेन्तस्स चेतना। चेतसिकं सीलन्ति पाणातिपातादीहि विरमन्तस्स विरति। अपिच चेतना सीलं नाम पाणातिपातादीनि पजहन्तस्स सत्तकम्मपथचेतना । चेतसिकं सीलं नाम ‘‘अभिज्झं लोके पहाय विगताभिज्झेन चेतसा विहरती’’तिआदिना (दी॰ नि॰ १.२१७) नयेन वुत्ता अनभिज्झाअब्यापादसम्मादिट्ठिधम्मा। संवरो सीलन्ति एत्थ पञ्चविधो संवरो वेदितब्बो – पातिमोक्खसंवरो, सतिसंवरो, ञाणसंवरो, खन्तिसंवरो, वीरियसंवरोति। तत्थ ‘‘इमिना पातिमोक्खसंवरेन उपेतो होति समुपेतो’’ति (विभ॰ ५११) अयं पातिमोक्खसंवरो। ‘‘रक्खति चक्खुन्द्रियं, चक्खुन्द्रिये संवरं आपज्जती’’ति (दी॰ नि॰ १.२१३; म॰ नि॰ १.२९५; सं॰ नि॰ ४.२३९; अ॰ नि॰ ३.१६) अयं सतिसंवरो।  
‘‘यानि सोतानि लोकस्मिं, (अजिताति भगवा।)  
सति तेसं निवारणं।  
सोतानं संवरं ब्रूमि, पञ्ञायेते पिधीयरे’’ति॥ (सु॰ नि॰ १०४१) –  
अयं ञाणसंवरो। पच्चयपटिसेवनम्पि एत्थेव समोधानं गच्छति। यो पनायं ‘‘खमो होति सीतस्स उण्हस्सा’’तिआदिना (म॰ नि॰ १.२४; अ॰ नि॰ ४.११४; ६.५८) नयेन आगतो, अयं खन्तिसंवरो नाम। यो चायं ‘‘उप्पन्नं कामवितक्कं नाधिवासेती’’तिआदिना (म॰ नि॰ १.२६; अ॰ नि॰ ४.११४; ६.५८) नयेन आगतो, अयं वीरियसंवरो नाम। आजीवपारिसुद्धिपि एत्थेव समोधानं गच्छति। इति अयं पञ्चविधोपि संवरो, या च पापभीरुकानं कुलपुत्तानं सम्पत्तवत्थुतो विरति, सब्बमेतं संवरसीलन्ति वेदितब्बं। अवीतिक्कमो सीलन्ति समादिन्नसीलस्स कायिकवाचसिको अवीतिक्कमो। इदं ताव किं सीलन्ति पञ्हस्स विस्सज्जनं।  
कति सीलानीति पञ्हस्स विस्सज्जने कुसलसीलं अकुसलसीलं अब्याकतसीलन्ति एत्थ यस्मा लोके तेसं तेसं सत्तानं पकति सीलन्ति वुच्चति, यं सन्धाय ‘‘अयं सुखसीलो, अयं दुक्खसीलो, अयं कलहसीलो, अयं मण्डनसीलो’’ति भणन्ति। तस्मा तेन परियायेन अत्थुद्धारवसेन अकुसलसीलमपि सीलन्ति वुत्तं। तं पन ‘‘सुत्वान संवरे पञ्ञा’’ति (पटि॰ म॰ १.३७) वचनतो इधाधिप्पेतसीलं न होतीति।  
यस्मा पन चेतनादिभेदस्स सीलस्स सम्पयुत्तचित्तं समुट्ठानं, तस्मा कुसलचित्तसमुट्ठानं कुसलसीलन्तिआदिमाह।  
संवरसमोधानं सीलन्ति संवरसम्पयुत्तखन्धा। ते हि संवरेन समागता मिस्सीभूताति संवरसमोधानन्ति वुत्ता। एवं अवीतिक्कमसमोधानं सीलम्पि वेदितब्बं। तथाभावे जातचेतना समोधानं सीलन्ति संवरभावे अवीतिक्कमभावे जातचेतनासम्पयुत्ता खन्धा। यस्मा च तीसुपि चेतेसु तंसम्पयुत्ता धम्मा अधिप्पेता, तस्मा चेतनासमोधानेन चेतसिकानम्पि सङ्गहितत्ता चेतसिकसमोधानसीलं विसुं न निद्दिट्ठन्ति वेदितब्बं। हेट्ठा चेतनादयो धम्मा ‘‘सील’’न्ति वुत्ता। न केवलं ते एव सीलं, तंसम्पयुत्ता धम्मापि सीलमेवाति दस्सनत्थं अयं तिको वुत्तोति वेदितब्बो।  
४०. इदानि यस्मा चेतनाचेतसिका संवरावीतिक्कमायेव होन्ति न विसुं, तस्मा संवरावीतिक्कमेयेव याव अरहत्तमग्गा साधारणक्कमेन योजेन्तो पाणातिपातं संवरट्ठेन सीलं, अवीतिक्कमट्ठेन सीलन्तिआदिमाह। पाणातिपाता वेरमणिआदयो हि यस्मा अत्तनो अत्तनो पच्चनीकं संवरन्ति, तं न वीतिक्कमन्ति च, तस्मा संवरणतो अवीतिक्कमनतो च संवरट्ठेन सीलं अवीतिक्कमट्ठेन सीलं नाम होति। तत्थ पाणातिपातं संवरट्ठेनाति पाणातिपातस्स पिदहनट्ठेन सीलं। किं तं? पाणातिपाता वेरमणी। सा च तं संवरन्तीयेव तं न वीतिक्कमतीति अवीतिक्कमट्ठेन सीलं। एवमेव अदिन्नादाना वेरमणिआदयो अनभिज्झाअब्यापादसम्मादिट्ठियो योजेतब्बा।  
पाणातिपातन्तिआदीसु पन दससु अकुसलकम्मपथेसु पाणस्स अतिपातो पाणातिपातो। पाणवधो पाणघातोति वुत्तं होति। पाणोति चेत्थ वोहारतो सत्तो, परमत्थतो जीवितिन्द्रियं। तस्मिं पन पाणे पाणसञ्ञिनो जीवितिन्द्रियुपच्छेदकउपक्कमसमुट्ठापिका कायवचीद्वारानं अञ्ञतरद्वारप्पवत्ता वधकचेतना पाणातिपातो। सो गुणविरहितेसु तिरच्छानगतादीसु पाणेसु खुद्दके पाणे अप्पसावज्जो, महासरीरे महासावज्जो। कस्मा? पयोगमहन्तताय। पयोगसमत्तेपि वत्थुमहन्तताय। गुणवन्तेसु मनुस्सादीसु अप्पगुणे पाणे अप्पसावज्जो, महागुणे महासावज्जो। सरीरगुणानं पन समभावे सति किलेसानं उपक्कमानञ्च मुदुताय अप्पसावज्जो, तिब्बताय महासावज्जोति वेदितब्बो। तस्स पञ्च सम्भारा – पाणो, पाणसञ्ञिता, वधकचित्तं, उपक्कमो, तेन मरणन्ति।  
अदिन्नस्स आदानं अदिन्नादानं, परसंहरणं, थेय्यं, चोरिकाति वुत्तं होति। तत्थ अदिन्नन्ति परपरिग्गहितं, यत्थ परो यथाकामकारितं आपज्जन्तो अदण्डारहो अनुपवज्जो च होति, तस्मिं परपरिग्गहिते परपरिग्गहितसञ्ञिनो तदादायकउपक्कमसमुट्ठापिका कायवचीद्वारानं अञ्ञतरद्वारप्पवत्ता थेय्यचेतना अदिन्नादानं। तं हीने परसन्तके अप्पसावज्जं, पणीते महासावज्जं। कस्मा? वत्थुपणीतताय। वत्थुसमत्ते सति गुणाधिकानं सन्तके वत्थुस्मिं महासावज्जं, तं तं गुणाधिकं उपादाय ततो ततो हीनगुणस्स सन्तके वत्थुस्मिं अप्पसावज्जं। तस्स पञ्च सम्भारा – परपरिग्गहितं, परपरिग्गहितसञ्ञिता थेय्यचित्तं, उपक्कमो, तेन हरणन्ति।  
कामेसूति मेथुनसमाचारेसु। मिच्छाचारोति एकन्तनिन्दितो लामकाचारो। लक्खणतो पन असद्धम्माधिप्पायेन कायद्वारप्पवत्ता अगमनीयट्ठानवीतिक्कमचेतना कामेसु मिच्छाचारो।  
तत्थ अगमनीयट्ठानं नाम पुरिसानं ताव मातुरक्खिता, पितुरक्खिता, मातापितुरक्खिता, भातुरक्खिता, भगिनिरक्खिता, ञातिरक्खिता, गोत्तरक्खिता, धम्मरक्खिता, सारक्खा, सपरिदण्डाति मातुरक्खितादयो दस, धनक्कीता, छन्दवासिनी, भोगवासिनी, पटवासिनी, ओदपत्तकिनी, ओभतचुम्बटा, दासी च, भरिया च, कम्मकारी च भरिया च, धजाहटा मुहुत्तिकाति धनक्कीतादयो दसाति वीसति इत्थियो। इत्थीसु पन द्विन्नं सारक्खसपरिदण्डानं दसन्नञ्च धनक्कीतादीनन्ति द्वादसन्नं इत्थीनं अञ्ञे पुरिसा, इदं अगमनीयट्ठानं नाम।  
सो पनेस मिच्छाचारो सीलादिगुणरहिते अगमनीयट्ठाने अप्पसावज्जो, सीलादिगुणसम्पन्ने महासावज्जो। तस्स चत्तारो सम्भारा – अगमनीयवत्थु, तस्मिं सेवनचित्तं, सेवनपयोगो, मग्गेनमग्गपटिपत्तिअधिवासनन्ति।  
मुसाति विसंवादनपुरेक्खारस्स अत्थभञ्जको वचीपयोगो, कायपयोगो वा। विसंवादनाधिप्पायेन पनस्स परविसंवादककायवचीपयोगसमुट्ठापिका चेतना मुसावादो। अपरो नयो – मुसाति अभूतं अतच्छं वत्थु। वादोति तस्स भूततो तच्छतो विञ्ञापनं। लक्खणतो पन अतथं वत्थुं तथतो परं विञ्ञापेतुकामस्स तथाविञ्ञत्तिसमुट्ठापिका चेतना मुसावादो। सो यमत्थं भञ्जति, तस्स अप्पताय अप्पसावज्जो, महन्तताय महासावज्जो। अपिच गहट्ठानं अत्तनो सन्तकं अदातुकामताय नत्थीतिआदिनयप्पवत्तो अप्पसावज्जो, सक्खिना हुत्वा अत्थभञ्जनत्थं वुत्तो महासावज्जो। पब्बजितानं अप्पकम्पि तेलं वा सप्पिं वा लभित्वा हसाधिप्पायेन ‘‘अज्ज गामे तेलं नदी मञ्ञे सन्दती’’ति पूरणकथानयेन पवत्तो अप्पसावज्जो, अदिट्ठंयेव पन दिट्ठन्तिआदिना नयेन वदन्तानं महासावज्जो। तस्स चत्तारो सम्भारा – अतथं वत्थु, विसंवादनचित्तं, तज्जो वायामो, परस्स तदत्थविजाननन्ति।  
याय वाचाय यस्स तं वाचं भासति, तस्स हदये अत्तनो पियभावं, परस्स च सुञ्ञभावं करोति, सा पिसुणा वाचा। याय पन अत्तानम्पि परम्पि फरुसं करोति, या वाचा सयम्पि फरुसा नेव कण्णसुखा न हदयसुखा वा, अयं फरुसा वाचा। येन सम्फं पलपति निरत्थकं, सो सम्फप्पलापो। तेसं मूलभूता चेतनापि पिसुणावाचादिनाममेव लभति। सा एव च इध अधिप्पेताति।  
तत्थ संकिलिट्ठचित्तस्स परेसं वा भेदाय अत्तनो पियकम्यताय वा कायवचीपयोगसमुट्ठापिका चेतना पिसुणा वाचा। सा यस्स भेदं करोति, तस्स अप्पगुणताय अप्पसावज्जा, महागुणताय महासावज्जा। तस्सा चत्तारो सम्भारा – भिन्दितब्बो परो, ‘‘इति इमे नाना भविस्सन्ती’’ति भेदपुरेक्खारता वा ‘‘इति अहं पियो भविस्सामि विस्सासिको’’ति पियकम्यता वा, तज्जो वायामो, तस्स तदत्थविजाननन्ति। परे पन अभिन्ने कम्मपथभेदो नत्थि, भिन्नेयेव होति।  
परस्स मम्मच्छेदककायवचीपयोगसमुट्ठापिका एकन्तफरुसचेतना फरुसा वाचा। मम्मच्छेदकोपि पन पयोगो चित्तसण्हताय फरुसा वाचा न होति। मातापितरो हि कदाचि पुत्तके एवम्पि वदन्ति ‘‘चोरा वो खण्डाखण्डिकं करोन्तू’’ति। उप्पलपत्तम्पि च नेसं उपरि पतन्तं न इच्छन्ति। आचरियुपज्झाया च कदाचि निस्सितके एवं वदन्ति ‘‘किं इमे अहिरिका अनोत्तप्पिनो, निद्धमथ ने’’ति। अथ च नेसं आगमाधिगमसम्पत्तिं इच्छन्ति। यथा च चित्तसण्हताय फरुसा वाचा न होति, एवं वचनसण्हताय अफरुसा वाचापि न होति। न हि मारापेतुकामस्स ‘‘इमं सुखं सयापेथा’’ति वचनं अफरुसा वाचा होति, चित्तफरुसताय पनेसा फरुसा वाचाव। सा यं सन्धाय पवत्तिता, तस्स अप्पगुणताय अप्पसावज्जा, महागुणताय महासावज्जा। तस्सा तयो सम्भारा – अक्कोसितब्बो परो, कुपितचित्तं, अक्कोसनाति।  
अनत्थविञ्ञापिका कायवचीपयोगसमुट्ठापिका अकुसलचेतना सम्फप्पलापो। सो आसेवनमन्दताय अप्पसावज्जो, आसेवनमहन्तताय महासावज्जो। तस्स द्वे सम्भारा – भारतयुद्धसीताहरणादिनिरत्थककथापुरेक्खारता, तथारूपिकथाकथनञ्चाति। परे पन तं कथं अगण्हन्ते कम्मपथभेदो नत्थि, परेन सम्फप्पलापे गहितेयेव होति।  
अभिज्झायतीति अभिज्झा, परभण्डाभिमुखी हुत्वा तन्निन्नताय पवत्ततीति अत्थो। सा ‘‘अहो वत इदं ममस्सा’’ति एवं परभण्डाभिज्झायनलक्खणा, अदिन्नादानं विय अप्पसावज्जा महासावज्जा च। तस्स द्वे सम्भारा – परभण्डं, अत्तनो परिणामनञ्चाति। परभण्डवत्थुके हि लोभे उप्पन्नेपि न ताव कम्मपथभेदो होति, याव ‘‘अहो वत इदं ममस्सा’’ति अत्तनो न परिणामेति।  
हितसुखं ब्यापादयतीति ब्यापादो। सो परविनासाय मनोपदोसलक्खणो, फरुसा वाचा विय अप्पसावज्जो महासावज्जो च। तस्स द्वे सम्भारा – परसत्तो च, तस्स च विनासचिन्ताति। परसत्तवत्थुके हि कोधे उप्पन्नेपि न ताव कम्मपथभेदो होति, याव ‘‘अहो वतायं उच्छिज्जेय्य विनस्सेय्या’’ति तस्स विनासं न चिन्तेति।  
यथाभुच्चगहणाभावेन मिच्छा पस्सतीति मिच्छादिट्ठि। सा ‘‘नत्थि दिन्न’’न्तिआदिना नयेन विपरीतदस्सनलक्खणा, सम्फप्पलापो विय अप्पसावज्जा, महासावज्जा च। अपिच अनियता अप्पसावज्जा, नियता महासावज्जा। तस्सा द्वे सम्भारा – वत्थुनो च गहिताकारविपरीतता, यथा च तं गण्हाति, तथाभावेन तस्सूपट्ठानन्ति। तत्थ नत्थिकाहेतुकअकिरियदिट्ठीहि एव कम्मपथभेदो होति, न अञ्ञदिट्ठीहि।  
इमेसं पन दसन्नं अकुसलकम्मपथानं धम्मतो, कोट्ठासतो, आरम्मणतो, वेदनातो, मूलतोति पञ्चहाकारेहि विनिच्छयो वेदितब्बो।  
तत्थ धम्मतोति एतेसु हि सत्त पटिपाटिया चेतनाधम्माव होन्ति, अभिज्झादयो तयो चेतनासम्पयुत्ता।  
कोट्ठासतोति पटिपाटिया सत्त, मिच्छादिट्ठि चाति इमे अट्ठ कम्मपथा एव होन्ति, नो मूलानि। अभिज्झाब्यापादा कम्मपथा चेव मूलानि च। अभिज्झा हि मूलं पत्वा लोभो अकुसलमूलं होति, ब्यापादो दोसो अकुसलमूलं।  
आरम्मणतोति पाणातिपातो जीवितिन्द्रियारम्मणतो सङ्खारारम्मणो। अदिन्नादानं सत्तारम्मणं वा सङ्खारारम्मणं वा। मिच्छाचारो फोट्ठब्बवसेन सङ्खारारम्मणो, सत्तारम्मणोतिपि एके। मुसावादो सत्तारम्मणो वा सङ्खारारम्मणो वा। तथा पिसुणा वाचा। फरुसा वाचा सत्तारम्मणाव सम्फप्पलापो दिट्ठसुतमुतविञ्ञातवसेन सत्तारम्मणो वा सङ्खारारम्मणो वा। तथा अभिज्झा। ब्यापादो सत्तारम्मणोव। मिच्छादिट्ठि तेभूमकधम्मवसेन सङ्खारारम्मणाव।  
वेदनातोति पाणातिपातो दुक्खवेदनो होति। किञ्चापि हि राजानो चोरं दिस्वा हसमानापि ‘‘गच्छथ भणे, मारेथ न’’न्ति वदन्ति, सन्निट्ठापकचेतना पन नेसं दुक्खसम्पयुत्ताव होति। अदिन्नादानं तिवेदनं। तञ्हि परभण्डं दिस्वा हट्ठतुट्ठस्स गण्हतो सुखवेदनं होति, भीततसितस्स गण्हतो दुक्खवेदनं, तथा विपाकनिस्सन्दफलानि पच्चवेक्खन्तस्स। गहणकाले मज्झत्तभावे ठितस्स पन गण्हतो अदुक्खमसुखवेदनं होति। मिच्छाचारो सुखमज्झत्तवसेन द्विवेदनो, सन्निट्ठापकचित्ते पन मज्झत्तवेदनो न होति। मुसावादो अदिन्नादाने वुत्तनयेनेव तिवेदनो, तथा पिसुणा वाचा। फरुसा वाचा दुक्खवेदना। सम्फप्पलापो तिवेदनो। परेसु हि साधुकारं देन्तेसु चेलादीनि उक्खिपन्तेसु हट्ठतुट्ठस्स सीताहरणभारतयुद्धादीनि कथनकाले सो सुखवेदनो होति, पठमं दिन्नवेतनेन एकेन पच्छा आगन्त्वा ‘‘आदितो पट्ठाय कथेही’’ति वुत्ते ‘‘निरवसेसं यथानुसन्धिकं पकिण्णककथं कथेस्सामि नु खो, नो’’ति दोमनस्सितस्स कथनकाले दुक्खवेदनो होति, मज्झत्तस्स कथयतो अदुक्खमसुखवेदनो होति। अभिज्झा सुखमज्झत्तवसेन द्विवेदना, तथा मिच्छादिट्ठि। ब्यापादो दुक्खवेदनो।  
मूलतोति पाणातिपातो दोसमोहवसेन द्विमूलको होति, अदिन्नादानं दोसमोहवसेन वा लोभमोहवसेन वा, मिच्छाचारो लोभमोहवसेन, मुसावादो दोसमोहवसेन वा लोभमोहवसेन वा। तथा पिसुणा वाचा सम्फप्पलापो च। फरुसा वाचा दोसमोहवसेन, अभिज्झा मोहवसेन एकमूला, तथा ब्यापादो। मिच्छादिट्ठि लोभमोहवसेन द्विमूलाति।  
अकुसलकम्मपथकथा निट्ठिता।  
पाणातिपातादीहि पन विरतियो, अनभिज्झाअब्यापादसम्मादिट्ठियो चाति इमे दस कुसलकम्मपथा नाम। पाणातिपातादीहि एताय विरमन्ति, सयं वा विरमति, विरमणमत्तमेव वा एतन्ति विरति। या पाणातिपातादीहि विरमन्तस्स कुसलचित्तसम्पयुत्ता विरति, सा पभेदतो तिविधा होति सम्पत्तविरति समादानविरति समुच्छेदविरतीति। तत्थ असमादिन्नसिक्खापदानं अत्तनो जातिवयबाहुसच्चादीनि पच्चवेक्खित्वा ‘‘अयुत्तं अम्हाकं एवरूपं पापं कातु’’न्ति सम्पत्तवत्थुं अवीतिक्कमन्तानं उप्पज्जमाना विरति सम्पत्तविरति नाम। समादिन्नसिक्खापदानं पन सिक्खापदसमादाने च ततुत्तरि च अत्तनो जीवितम्पि परिच्चजित्वा वत्थुं अवीतिक्कमन्तानं उप्पज्जमाना विरति समादानविरति नाम। अरियमग्गसम्पयुत्ता पन विरति समुच्छेदविरति नाम, यस्सा उप्पत्तितो पभुति अरियपुग्गलानं ‘‘पाणं घातेस्सामा’’तिआदिचित्तम्पि न उप्पज्जतीति।  
इदानि अकुसलकम्मपथानं विय इमेसं कुसलकम्मपथानं धम्मतो, कोट्ठासतो, आरम्मणतो, वेदनातो, मूलतोति पञ्चहाकारेहि विनिच्छयो वेदितब्बो।  
तत्थ धम्मतोति एतेसुपि पटिपाटिया सत्त चेतनापि वट्टन्ति विरतियोपि, अन्ते तयो चेतनासम्पयुत्ताव।  
कोट्ठासतोति पटिपाटिया सत्त कम्मपथा एव, नो मूलानि, अन्ते तयो कम्मपथा चेव मूलानि च। अनभिज्झा हि मूलं पत्वा अलोभो कुसलमूलं होति, अब्यापादो अदोसो कुसलमूलं, सम्मादिट्ठि अमोहो कुसलमूलं।  
आरम्मणतोति पाणातिपातादीनं आरम्मणानेव एतेसं आरम्मणानि। वीतिक्कमितब्बतोयेव हि वेरमणी नाम होति। यथा पन निब्बानारम्मणो अरियमग्गो किलेसे पजहति, एवं जीवितिन्द्रियादिआरम्मणापेते कम्मपथा पाणातिपातादीनि दुस्सील्यानि पजहन्तीति।  
वेदनातोति सब्बे सुखवेदना वा होन्ति मज्झत्तवेदना वा। कुसलं पत्वा हि दुक्खा वेदना नाम नत्थि।  
मूलतोति पटिपाटिया सत्त ञाणसम्पयुत्तचित्तेन विरमन्तस्स अलोभअदोसअमोहवसेन तिमूला होन्ति। ञाणविप्पयुत्तचित्तेन विरमन्तस्स अलोभादोसवसेन द्विमूला। अनभिज्झा ञाणसम्पयुत्तचित्तेन विरमन्तस्स अदोसअमोहवसेन द्विमूला। ञाणविप्पयुत्तचित्तेन विरमन्तस्स अदोसवसेन एकमूला। अलोभो पन अत्तनाव अत्तनो मूलं न होति। अब्यापादेपि एसेव नयो। सम्मादिट्ठि अलोभादोसवसेन द्विमूलावाति।  
कुसलकम्मपथकथा निट्ठिता।  
४१.  
एवं दसकुसलकम्मपथवसेन सीलं दस्सेत्वा इदानि नेक्खम्मादीनं अरहत्तमग्गपरियोसानानं सत्ततिंसधम्मानं वसेन दस्सेतुं नेक्खम्मेन कामच्छन्दं संवरट्ठेन सीलं, अवीतिक्कमट्ठेन सीलन्तिआदिमाह। तत्थ यस्मा नेक्खम्मेन कामच्छन्दं संवरति न वीतिक्कमति, तस्मा नेक्खम्मं सीलन्ति अधिप्पायो। पच्चत्तत्थे वा करणवचनं, नेक्खम्मन्ति अत्थो। एस नयो सेसेसु। पाळियं पन नेक्खम्मअब्यापादे दस्सेत्वा हेट्ठा वुत्तनयत्ता सेसं सङ्खिपित्वा अन्ते अरहत्तमग्गोयेव दस्सितो।  
एवं संवरअवीतिक्कमवसेन सीलं दस्सेत्वा इदानि तेसंयेव द्विन्नं पभेददस्सनत्थं पञ्च सीलानि पाणातिपातस्स पहानं सीलन्तिआदिमाह। एत्थ च पाणातिपातस्स पहानं सीलं, पाणातिपाता वेरमणी सीलं, पाणातिपातस्स पटिपक्खचेतना सीलं, पाणातिपातस्स संवरो सीलं, पाणातिपातस्स अवीतिक्कमो सीलन्ति योजना कातब्बा। पहानन्ति च कोचि धम्मो नाम नत्थि अञ्ञत्र वुत्तप्पकारानं पाणातिपातादीनं अनुप्पादमत्ततो। यस्मा पन तं तं पहानं तस्स तस्स कुसलस्स धम्मस्स पतिट्ठानट्ठेन उपधारणं होति, विप्पकिण्णसभावाकरणेन च समोधानं, तस्मा पुब्बे वुत्तेनेव उपधारणसमोधानसङ्खातेन सीलनट्ठेन सीलन्ति वुत्तं। इतरे चत्तारो धम्मा ततो ततो वेरमणिवसेन तस्स तस्स संवरवसेन तदुभयसम्पयुत्तचेतनावसेन तं तं अवीतिक्कमन्तस्स अवीतिक्कमवसेन च चेतसो पवत्तिसभावं सन्धाय वुत्ता।  
अथ वा पहानम्पि धम्मतो अत्थियेव। कथं? पहीयते अनेन पाणातिपातादिपटिपक्खो, पजहति वा तं पटिपक्खन्ति पहानं। किं तं? सब्बेपि कुसला खन्धा। अञ्ञे पन आचरिया ‘‘नेक्खम्मादीसुपि ‘वेरमणी सील’न्ति वचनमत्तं गहेत्वा सब्बकुसलेसुपि नियतयेवापनकभूता विरति नाम अत्थी’’ति वदन्ति, न तथा इधाति। एवमिमेहि पहानादीहि पञ्चहि पदेहि विसेसेत्वा परियन्तापरियन्तसीलद्वये अपरियन्तसीलमेव वुत्तं। तस्मा एव हि एवरूपानि सीलानि चित्तस्स अविप्पटिसाराय संवत्तन्ति…पे॰… सच्छिकातब्बं सच्छिकरोन्तो सिक्खतीति वुत्तं।  
तत्थ अविप्पटिसाराय संवत्तन्तीति ‘‘संवरो अविप्पटिसारत्थाया’’ति (परि॰ ३६६) च ‘‘अविप्पटिसारत्थानि खो, आनन्द, कुसलानि सीलानि अविप्पटिसारानिसंसानी’’ति (अ॰ नि॰ १०.१; ११.१) च वचनतो अविप्पटिसारत्थाय संवत्तन्ति। ‘‘अविप्पटिसारो पामोज्जत्थाया’’ति (परि॰ ३६६) च ‘‘योनिसो मनसिकरोतो पामोज्जं जायती’’ति (पटि॰ म॰ १.७४) च वचनतो पामोज्जाय संवत्तन्ति। ‘‘पामोज्जं पीतत्थाया’’ति (परि॰ ३६६) च ‘‘पमुदितस्स पीति जायती’’ति (अ॰ नि॰ ५.२६; सं॰ नि॰ ५.३७६; दी॰ नि॰ ३.३२२) च वचनतो पीतिया संवत्तन्ति। ‘‘पीति पस्सद्धत्थाया’’ति (परि॰ ३६६) च ‘‘पीतिमनस्स कायो पस्सम्भती’’ति (अ॰ नि॰ ५.२६; सं॰ नि॰ ५.३७६; दी॰ नि॰ ३.३२२) च वचनतो पस्सद्धिया संवत्तन्ति। ‘‘पस्सद्धि सुखत्थाया’’ति (परि॰ ३६६) च ‘‘पस्सद्धकायो सुखं वेदेती’’ति (अ॰ नि॰ ५.२६; सं॰ नि॰ ५.३७६; दी॰ नि॰ ३.३२२) च वचनतो सोमनस्साय संवत्तन्ति। चेतसिकं सुखञ्हि सोमनस्सन्ति वुच्चति। आसेवनायाति भुसा सेवना आसेवना। कस्स आसेवना? अनन्तरं सोमनस्सवचनेन सुखस्स वुत्तत्ता सुखं सिद्धं। ‘‘सुखिनो चित्तं समाधियती’’ति (अ॰ नि॰ ५.२६; सं॰ नि॰ ५.३७६; दी॰ नि॰ ३.३२२) च वचनतो तेन सुखेन समाधि सिद्धो होति। एवं सिद्धस्स समाधिस्स आसेवना। तस्स समाधिस्स आसेवनाय संवत्तन्ति, पगुणबलवभावाय संवत्तन्तीति अत्थो। भावनायाति तस्सेव समाधिस्स वुद्धिया। बहुलीकम्मायाति तस्सेव समाधिस्स पुनप्पुनं किरियाय। अविप्पटिसारादिपवत्तिया मूलकारणं हुत्वा समाधिस्स सद्धिन्द्रियादिअलङ्कारसाधनेन अलङ्काराय संवत्तन्ति। अविप्पटिसारादिकस्स समाधिसम्भारस्स साधनेन परिक्खाराय संवत्तन्ति। ‘‘ये च खो इमे पब्बजितेन जीवितपरिक्खारा समुदानेतब्बा’’तिआदीसु (म॰ नि॰ १.१९२) विय हि एत्थ सम्भारत्थो परिक्खारसद्दो। ‘‘रथो सीलपरिक्खारो, झानक्खो चक्कवीरियो’’तिआदीसु (सं॰ नि॰ ३.५४) पन अलङ्कारत्थो। ‘‘सत्तहि नगरपरिक्खारेहि सुपरिक्खतं होती’’तिआदीसु (अ॰ नि॰ ७.६७) परिवारत्थो। इध पन अलङ्कारपरिवारानं विसुं आगतत्ता सम्भारत्थोति वुत्तं। सम्भारत्थो च पच्चयत्थोति। मूलकारणभावेनेव समाधिसम्पयुत्तफस्सादिधम्मसम्पत्तिसाधनेन परिवाराय संवत्तन्ति। समाधिस्स विपस्सनाय च पदट्ठानभावपापनेन वसीभावपापनेन च परिपुण्णभावसाधनतो पारिपूरिया संवत्तन्ति।  
एवं सीलूपनिस्सयेन सब्बाकारपरिपूरं समाधिं दस्सेत्वा इदानि ‘‘समाहिते चित्ते यथाभूतं जानाति पस्सति, यथाभूतं जानं पस्सं निब्बिन्दति, निब्बिन्दं विरज्जति, विरागा विमुच्चती’’ति (पटि॰ म॰ १.७३; दी॰ नि॰ ३.३५९) वचनतो सीलमूलकानि समाधिपदट्ठानानि यथाभूतञाणदस्सनादीनि दस्सेन्तो एकन्तनिब्बिदायातिआदिमाह। निब्बिदाय हि दस्सिताय तस्सा पदट्ठानभूतं यथाभूतञाणदस्सनं दस्सितमेव होति। तस्मिञ्हि असिद्धे निब्बिदा न सिज्झतीति। तानि पन वुत्तत्थानेव। यथाभूतञाणदस्सनं पनेत्थ सप्पच्चयनामरूपपरिग्गहो।  
एवं अमतमहानिब्बानपरियोसानं सीलप्पयोजनं दस्सेत्वा इदानि तस्स सीलस्स अधिसीलसिक्खाभावं तम्मूलका च अधिचित्तअधिपञ्ञासिक्खा दस्सेतुकामो एवरूपानं सीलानं संवरपारिसुद्धि अधिसीलन्तिआदिमाह। तत्थ संवरोयेव पारिसुद्धि संवरपारिसुद्धि। एवरूपानं अपरियन्तभूतानं विवट्टनिस्सितानं सीलानं संवरपारिसुद्धि विवट्टनिस्सितत्ता सेससीलतो अधिकं सीलन्ति अधिसीलन्ति वुच्चति। संवरपारिसुद्धिया ठितं चित्तन्ति एदिसाय सीलसंवरपारिसुद्धिया पतिट्ठितं चित्तं सुट्ठु अविप्पटिसारादीनं आवहनतो न विक्खेपं गच्छति, समाधिस्मिं पतिट्ठातीति अत्थो। अविक्खेपोयेव पारिसुद्धि अविक्खेपपारिसुद्धि। सो सब्बमलविरहितो निब्बेधभागियो समाधि सेससमाधितो अधिकत्ता अधिचित्तन्ति वुच्चति। चित्तसीसेन हेत्थ समाधि निद्दिट्ठो। संवरपारिसुद्धिं सम्मा पस्सतीति परिसुद्धं सीलसंवरं ञातपरिञ्ञावसेन तीरणपरिञ्ञावसेन च सम्मा पस्सति, एवमेव अविक्खेपपारिसुद्धिसङ्खातं परिसुद्धं समाधिं सम्मा पस्सति। एवं पस्सतो चस्स दस्सनसङ्खाता पारिसुद्धि दस्सनपारिसुद्धि। सायेव सेसपञ्ञाय अधिकत्ता अधिपञ्ञाति वुच्चति। यो तत्थाति यो तत्थ संवरअविक्खेपदस्सनेसु। संवरट्ठोति संवरभावो। एवमेव अविक्खेपट्ठदस्सनट्ठा च वेदितब्बा। अधिसीलमेव सिक्खा अधिसीलसिक्खा। एवं इतरापि वेदितब्बा।  
एवं तिस्सो सिक्खायो दस्सेत्वा इदानि तासं पारिपूरिक्कमं दस्सेतुं इमा तिस्सो सिक्खायो आवज्जन्तो सिक्खतीतिआदिमाह। तस्सत्थो – पच्चेकं परिपूरेतुं आवज्जन्तोपि सिक्खति नाम, आवज्जेत्वा ‘‘अयं नाम सिक्खा’’ति जानन्तोपि सिक्खति नाम, जानित्वा पुनप्पुनं पस्सन्तोपि सिक्खति नाम, पस्सित्वा यथादिट्ठं पच्चवेक्खन्तोपि सिक्खति नाम, पच्चवेक्खित्वा तत्थेव चित्तं अचलं कत्वा पतिट्ठपेन्तोपि सिक्खति नाम, तंतंसिक्खासम्पयुत्तसद्धावीरियसतिसमाधिपञ्ञाहि सकसककिच्चं करोन्तोपि सिक्खति नाम, अभिञ्ञेय्याभिजाननादिकालेपि तं तं किच्चं करोन्तो तिस्सोपि सिक्खायो सिक्खति नामाति । पुन पञ्च सीलानीतिआदीनि वुत्तत्थानेव। अरहत्तमग्गेन सब्बकिलेसानन्तिआदीसु पन अरहन्तानं सुट्ठु विप्पटिसारादिअभावतो आसेवनादिभावतो च तानि पदानि युज्जन्तेव। एकन्तनिब्बिदायातिआदीनि पन सतिपट्ठानसम्मप्पधानानि विय मग्गक्खणेयेव योजेतब्बानि।  
४२.  
संवरपारिसुद्धिं सम्मा पस्सति, अविक्खेपपारिसुद्धिं सम्मा पस्सतीति इदं पन वचनद्वयं फलसमापत्तत्थाय विपस्सनावसेन योजेतब्बं, दुतियवचनं पन निरोधसमापत्तत्थाय विपस्सनावसेनापि युज्जति। आवज्जन्तो सिक्खतीतिआदीसु पञ्चसु वचनेसु अरहतो सिक्खितब्बाभावेपि असेक्खसीलक्खन्धादिसभावतो ‘‘सिक्खती’’ति वुत्तन्ति वेदितब्बं। सद्धाय अधिमुच्चन्तो सिक्खतीतिआदीनि पन मग्गक्खणञ्ञेव सन्धाय वुत्तानि। अञ्ञानिपि उपचारप्पनाविपस्सनामग्गवसेन वुत्तानि वचनानि यथायोगं योजेतब्बानीति।  
सीलमयञाणनिद्देसवण्णना निट्ठिता।  
३. समाधिभावनामयञाणनिद्देसवण्णना  
४३. समाधिभावनामयञाणनिद्देसे आदितो ताव एककतो पट्ठाय याव दसका समाधिप्पभेदं दस्सेन्तो एको समाधीतिआदिमाह। तत्थ चित्तस्स एकग्गताति नानारम्मणविक्खेपाभावतो एकं आरम्मणं अग्गं उत्तमं अस्साति एकग्गो, एकग्गस्स भावो एकग्गता। सा पन एकग्गता चित्तस्स, न सत्तस्साति दस्सनत्थं ‘‘चित्तस्सा’’ति वुत्तं। दुके लोकियोति लोको वुच्चति लुज्जनपलुज्जनट्ठेन वट्टं, तस्मिं परियापन्नभावेन लोके नियुत्तोति लोकियो। लोकुत्तरोति उत्तिण्णोति उत्तरो, लोके अपरियापन्नभावेन लोकतो उत्तरोति लोकुत्तरो। तिके सवितक्को च सो सविचारो चाति सवितक्कसविचारो। एवं अवितक्कअविचारो। वितक्कविचारेसु विचारोव मत्ता पमाणं एतस्साति विचारमत्तो, विचारतो उत्थरि वितक्केन सद्धिं सम्पयोगं न गच्छतीति अत्थो। अवितक्को च सो विचारमत्तो चाति अवितक्कविचारमत्तो। तीसुपि विच्छेदं कत्वापि पठन्ति। चतुक्कपञ्चका वुत्तत्था । छक्के पुनप्पुनं उप्पज्जनतो सतियेव अनुस्सति, पवत्तितब्बट्ठानम्हियेव वा पवत्तत्ता सद्धापब्बजितस्स कुलपुत्तस्स अनुरूपा सतीतिपि अनुस्सति, बुद्धं आरब्भ उप्पन्ना अनुस्सति बउद्धानुस्सति। अरहतादिबुद्धगुणारम्मणाय सतिया एतं अधिवचनं। तस्सा बुद्धानुस्सतिया वसेन चित्तस्स एकग्गतायेव उद्धच्चसङ्खातस्स विक्खेपस्स पटिपक्खभावतो न विक्खेपोति अविक्खेपो। धम्मं आरब्भ उप्पन्ना अनुस्सति धम्मानुस्सति। स्वाक्खाततादिधम्मगुणारम्मणाय सतिया एतं अधिवचनं। सङ्घं आरब्भ उप्पन्ना अनुस्सति सङ्घानुस्सति। सुप्पटिपन्नतादिसङ्घगुणारम्मणाय सतिया एतं अधिवचनं । सीलं आरब्भ उप्पन्ना अनुस्सति सीलानुस्सति। अत्तनो अखण्डतादिसीलगुणारम्मणाय सतिया एतं अधिवचनं। चागं आरब्भ उप्पन्ना अनुस्सति चागानुस्सति। अत्तनो मुत्तचागतादिचागगुणारम्मणाय सतिया एतं अधिवचनं। देवता आरब्भ उप्पन्ना अनुस्सति देवतानुस्सति। देवता सक्खिट्ठाने ठपेत्वा अत्तनो सद्धादिगुणारम्मणाय सतिया एतं अधिवचनं।  
सत्तके समाधिकुसलताति एकविधादिभेदेन अनेकभेदे समाधिम्हि ‘‘अयमेवंविधो समाधि, अयमेवंविधो समाधी’’ति छेकभावो। समाधिपरिच्छेदकपञ्ञायेतं अधिवचनं। समाधिउप्पादनविधानेपि छेकभावो समाधिकुसलता।  
समाधिस्स समापत्तिकुसलताति उप्पादितस्स समाधिस्स समापज्जने छेकभावो। एतेन समापज्जनवसिता वुत्ता होति।  
समाधिस्स ठितिकुसलताति समापन्नस्स समाधिस्स सन्ततिवसेन यथारुचि ठपने छेकभावो। एतेन अधिट्ठानवसिता वुत्ता होति। अथ वा निमित्तग्गहणेन चस्स पुन ते आकारे सम्पादयतो अप्पनामत्तमेव इज्झति, न चिरट्ठानं। चिरट्ठानं पन समाधिपरिपन्थानं धम्मानं सुविसोधितत्ता होति। यो हि भिक्खु कामादीनवपच्चवेक्खणादीहि कामच्छन्दं न सुट्ठु विक्खम्भेत्वा, कायपस्सद्धिवसेन कायदुट्ठुल्लं न सुप्पटिप्पस्सद्धं कत्वा, आरम्भधातुमनसिकारादिवसेन थिनमिद्धं न सुट्ठु पटिविनोदेत्वा, समथनिमित्तमनसिकारादिवसेन उद्धच्चकुक्कुच्चं न सुट्ठु समूहतं कत्वा, अञ्ञेपि समाधिपरिपन्थे धम्मे न सुट्ठु विसोधेत्वा झानं समापज्जति, सो अविसोधितं आसयं पविट्ठभमरो विय, असुद्धं उय्यानं पविट्ठराजा विय च खिप्पमेव निक्खमति। यो पन समाधिपरिपन्थे धम्मे सुट्ठु विसोधेत्वा झानं समापज्जति, सो सुविसोधितं आसयं पविट्ठभमरो विय, सुपरिसुद्धं उय्यानं पविट्ठराजा विय च सकलम्पि दिवसभागं अन्तोसमापत्तियंयेव होति। तेनाहु पोराणा –  
‘‘कामेसु छन्दं पटिघं विनोदये, उद्धच्चथीनं विचिकिच्छपञ्चमं।  
विवेकपामोज्जकरेन चेतसा, राजाव सुद्धन्तगतो तहिं रमे’’ति ॥  
तस्मा ‘‘चिरट्ठितिकामेन पारिपन्थिकधम्मे सोधेत्वा झानं समापज्जितब्ब’’न्ति वुत्तत्ता तं विधिं सम्पादेत्वा समाधिस्स चिरट्ठितिकरणे छेकभावोति वुत्तं होति।  
समाधिस्स वुट्ठानकुसलताति सन्ततिवसेन यथारुचि पवत्तस्स समाधिस्स यथापरिच्छिन्नकालेयेव वुट्ठानेन समाधिस्स वुट्ठाने छेकभावो। ‘‘यस्स हि धम्मं पुरिसो विजञ्ञा’’तिआदीसु (जा॰ १.१०.१५२) विय निस्सक्कत्थे वा सामिवचनं कतन्ति वेदितब्बन्ति। एतेन वुट्ठानवसिता वुत्ता होति।  
समाधिस्स कल्लताकुसलताति अगिलानभावो अरोगभावो कल्लता। गिलानो हि अकल्लकोति वुच्चति। विनयेपि वुत्तं ‘‘नाहं, भन्ते, अकल्लको’’ति (पारा॰ १५१)। अनङ्गणसुत्तवत्थसुत्तेसु (म॰ नि॰ १.५७ आदयो, ७० आदयो) वुत्तानं झानपटिलाभपच्चनीकानं पापकानं इच्छावचरानं अभावेन च अभिज्झादीनं चित्तस्स उपक्किलेसानं विगमेन च समाधिस्स अगिलानभावकरणे छेकभावो समाधिस्स कल्लताकुसलता, किलेसगेलञ्ञरहितभावे कुसलताति वुत्तं होति। अथ वा कल्लताति कम्मञ्ञता कम्मञ्ञतापरियायत्ता कल्लवचनस्स। ‘‘या चित्तस्स अकल्लता अकम्मञ्ञता’’ति (ध॰ स॰ ११६२) हि वुत्तं ‘‘कल्लचित्तं मुदुचित्तं विनीवरणचित्त’’न्ति (दी॰ नि॰ १.२९८; म॰ नि॰ २.३९५; महाव॰ २६) च। एत्थ कल्लसद्दो कम्मञ्ञत्थो। तस्मा कसिणानुलोमतो कसिणपटिलोमतो कसिणानुलोमपटिलोमतो झानानुलोमतो झानपटिलोमतो झानानुलोमपटिलोमतो झानुक्कन्तिकतो कसिणुक्कन्तिकतो झानकसिणुक्कन्तिकतो अङ्गसङ्कन्तितो आरम्मणसङ्कन्तितो अङ्गारम्मणसङ्कन्तितो अङ्गववत्थानतो आरम्मणववत्थानतोति इमेहि चुद्दसहि आकारेहि, अङ्गारम्मणववत्थानतोति इमिना सह पञ्चदसहि वा आकारेहि चित्तपरिदमनेन समाधिस्स कम्मञ्ञभावकरणे कुसलभावोति वुत्तं होति।  
समाधिस्स गोचरकुसलताति समाधिस्स गोचरेसु कसिणादीसु आरम्मणेसु तं तं झानं समापज्जितुकामताय यथारुचि आवज्जनकरणवसेन तेसु आरम्मणेसु छेकभावो। एतेन कसिणावज्जनवसेन आवज्जनवसिता वुत्ता होति। अथ वा तस्मिं तस्मिं दिसाभागे कसिणफरणवसेन एवं फुट्ठस्स कसिणस्स चिरट्ठानवसेन च समाधिस्स गोचरेसु छेकभावो।  
समाधिस्स अभिनीहारकुसलताति एकत्तनयेन हेट्ठाहेट्ठासमाधिं उपरूपरिसमाधिभावूपनयनेन अभिनीहरणे अभिनिन्नामने छेकभावो। उपचारज्झानञ्हि वसिप्पत्तं पठमज्झानत्थाय विपस्सनत्थाय वा अभिनीहरति, एवं पठमज्झानादीनि दुतियज्झानादिअत्थाय विपस्सनत्थाय वा, चतुत्थज्झानं अरूपसमापत्तत्थाय अभिञ्ञत्थाय विपस्सनत्थाय वा, आकासानञ्चायतनादयो विञ्ञाणञ्चायतनादिअत्थाय विपस्सनत्थाय वा अभिनीहरतीति एवं समाधिस्स तत्थ तत्थ अभिनीहारकुसलता। यस्मा पन कुसलता नाम पञ्ञा, सा समाधि न होति, तस्मा समाधिपरिणायकपञ्ञावसेन सत्तविधो समाधि वुत्तोति वेदितब्बो।  
केचि पन आचरिया ‘‘समाधिकुसलताति येन मनसिकारेन चित्तं न विक्खिपति, तत्थ कुसलता। समापत्तिकुसलताति येन मनसिकारेन समापज्जन्तस्स झानङ्गानि पातुभवन्ति, तत्थ कुसलता। ठितिकुसलताति येन मनसिकारेन अप्पितो समाधि न विक्खिपति, तत्थ कुसलता। वुट्ठानकुसलताति नीवरणवुट्ठानं जानाति पठमज्झाने, अङ्गवुट्ठानं जानाति तीसु झानेसु, आरम्मणवुट्ठानं जानाति अरूपसमापत्तीसु, विक्खेपवुट्ठानं जानाति विसयाधिमत्तेसु, सच्छन्दवुट्ठानं जानाति परियन्तकाले च अवसानकरणीयकाले च। कल्लताकुसलताति चित्तफासुताय सरीरफासुताय आहारफासुताय सेनासनफासुताय पुग्गलफासुताय च समाधिस्स कल्लता होतीति जानाति। गोचरकुसलताति आरम्मणस्स परिच्छेदं कातुं जानाति, दिसाफरणं कातुं जानाति, वड्ढेतुं जानाति। अभिनीहारकुसलताति तत्थ तत्थ सम्मा मनसिकारेन चित्तं अभिनीहरति अभिनिन्नामेति, उपचारे वसिप्पत्ते पठमज्झाने अभिनीहरति, एवं उपरूपरिझानेसु अभिञ्ञासु अरूपसमापत्तीसु विपस्सनासु च अभिनीहरति। एवं तत्थ तत्थ अभिनीहारकुसलता’’ति एवमेतेसं पदानं अत्थं वण्णयन्ति।  
अट्ठकं वुत्तत्थमेव। नवके रूपावचरोति ‘‘कतमे धम्मा रूपावचरा? हेट्ठतो ब्रह्मपारिसज्जं परियन्तं करित्वा उपरितो अकनिट्ठे देवे अन्तोकरित्वा’’तिआदिना (ध॰ स॰ १२८९) नयेन वुत्तेसु रूपावचरधम्मेसु परियापन्नो। तत्रायं वचनत्थो – रूपक्खन्धसङ्खातं रूपं एत्थ अवचरति, न कामोति रूपावचरो। रूपक्खन्धोपि हि रूपन्ति वुच्चति ‘‘रूपक्खन्धो रूप’’न्तिआदीसु (यम॰ १.खन्धयमक.२) विय। सो पन ब्रह्मपारिसज्जब्रह्मपुरोहितमहाब्रह्मानं परित्ताभअप्पमाणाभआभस्सरानं परित्तसुभअप्पमाणसुभसुभकिण्हानं असञ्ञसत्तवेहप्फलानं अविहातप्पसुदस्ससुदस्सीअकनिट्ठानञ्च वसेन सोळसविधो पदेसो। सो रूपावचरसङ्खातो पदेसो उत्तरपदलोपं कत्वा ‘‘रूप’’न्ति वुच्चति, तस्मिं रूपे अवचरतीति रूपावचरो। रूपभवो वा रूपं, तस्मिं अवचरतीति रूपावचरं। किञ्चापि हि एसो समाधि कामभवेपि अवचरति, यथा पन सङ्गामे अवचरणतो सङ्गामावचरोति लद्धनामो नागो नगरे चरन्तोपि सङ्गामावचरोति वुच्चति, थलचरा जलचरा च पाणिनो अथले अजले च ठितापि थलचरा जलचराति वुच्चन्ति, एवमयं अञ्ञत्थ अवचरन्तोपि रूपावचरोति वुत्तो। अपिच रूपभवसङ्खाते रूपे पटिसन्धिं अवचारेतीतिपि रूपावचरो। हीनोति लामको। हीनुत्तमानं मज्झे भवो मज्झो। मज्झिमोतिपि पाठो, सोयेवत्थो। पधानभावं नीतो पणीतो, उत्तमोति अत्थो। एते पन आयूहनवसेन वेदितब्बा। यस्स हि आयूहनक्खणे छन्दो वा हीनो होति वीरियं वा चित्तं वा वीमंसा वा, सो हीनो नाम। यस्स ते धम्मा मज्झिमा, सो मज्झिमो। यस्स पणीता, सो पणीतो। उप्पादितमत्तो वा हीनो, नातिसुभावितो मज्झिमो, अतिसुभावितो वसिप्पत्तो पणीतो। अरूपावचरो रूपावचरे वुत्तनयानुसारेन वेदितब्बो।  
सुञ्ञतो समाधीतिआदीसु ‘‘सब्बे सङ्खारा अनिच्चा दुक्खा अनत्ता’’ति विपस्सनापटिपाटिया विपस्सन्तस्स अनत्तानुपस्सनाय मग्गवुट्ठाने जाते यस्मा सा विपस्सना अत्तविरहितेसु सङ्खारेसु सुञ्ञतो पवत्ता, तस्मा सुञ्ञता नाम होति। ताय सिद्धो अरियमग्गसमाधि सुञ्ञतो समाधि नाम होति, सुञ्ञतवसेन पवत्तसमाधीति अत्थो। विपस्सनाय पवत्ताकारेन हि सो पवत्तति। अनिच्चानुपस्सनाय मग्गवुट्ठाने जाते यस्मा सा विपस्सना निच्चनिमित्तपटिपक्खवसेन पवत्ता, तस्मा अनिमित्ता नाम होति। ताय सिद्धो अरियमग्गसमाधि अनिमित्तो समाधि नाम होति, निच्चनिमित्तविरहितो समाधीति अत्थो। विपस्सनाय पवत्ताकारेन हि सो पवत्तति। दुक्खानुपस्सनाय मग्गवुट्ठाने जाते यस्मा सा विपस्सना पणिधिपटिपक्खवसेन पवत्ता, तस्मा अप्पणिहिता नाम होति। ताय सिद्धो अरियमग्गसमाधि अप्पणिहितो समाधि नाम होति, पणिधिविरहितो समाधीति अत्थो। विपस्सनाय पवत्ताकारेन हि सो पवत्तति। तादिसा एव तयो फलसमाधयोपि एतेहियेव तीहि समाधीहि गहिता होन्तीति वेदितब्बा। लोकुत्तरसमाधीनं पन पणीतत्ता हीनादिभेदो न उद्धटो।  
दसके उद्धुमातकसञ्ञावसेनातिआदीसु भस्ता विय वायुना उद्धं जीवितपरियादाना यथानुक्कमं समुग्गतेन सूनभावेन उद्धुमातत्ता उद्धुमातं, उद्धुमातमेव उद्धुमातकं, पटिकूलत्ता वा कुच्छितं उद्धुमातन्ति उद्धुमातकं। तथारूपस्स छवसरीरस्सेतं अधिवचनं। विनीलं वुच्चति विपरिभिन्नवण्णं, विनीलमेव विनीलकं, पटिकूलत्ता वा कुच्छितं विनीलन्ति विनीलकं। मंसुस्सदट्ठानेसु रत्तवण्णस्स, पुब्बसन्निचयट्ठानेसु सेतवण्णस्स, येभुय्येन च नीलवण्णस्स नीलट्ठाने नीलसाटकपारुतस्सेव छवसरीरस्सेतं अधिवचनं। परिभिन्नट्ठानेसु विस्सन्दमानपुब्बं विपुब्बं, विपुब्बमेव विपुब्बकं, पटिकूलत्ता वा कुच्छितं विपुब्बन्ति विपुब्बकं। तथारूपस्स छवसरीरस्सेतं अधिवचनं। विच्छिद्दं वुच्चति द्विधा छिन्दनेन अपधारितं, विच्छिद्दमेव विच्छिद्दकं, पटिकूलत्ता वा कुच्छितं विच्छिद्दन्ति विच्छिद्दकं। वेमज्झे छिन्नस्स छवसरीरस्सेतं अधिवचनं। इतो च एत्तो च विविधाकारेन सोणसिङ्गालादीहि खायितन्ति विक्खायितं, विखायितन्ति वत्तब्बे विक्खायितन्ति वुत्तं। विक्खायितमेव विक्खायितकं, पटिकूलत्ता वा कुच्छितं विक्खायितन्ति विक्खायितकं। तथारूपस्स छवसरीरस्सेतं अधिवचनं। विविधं खित्तं विक्खित्तं, विक्खित्तमेव विक्खित्तकं, पटिकूलत्ता वा कुच्छितं विक्खित्तन्ति विक्खित्तकं। अञ्ञेन हत्थं अञ्ञेन पादं अञ्ञेन सीसन्ति एवं ततो ततो खित्तस्स छवसरीरस्सेतं अधिवचनं। हतञ्च तं पुरिमनयेनेव विक्खित्तकञ्चाति हतविक्खित्तकं। काकपदाकारेन अङ्गपच्चङ्गेसु सत्थेन हनित्वा वुत्तनयेन विक्खित्तस्स छवसरीरस्सेतं अधिवचनं। लोहितं किरति विक्खिपति इतो चितो च पग्घरतीति लोहितकं। पग्घरितलोहितमक्खितस्स छवसरीरस्सेतं अधिवचनं। पुळवा वुच्चन्ति किमयो, पुळवे किरतीति पुळवकं। किमिपरिपुण्णस्स छवसरीरस्सेतं अधिवचनं। अट्ठियेव अट्ठिकं, पटिकूलत्ता वा कुच्छितं अट्ठीति अट्ठिकं। अट्ठिसङ्खलिकायपि एकट्ठिकस्सपि एतं अधिवचनं। इमानि च पन उद्धुमातकादीनि निस्साय उप्पन्ननिमित्तानम्पि निमित्तेसु पटिलद्धज्झानानम्पि एतानेव नामानि। इध पन उद्धुमातकनिमित्ते पटिकूलाकारगाहिका अप्पनावसेन उप्पन्ना सञ्ञा उद्धुमातकसञ्ञा, तस्सा उद्धुमातकसञ्ञाय वसेन उद्धुमातकसञ्ञावसेन। सेसेसुपि एसेव नयो। पञ्चपञ्ञास समाधीति एककादिवसेन वुत्ता।  
४४. एवं एककादिवसेन समाधिप्पभेदं दस्सेत्वा इदानि अञ्ञेनपि परियायेन समाधिं दस्सेतुकामो अपिचाति अञ्ञं परियायारम्भं दस्सेत्वा पञ्चवीसतीतिआदिमाह। तत्थ समाधिस्स समाधिट्ठाति समाधिस्स समाधिभावे सभावा, येहि सभावेहि सो समाधि होति, ते तस्मिं अत्था नाम। परिग्गहट्ठेन समाधीति सद्धादीहि इन्द्रियेहि परिग्गहितत्ता तस्मा परिग्गहितसभावेन समाधि। तानेव च इन्द्रियानि अञ्ञमञ्ञपरिवारानि होन्ति, भावनापारिपूरिया परिपुण्णानि च होन्ति। तस्मा परिवारट्ठेन परिपूरट्ठेन समाधि। तेसंयेव समाधिवसेन एकारम्मणमपेक्खित्वा एकग्गट्ठेन, नानारम्मणविक्खेपाभावमपेक्खित्वा अविक्खेपट्ठेन, लोकुत्तरस्सेव महता वीरियबलपग्गहेन पत्तब्बत्ता लोकुत्तरमग्गस्सेव च परिहानिवसेन विसाराभावतो हेट्ठा गहितपग्गहट्ठअविसारट्ठा इध न गहिताति वेदितब्बा। किलेसकालुस्सियस्साभावेन अनाविलट्ठेन समाधि। अविकम्पत्ता अनिञ्जनट्ठेन समाधि। विक्खम्भनवसेन समुच्छेदवसेन वा किलेसेहि विमुत्तत्ता आरम्मणे च अधिमुत्तत्ता विमुत्तट्ठेन समाधि।  
एकत्तुपट्ठानवसेन चित्तस्स ठितत्ताति समाधियोगेनेव एकारम्मणे भुसं पतिट्ठानवसेन चित्तस्स आरम्मणे निच्चलभावेन पतिट्ठितत्ता। अट्ठसु युगलेसु एसति नेसति, आदियति नादियति, पटिपज्जति न पटिपज्जतीति इमानि तीणि युगलानि अप्पनावीथितो पुब्बभागे उपचारस्स मुदुमज्झाधिमत्ततावसेन वुत्तानीति वेदितब्बानि, झायति झापेतीति इदं अप्पनावीथियं उपचारवसेन वेदितब्बं। एसितत्ता नेसितत्ता, आदिन्नत्ता अनादिन्नत्ता, पटिपन्नत्ता नप्पटिपन्नत्ता, झातत्ता न झापितत्ताति इमानि चत्तारि युगलानि अप्पनावसेन वुत्तानीति वेदितब्बानि।  
तत्थ समं एसतीति समाधीतिआदीसु समन्ति अप्पनं। सा हि पच्चनीकधम्मे समेति नासेतीति समा, पच्चनीकविसमाभावतो वा समभूताति समा। तं समं एसति अज्झासयवसेन गवेसति। इतिसद्दो कारणत्थो, यस्मा समं एसति, तस्मा समाधीति अत्थो। विसमं नेसतीति तं तं झानपच्चनीकसङ्खातं विसमं न एसति। मुदुभूतो हि पुब्बभागसमाधि आदिभूतत्ता समं एसति, विसमं नेसति नाम। मज्झिमभूतो थिरभूतत्ता समं आदियति, विसमं नादियति नाम। अधिमत्तभूतो अप्पनावीथिया आसन्नभूतत्ता समं पटिपज्जति, विसमं नप्पटिपज्जति नाम। समं झायतीति भावनपुंसकवचनं, समं हुत्वा झायति, समेन वा आकारेन झायतीति अत्थो। अप्पनावीथियञ्हि समाधि पच्चनीकधम्मविगमेन सन्तत्ता, सन्ताय अप्पनाय अनुकूलभावेन च ठितत्ता समेनाकारेन पवत्तति। झायतीति च पज्जलतीति अत्थो ‘‘एते मण्डलमाळे दीपा झायन्ति (दी॰ नि॰ १.१५९) सब्बरत्तिं, सब्बरत्तियो च तेलप्पदीपो झायति, तेलप्पदीपो चेत्थ झायेय्या’’तिआदीसु (सं॰ नि॰ ४.२५५-२५६) विय। समं जायतीतिपि पाठो , समेनाकारेन उप्पज्जतीति अत्थो। झायति झापेतीति युगलत्ता पन पुरिमपाठोव सुन्दरतरो। झापेतीति च दहतीति अत्थो। सो हि समाधिपच्चनीकधम्मे दूरतरकरणेन दहति नाम। एसनानेसनादीनं पन अप्पनाय सिद्धत्ता ‘‘एसितत्ता नेसितत्ता’’तिआदीहि अप्पनासमाधि वुत्तो। समं झातत्ताति समं जलितत्ता। समं जातत्तातिपि पाठो। इति इमेसं अट्ठन्नं युगलानं वसेन सोळस, पुरिमा च नवाति इमे पञ्चवीसति समाधिस्स समाधिट्ठा।  
समो च हितो च सुखो चाति समाधीति इदं पन पञ्चवीसतिया आकारेहि साधितस्स समाधिस्स अत्थसाधनत्थं वुत्तं। तत्थ समोति समसद्दस्स, संसद्दस्स वा अत्थो। सो हि पच्चनीकक्खोभविसमविरहितत्ता समो। हितोति आधिसद्दस्स अत्थो, आरम्मणे आहितो निच्चलभावकरणेन पतिट्ठापितोति अधिप्पायो। उभयेन समो च आहितो चाति समाधीति वुत्तं होति। सुखोति सन्तट्ठेन सुखो। ‘‘यायं, भन्ते, अदुक्खमसुखा वेदना, सन्तस्मिं एसा पणीते सुखे वुत्ता भगवता’’ति (म॰ नि॰ २.८८) च ‘‘उपेक्खा पन सन्तत्ता, सुखमिच्चेव भासिता’’ति च वुत्तत्ता तेन सन्तत्थेन सुखसद्देन उपेक्खासहगतसमाधिपि गहितो होति। अनियामेन हि सब्बसमाधयो इध वुच्चन्ति। तेन च सुखसद्देन आहितभावस्स कारणं वुत्तं होति। यस्मा सन्तो, तस्मा एकारम्मणे आहितोति अधिप्पायो वेदितब्बोति।  
समाधिभावनामयञाणनिद्देसवण्णना निट्ठिता।  
४. धम्मट्ठितिञाणनिद्देसवण्णना  
४५. धम्मट्ठितिञाणनिद्देसे अविज्जासङ्खारानं उप्पादट्ठितीतिआदीसु तिट्ठन्ति एताय सङ्खाराति ठिति। का सा? अविज्जा। सा हि सङ्खारानं उप्पादाय निब्बत्तिया ठिति कारणन्ति उप्पादट्ठिति। उप्पन्नानं पवत्तियापि कारणन्ति पवत्तट्ठिति। किञ्चापि हि जनकपच्चयस्स जननक्खणेयेव किच्चानुभावो होति, तेन पन जनितानंयेव पवत्तत्ता सकक्खणे पवत्तियापि कारणं नाम होति, सन्ततिवसेन वा पवत्तिया कारणन्ति अत्थो । पवत्तन्ति च नपुंसके भाववचनमेतं, तस्मा पवत्तं पवत्तीति अत्थतो एकं। पवत्तिसद्दस्स पन पाकटत्ता तेन योजेत्वा अत्थो वुत्तो। भावेपि ठितिसद्दस्स सिज्झनतो न इध भावे ठितिसद्दो, कारणे ठितिसद्दोति दस्सनत्तं निमित्तट्ठितीति वुत्तं, निमित्तभूता ठितीति अत्थो, कारणभूताति वुत्तं होति। न केवलं निमित्तमत्तं होति, अथ खो सङ्खारजनने सब्यापारा विय हुत्वा आयूहति वायमतीति पच्चयसमत्थतं दस्सेन्तो आयूहनट्ठितीति आह, आयूहनभूता ठितीति अत्थो। यस्मा अविज्जा सङ्खारे उप्पादयमाना उप्पादे संयोजेति नाम, घटेतीति अत्थो। सङ्खारे पवत्तयमाना पवत्तियं पलिबुन्धति नाम, बन्धतीति अत्थो। तस्मा सञ्ञोगट्ठिति पलिबोधट्ठितीति वुत्ता। सञ्ञोगभूता ठिति, पलिबोधभूता ठितीति अत्थो। यस्मा अविज्जाव सङ्खारे उप्पादयमाना उप्पादाय पवत्तिया च मूलकारणट्ठेन समुदयो नाम, समुदयभूता ठितीति समुदयट्ठिति, मूलकारणभूता ठितीति अत्थो। अविज्जाव सङ्खारानं उप्पादे जनकपच्चयत्ता, पवत्तियं उपत्थम्भकपच्चयत्ता हेतुट्ठिति पच्चयट्ठितीति वुत्ता, हेतुभूता ठिति, पच्चयभूता ठितीति अत्थो। जनकपच्चयो हि हेतूति, उपत्थम्भको पच्चयोति वुच्चति। एवं सेसेसुपि योजेतब्बं।  
भवो जातिया, जाति जरामरणस्साति एत्थ पन उप्पादट्ठिति सञ्ञोगट्ठिति हेतुट्ठितीति उप्पादवसेन योजितानि पदानि जातिजरामरणवन्तानं खन्धानं वसेन परियायेन वुत्तानीति वेदितब्बानि। केचि पन ‘‘उप्पादाय ठिति उप्पादट्ठिती’’ति एवमादिना नयेनेत्थ अत्थं वण्णयन्ति। अविज्जा पच्चयोति अविज्जाय सङ्खारानं पच्चयभावं अपेक्खित्वा वुत्तं। अविज्जायपि पच्चयसम्भूतत्ता तस्सा अपि पच्चयपरिग्गहणदस्सनत्थं उभोपेते धम्मा पच्चयसमुप्पन्नाति पच्चयपरिग्गहे पञ्ञाति वुत्तं। एवं सेसेसुपि योजेतब्बं। जाति पच्चयो, जरामरणं पच्चयसमुप्पन्नन्ति पन परियायेन वुत्तं। अतीतम्पि अद्धानन्ति अतिक्कन्तम्पि कालं। अनागतम्पि अद्धानन्ति अप्पत्तम्पि कालं। उभयत्थापि अच्चन्तसंयोगत्थे उपयोगवचनं।  
४६. इदानि नवाकारवारानन्तरं ते नवाकारे विहाय हेतुपटिच्चपच्चयपदेहेव योजेत्वा अविज्जा हेतु, सङ्खारा हेतुसमुप्पन्नातिआदयो तयो वारा निद्दिट्ठा। नवाकारवारे जनकउपत्थम्भकवसेन पच्चयो वुत्तो। इध पन हेतुवारस्स पच्चयवारस्स च विसुं आगतत्ता हेतूति जनकपच्चयत्तं, पच्चयोति उपत्थम्भकपच्चयत्तं वेदितब्बं एकेकस्सापि अविज्जादिकस्स पच्चयस्स उभयथा सम्भवतो। पटिच्चवारे अविज्जा पटिच्चाति अत्तनो उप्पादे सङ्खारानं अविज्जापेक्खत्ता सङ्खारेहि अविज्जा पटिमुखं एतब्बा गन्तब्बाति पटिच्चा। एतेन अविज्जाय सङ्खारुप्पादनसमत्थता वुत्ता होति। सङ्खारा पटिच्चसमुप्पन्नाति सङ्खारा अविज्जं पटिच्च तदभिमुखं पवत्तनतो पटिमुखं कत्वा न विहाय समं उप्पन्ना। एवं सेसेसुपि लिङ्गानुरूपेन योजेतब्बं। अविज्जा पटिच्चाति उस्सुक्कवसेन वा पाठो, अत्थो पनेत्थ अविज्जा अत्तनो पच्चये पटिच्च पवत्ताति पाठसेसवसेन योजेतब्बो। एवं सेसेसुपि। चतूसुपि च एतेसु वारेसु द्वादसन्नं पटिच्चसमुप्पादङ्गानं पच्चयस्सेव वसेन धम्मट्ठितिञाणस्स निद्दिसितब्बत्ता अविज्जादीनं एकादसन्नंयेव अङ्गानं वसेन धम्मट्ठितिञाणं निद्दिट्ठं, जरामरणस्स पन अन्ते ठितत्ता तस्स वसेन न निद्दिट्ठं। जरामरणस्सापि सोकपरिदेवदुक्खदोमनस्सुपायासानं पच्चयत्ता जरामरणं तेसं पच्चयं कत्वा उपपरिक्खमानस्स तस्सापि जरामरणस्स वसेन धम्मट्ठितिञाणं युज्जतेव।  
४७. इदानि तानेव द्वादस पटिच्चसमुप्पादङ्गानि वीसतिआकारवसेन विभजित्वा चतुसङ्खेपतियद्धतिसन्धियो दस्सेत्वा धम्मट्ठितिञाणं निद्दिसितुकामो पुरिमकम्मभवस्मिन्तिआदिमाह। तत्थ पुरिमकम्मभवस्मिन्ति पुरिमे कम्मभवे, अतीतजातियं कम्मभवे करियमानेति अत्थो। मोहो अविज्जाति यो तदा दुक्खादीसु मोहो, येन मूळ्हो कम्मं करोति, सा अविज्जा। आयूहना सङ्खाराति तं कम्मं करोन्तस्स पुरिमचेतनायो, यथा ‘‘दानं दस्सामी’’ति चित्तं उप्पादेत्वा मासम्पि संवच्छरम्पि दानूपकरणानि सज्जेन्तस्स उप्पन्ना पुरिमचेतनायो। पटिग्गाहकानं पन हत्थे दक्खिणं पतिट्ठापयतो चेतना भवोति वुच्चति। एकावज्जनेसु वा छसु जवनेसु चेतना आयूहना सङ्खारा नाम, सत्तमजवने चेतना भवो। या काचि वा पन चेतना भवो, तंसम्पयुत्ता आयूहना सङ्खारा नाम।  
निकन्ति तण्हाति या कम्मं करोन्तस्स तस्स फले उपपत्तिभवे निकामना पत्थना, सा तण्हा नाम। उपगमनं उपादानन्ति यं कम्मभवस्स पच्चयभूतं ‘‘इमस्मिं नाम कम्मे कते कामा सम्पज्जन्ती’’ति वा ‘‘इदं कत्वा असुकस्मिं नाम ठाने कामे सेविस्सामी’’ति वा ‘‘अत्ता उच्छिन्नो सुउच्छिन्नो होती’’ति वा ‘‘सुखी होतिं विगतपरिळाहो’’ति वा ‘‘सीलब्बतं सुखेन परिपूरती’’ति वा पवत्तं उपगमनं दळ्हगहणं, इदं उपादानं नाम। चेतना भवोति आयूहनावसाने वुत्ता चेतना भवो नाम। पुरिमकम्मभवस्मिन्ति अतीतजातिया कम्मभवे करियमाने पवत्ता। इध पटिसन्धिया पच्चयाति पच्चुप्पन्नपटिसन्धिया पच्चयभूता।  
इध पटिसन्धि विञ्ञाणन्ति यं पच्चुप्पन्नभवस्स भवन्तरपटिसन्धानवसेन उप्पन्नत्ता पटिसन्धीति वुच्चति, तं विञ्ञाणं। ओक्कन्ति नामरूपन्ति या गब्भे रूपारूपधम्मानं ओक्कन्ति आगन्त्वा पविसनं विय, इदं नामरूपं। पसादो आयतनन्ति यो पसन्नभावो, इदं आयतनं। जातिग्गहणेन एकवचनं कतं। एतेन चक्खादीनि पञ्चायतनानि वुत्तानि। ‘‘पभस्सरमिदं, भिक्खवे, चित्तं, तञ्च खो आगन्तुकेहि उपक्किलेसेहि उपक्किलिट्ठ’’न्ति (अ॰ नि॰ १.४९) एत्थ भवङ्गचित्तं अधिप्पेतन्ति वचनतो इधापि मनायतनस्स विपाकभूतत्ता, तस्स च किलेसकालुस्सियाभावेन पसन्नत्ता पसादवचनेन मनायतनम्पि वुत्तन्ति वेदितब्बं। फुट्ठो फस्सोति यो आरम्मणं फुट्ठो फुसन्तो उप्पन्नो, अयं फस्सो। वेदयितं वेदनाति यं पटिसन्धिविञ्ञाणेन वा सळायतनपच्चयेन वा फस्सेन सह उप्पन्नं विपाकवेदयितं, अयं वेदना। इधुपपत्तिभवस्मिं पुरेकतस्स कम्मस्स पच्चयाति पच्चुप्पन्ने विपाकभवे अतीतजातियं कतस्स कम्मस्स पच्चयेन पवत्तन्तीति अत्थो।  
इध परिपक्कत्ता आयतनानन्ति परिपक्कायतनस्स कम्मकरणकाले मोहादयो दस्सिता। आयतिं पटिसन्धियाति अनागते पटिसन्धिया। आयतिं पटिसन्धि विञ्ञाणन्तिआदीनि वुत्तत्थानि।  
कथं पन द्वादसहि पटिच्चसमुप्पादङ्गेहि इमे वीसति आकारा गहिता होन्तीति? अविज्जा सङ्खाराति इमे द्वे अतीतहेतुयो सरूपतो वुत्ता। यस्मा पन अविद्वा परितस्सति, परितस्सितो उपादियति, तस्सुपादानपच्चया भवो, तस्मा तेहि द्वीहि गहितेहि तण्हुपादानभवापि गहिताव होन्ति। पच्चुप्पन्ने विञ्ञाणनामरूपसळायतनफस्सवेदना सरूपतो वुत्तायेव। तण्हुपादानभवा पच्चुप्पन्नहेतुयो सरूपतो वुत्ता । भवे पन गहिते तस्स पुब्बभागा तंसम्पयुत्ता वा सङ्खारा गहिताव होन्ति, तण्हुपादानग्गहणेन च तंसम्पयुत्ता। याय वा मूळ्हो कम्मं करोति, सा अविज्जा गहिताव होति। अनागते जाति जरामरणन्ति द्वे सरूपेन वुत्तानि, जातिजरामरणग्गहणेनेव पन विञ्ञाणादीनि पञ्च अनागतफलानि गहितानेव होन्ति। तेसंयेव हि जातिजरामरणानीति एवं द्वादसहि अङ्गेहि वीसति आकारा गहिता होन्ति।  
‘‘अतीते हेतवो पञ्च, इदानि फलपञ्चकं।  
इदानि हेतवो पञ्च, आयतिं फलपञ्चक’’न्ति॥ –  
गाथाय अयमेवत्थो वुत्तो। इतिमेति इति इमे। इति इमेति वा पाठो।  
चतुसङ्खेपेति चतुरो रासी। अतीते पञ्च हेतुधम्मा एको हेतुसङ्खेपो, पच्चुप्पन्ने पञ्च फलधम्मा एको फलसङ्खेपो, पच्चुप्पन्ने पञ्च हेतुधम्मा एको हेतुसङ्खेपो, अनागते पञ्च फलधम्मा एको फलसङ्खेपो।  
तयो अद्धेति तयो काले। पठमपञ्चकवसेन अतीतकालो, दुतियततियपञ्चकवसेन पच्चुप्पन्नकालो, चतुत्थपञ्चकवसेन अनागतकालो वेदितब्बो।  
तिसन्धिन्ति तयो सन्धयो अस्साति तिसन्धि, तं तिसन्धिं। अतीतहेतुपच्चुप्पन्नफलानमन्तरा एको हेतुफलसन्धि, पच्चुप्पन्नफलअनागतहेतूनमन्तरा एको फलहेतुसन्धि, पच्चुप्पन्नहेतुअनागतफलानमन्तरा एको हेतुफलसन्धि।  
पटिच्चसमुप्पादपाळियं सरूपतो आगतवसेन पन अविज्जासङ्खारा एको सङ्खेपो, विञ्ञाणनामरूपसळायतनफस्सवेदना दुतियो, तण्हुपादानभवा ततियो, जातिजरामरणं चतुत्थो। अविज्जासङ्खाराति द्वे अङ्गानि अतीतकालानि, विञ्ञाणादीनि भवावसानानि अट्ठ पच्चुप्पन्नकालानि , जातिजरामरणन्ति द्वे अनागतकालानि। सङ्खारविञ्ञाणानं अन्तरा एको हेतुफलसन्धि, वेदनातण्हानमन्तरा एको फलहेतुसन्धि, भवजातीनमन्तरा एको हेतुफलसन्धि।  
वीसतिया आकारेहीति वीसतिया कोट्ठासेहि। चतुसङ्खेपे च तयो अद्धे च तिसन्धिं पटिच्चसमुप्पादञ्च वीसतिया आकारेहि जानातीति सम्बन्धो।  
जानातीति सुतानुसारेन भावनारम्भञाणेन जानाति। पस्सतीति ञातमेव चक्खुना दिट्ठं विय हत्थतले आमलकं विय च फुटं कत्वा ञाणेनेव पस्सति। अञ्ञातीति दिट्ठमरियादेनेव आसेवनं करोन्तो ञाणेनेव जानाति। मरियादत्थो हि एत्थ आकारो। पटिविज्झतीति भावनापारिपूरिया निट्ठं पापेन्तो ञाणेनेव पटिवेधं करोति। सलक्खणवसेन वा जानाति, सरसवसेन पस्सति, पच्चुपट्ठानवसेन अञ्ञाति, पदट्ठानवसेन पटिविज्झति।  
तत्थ पटिच्चसमुप्पादोति पच्चयधम्मा वेदितब्बा। पटिच्चसमुप्पन्ना धम्माति तेहि तेहि पच्चयेहि निब्बत्तधम्मा। कथमिदं जानितब्बन्ति चे? भगवतो वचनेन। भगवता हि पटिच्चसमुप्पादपटिच्चसमुप्पन्नधम्मदेसनासुत्ते –  
‘‘कतमो च, भिक्खवे, पटिच्चसमुप्पादो, जातिपच्चया, भिक्खवे, जरामरणं, उप्पादा वा तथागतानं अनुप्पादा वा तथागतानं ठिताव सा धातु धम्मट्ठितता धम्मनियामता इदप्पच्चयता, तं तथागतो अभिसम्बुज्झति अभिसमेति, अभिसम्बुज्झित्वा अभिसमेत्वा आचिक्खति देसेति पञ्ञापेति पट्ठपेति विवरति विभजति उत्तानीकरोति ‘पस्सथा’ति चाह। जातिपच्चया, भिक्खवे, जरामरणं, भवपच्चया, भिक्खवे, जाति…पे॰… अविज्जापच्चया, भिक्खवे, सङ्खारा। उप्पादा वा तथागतानं…पे॰… उत्तानीकरोति ‘पस्सथा’ति चाह। अविज्जापच्चया, भिक्खवे, सङ्खारा। इति खो, भिक्खवे, या तत्रत थता अवितथता अनञ्ञथता इदप्पच्चयता। अयं वुच्चति, भिक्खवे, पटिच्चसमुप्पादो’’ति (सं॰ नि॰ २.२०) –  
एवं पटिच्चसमुप्पादं देसेन्तेन तथतादीहि वेवचनेहि पच्चयधम्माव पटिच्चसमुप्पादोति वुत्ता। तस्मा जरामरणादीनं पच्चयलक्खणो पटिच्चसमुप्पादो, दुक्खानुबन्धनरसो कुम्मग्गपच्चुपट्ठानो, अयम्पि सपच्चयत्ता अत्तनो विसेसपच्चयपदट्ठानो।  
उप्पादा वा अनुप्पादा वाति उप्पादे वा अनुप्पादे वा, तथागतेसु उप्पन्नेसुपि अनुप्पन्नेसुपीति अत्थो। ठिताव सा धातूति ठितोव सो पच्चयसभावो, न कदाचि जातिजरामरणस्स पच्चयो न होतीति अत्थो। धम्मट्ठितता धम्मनियामता इदप्पच्चयताति जातिपच्चयोयेव। जातिपच्चयेन हि जरामरणसङ्खातो पच्चयसमुप्पन्नधम्मो तदायत्तताय तिट्ठति, जातिपच्चयोव जरामरणधम्मं नियमेति, तस्मा जाति ‘‘धम्मट्ठितता धम्मनियामता’’ति वुच्चति। जातियेव इमस्स जरामरणस्स पच्चयोति इदप्पच्चयो, इदप्पच्चयोव इदप्पच्चयता। तन्ति तं पच्चयं। अभिसम्बुज्झतीति ञाणेन अभिसम्बुज्झति। अभिसमेतीति ञाणेन अभिसमागच्छति। आचिक्खतीति कथेति। देसेतीति दस्सेति। पञ्ञापेतीति जानापेति। पट्ठपेतीति ञाणमुखे ठपेति। विवरतीति विवरित्वा दस्सेति। विभजतीति विभागतो दस्सेति। उत्तानीकरोतीति पाकटं करोति। इति खोति एवं खो। या तत्राति या तेसु ‘‘जातिपच्चया जरामरण’’न्तिआदीसु । सो पनायं पटिच्चसमुप्पादो तेहि तेहि पच्चयेहि अनूनाधिकेहेव तस्स तस्स धम्मस्स सम्भवतो तथताति, सामग्गिं उपगतेसु पच्चयेसु मुहुत्तम्पि ततो निब्बत्तनधम्मानं असम्भवाभावतो अवितथताति, अञ्ञधम्मपच्चयेहि अञ्ञधम्मानुप्पत्तितो अनञ्ञथताति, यथावुत्तानं एतेसं जरामरणादीनं पच्चयतो वा पच्चयसमूहतो वा इदप्पच्चयताति वुत्तो। तत्रायं वचनत्थो – इमेसं पच्चया इदप्पच्चया, इदप्पच्चया एव इदप्पच्चयता, इदप्पच्चयानं वा समूहो इदप्पच्चयता। लक्खणं पनेत्थ सद्दसत्थतो वेदितब्बन्ति।  
धम्मट्ठितिञाणनिद्देसवण्णना निट्ठिता।  
५. सम्मसनञाणनिद्देसवण्णना  
४८. सम्मसनञाणनिद्देसे यं किञ्चीति अनवसेसपरियादानं। रूपन्ति अतिप्पसङ्गनियमनं। एवं पदद्वयेनापि रूपस्स असेसपरिग्गहो कतो होति। अथस्स अतीतादिना विभागं आरभति। तञ्हि किञ्चि अतीतं किञ्चि अनागतादिभेदन्ति। एस नयो वेदनादीसुपि। तत्थ रूपं ताव अद्धासन्ततिसमयखणवसेन चतुधा अतीतं नाम होति, तथा अनागतपच्चुप्पन्नं। तत्थ अद्धावसेन ताव एकस्स एकस्मिं भवे पटिसन्धितो पुब्बे अतीतं, चुतितो उद्धं अनागतं, उभिन्नमन्तरे पच्चुप्पन्नं। सन्ततिवसेन सभागएकउतुसमुट्ठानं एकाहारसमुट्ठानञ्च पुब्बापरियभावेन वत्तमानम्पि पच्चुप्पन्नं, ततो पुब्बे विसभागउतुआहारसमुट्ठानं अतीतं, पच्छा अनागतं। चित्तजं एकवीथिएकजवनएकसमापत्तिसमुट्ठानं पच्चुप्पन्नं, ततो पुब्बे अतीतं, पच्छा अनागतं, कम्मसमुट्ठानस्स पाटियेक्कं सन्ततिवसेन अतीतादिभेदो नत्थि, तेसञ्ञेव पन उतुआहारचित्तसमुट्ठानानं उपत्थम्भनवसेन तस्स अतीतादिभावो वेदितब्बो। समयवसेन एकमुहुत्तपुब्बण्हसायन्हरत्तिन्दिवादीसु समयेसु सन्तानवसेन पवत्तमानं तं तं समयं पच्चुप्पन्नं नाम, ततो पुब्बे अतीतं, पच्छा अनागतं। खणवसेन उप्पादादिखणत्तयपरियापन्नं पच्चुप्पन्नं, ततो पुब्बे अनागतं, पच्छा अतीतं। अपिच अतिक्कन्तहेतुपच्चयकिच्चं अतीतं, निट्ठितहेतुकिच्चमनिट्ठितपच्चयकिच्चं पच्चुप्पन्नं, उभयकिच्चमसम्पत्तं अनागतं। सकिच्चक्खणे वा पच्चुप्पन्नं, ततो पुब्बे अनागतं, पच्छा अतीतं। एत्थ च खणादिकथाव निप्परियाया सेसा सपरियाया।  
अज्झत्तन्ति पञ्चसुपि खन्धेसु इध नियकज्झत्तं अधिप्पेतं, तस्मा अत्तनो सन्ताने पवत्तं पाटिपुग्गलिकं रूपं अज्झत्तन्ति वेदितब्बं। ततो बहिभूतं पन इन्द्रियबद्धं वा अनिन्द्रियबद्धं वा रूपं बहिद्धा नाम। ओळारिकन्ति चक्खुसोतघानजिव्हाकायरूपसद्दगन्धरसफोट्ठब्बसङ्खाता पथवीतेजोवायो चाति द्वादसविधं रूपं घट्टनवसेन गहेतब्बतो ओळारिकं। सेसं पन आपोधातु इत्थिन्द्रियं पुरिसिन्द्रियं जीवितिन्द्रियं हदयवत्थु ओजा आकासधातु कायविञ्ञत्ति वचीविञ्ञत्ति रूपस्स लहुता मुदुता कम्मञ्ञता उपचयो सन्तति जरता अनिच्चताति सोळसविधं रूपं घट्टनवसेन अगहेतब्बतो सुखुमं। हीनं वा पणीतं वाति एत्थ हीनपणीतभावो परियायतो निप्परियायतो च। तत्थ अकनिट्ठानं रूपतो सुदस्सीनं रूपं हीनं, तदेव सुदस्सानं रूपतो पणीतं। एवं याव नरकसत्तानं रूपं, ताव परियायतो हीनपणीतता वेदितब्बा। निप्परियायतो पन यत्थ अकुसलविपाकं उप्पज्जति, तं हीनं। यत्थ कुसलविपाकं, तं पणीतं। यं दूरे सन्तिके वाति एत्थ यं सुखुमं, तदेव दुप्पटिविज्झसभावत्ता दूरे। यं ओळारिकं, तदेव सुप्पटिविज्झसभावत्ता सन्तिके।  
सब्बं रूपं अनिच्चतो ववत्थेति एकं सम्मसनं, दुक्खतो ववत्थेति एकं सम्मसनं, अनत्ततो ववत्थेति एकं सम्मसनन्ति एत्थ अयं भिक्खु ‘‘यं किञ्चि रूप’’न्ति एवं अनियमनिद्दिट्ठं सब्बम्पि रूपं अतीतत्तिकेन चेव चतूहि अज्झत्तादिदुकेहि चाति एकादसहि ओकासेहि परिच्छिन्दित्वा सब्बं रूपं अनिच्चतो ववत्थेति अनिच्चन्ति सम्मसति। कथं? परतो वुत्तनयेन। वुत्तञ्हेतं – ‘‘रूपं अतीतानागतपच्चुप्पन्नं अनिच्चं खयट्ठेना’’ति (पटि॰ म॰ १.४८)। तस्मा एस यं अतीतं रूपं, तं यस्मा अतीतेयेव खीणं, नयिमं भवं सम्पत्तन्ति अनिच्चं खयट्ठेन, यं अनागतं रूपं अनन्तरभवे निब्बत्तिस्सति, तम्पि तत्थेव खीयिस्सति, न ततो परं भवं गमिस्सतीति अनिच्चं खयट्ठेन, यं पच्चुप्पन्नं रूपं, तं इधेव खीयति, न इतो गच्छतीति अनिच्चं खयट्ठेन, यं अज्झत्तं रूपं, तम्पि अज्झत्तमेव खीयति, न बहिद्धाभावं गच्छतीति अनिच्चं खयट्ठेन, यं बहिद्धा ओळारिकं सुखुमं हीनं पणीतं दूरे सन्तिके, तम्पि एत्थेव खीयति, न दूरभावं गच्छतीति अनिच्चं खयट्ठेनाति सम्मसति। इदं सब्बम्पि ‘‘अनिच्चं खयट्ठेना’’ति एतस्स वसेन एकं सम्मसनं, पभेदतो पन एकादसविधं होति।  
सब्बमेव चेतं दुक्खं भयट्ठेनाति सम्मसति। भयट्ठेनाति सप्पटिभयताय। यञ्हि अनिच्चं, तं भयावहं होति सीहोपमसुत्ते (अ॰ नि॰ ४.३३; सं॰ नि॰ ३.७८) देवानं विय। इति इदम्पि ‘‘दुक्खं भयट्ठेना’’ति एतस्स वसेन एकं सम्मसनं, पभेदतो पन एकादसविधं होति।  
यथा च दुक्खं, एवं सब्बम्पि तं अनत्ता असारकट्ठेनाति सम्मसति। असारकट्ठेनाति ‘‘अत्ता निवासी कारको वेदको सयंवसी’’ति एवं परिकप्पितस्स अत्तसारस्स अभावेन। यञ्हि अनिच्चं दुक्खं, अत्तनोपि अनिच्चतं वा उदयब्बयपीळनं वा वारेतुं न सक्कोति, कुतो तस्स कारकादिभावो। तेनाह – ‘‘रूपञ्च हिदं, भिक्खवे, अत्ता अभविस्स, नयिदं रूपं आबाधाय संवत्तेय्या’’तिआदि (सं॰ नि॰ ३.५९)। इति इदं ‘‘अनत्ता असारकट्ठेना’’ति एतस्स वसेन एकं सम्मसनं, पभेदतो पन एकादसविधं होति। एसेव नयो वेदनादीसु। इति एकेकस्मिं खन्धे एकादस एकादस कत्वा पञ्चसु खन्धेसु पञ्चपञ्ञास सम्मसनानि होन्ति, अनिच्चतो पञ्चपञ्ञास , दुक्खतो पञ्चपञ्ञास, अनत्ततो पञ्चपञ्ञासाति तिविधानुपस्सनावसेन सब्बानि पञ्चसट्ठिसतसम्मसनानि होन्ति।  
केचि पन ‘‘सब्बं रूपं, सब्बं वेदनं, सब्बं सञ्ञं, सब्बे सङ्खारे, सब्बं विञ्ञाणन्ति पदम्पि पक्खिपित्वा एकेकस्मिं खन्धे द्वादस द्वादस कत्वा पञ्चसु सट्ठि, अनुपस्सनातो असीतिसतसम्मसनानी’’ति वदन्ति।  
अतीतादिविभागे पनेत्थ सन्ततिवसेन खणादिवसेन च वेदनाय अतीतानागतपच्चुप्पन्नभावो वेदितब्बो। तत्थ सन्ततिवसेन एकवीथिएकजवनएकसमापत्तिपरियापन्ना एकविधविसयसमायोगप्पवत्ता च पच्चुप्पन्ना, ततो पुब्बे अतीता, पच्छा अनागता। खणादिवसेन खणत्तयपरियापन्ना पुब्बन्तापरन्तमज्झगता सकिच्चञ्च कुरुमाना वेदना पच्चुप्पन्ना, ततो पुब्बे अतीता, पच्छा अनागता। अज्झत्तबहिद्धाभेदो नियकज्झत्तवसेनेव वेदितब्बो।  
ओळारिकसुखुमभावो ‘‘अकुसला वेदना ओळारिका, कुसलाब्याकता वेदना सुखुमा’’तिआदिना (विभ॰ ४) नयेन विभङ्गे वुत्तेन जातिसभावपुग्गललोकियलोकुत्तरवसेन वेदितब्बो। जातिवसेन ताव अकुसला वेदना सावज्जकिरियहेतुतो, किलेससन्तापभावतो च अवूपसन्तवुत्तीति कुसलवेदनाय ओळारिका, सब्यापारतो सउस्साहतो सविपाकतो किलेससन्तापभावतो सावज्जतो च विपाकाब्याकताय ओळारिका, सविपाकतो किलेससन्तापभावतो सब्याबज्झतो सावज्जतो च किरियाब्याकताय ओळारिका। कुसलाब्याकता पन वुत्तविपरियायतो अकुसलाय वेदनाय सुखुमा। द्वेपि कुसलाकुसला वेदना सब्यापारतो सउस्साहतो सविपाकतो च यथायोगं दुविधायपि अब्याकताय ओळारिका, वुत्तविपरियायेन दुविधापि अब्याकता ताहि सुखुमा। एवं ताव जातिवसेन ओळारिकसुखुमता वेदितब्बा।  
सभाववसेन पन दुक्खा वेदना निरस्सादतो सविप्फारतो खोभकरणतो उब्बेजनीयतो अभिभवनतो च इतराहि द्वीहि ओळारिका, इतरा पन द्वे साततो सन्ततो पणीततो मनापतो मज्झत्ततो च यथायोगं दुक्खाय सुखुमा। उभो पन सुखदुक्खा सविप्फारतो उब्बेजनीयतो खोभकरणतो पाकटतो च अदुक्खमसुखाय ओळारिका, सा वुत्तविपरियायेन तदुभयतो सुखुमा। एवं सभाववसेन ओळारिकसुखुमता वेदितब्बा।  
पुग्गलवसेन पन असमापन्नस्स वेदना नानारम्मणे विक्खित्तभावतो समापन्नस्स वेदनाय ओळारिका, विपरियायेन इतरा सुखुमा। एवं पुग्गलवसेन ओळारिकसुखुमता वेदितब्बा।  
लोकियलोकुत्तरवसेन पन सासवा वेदना लोकिया, सा आसवुप्पत्तिहेतुतो ओघनियतो योगनियतो गन्थनियतो नीवरणियतो उपादानियतो संकिलेसिकतो पुथुज्जनसाधारणतो च अनासवाय ओळारिका, अनासवा च विपरियायेन सासवाय सुखुमा। एवं लोकियलोकुत्तरवसेन ओळारिकसुखुमता वेदितब्बा।  
तत्थ जातिआदिवसेन सम्भेदो परिहरितब्बो। अकुसलविपाककायविञ्ञाणसम्पयुत्ता हि वेदना जातिवसेन अब्याकतत्ता सुखुमापि समाना सभावादिवसेन ओळारिका होति। वुत्तञ्हेतं –  
‘‘अब्याकता वेदना सुखुमा, दुक्खा वेदना ओळारिका। समापन्नस्स वेदना सुखुमा, असमापन्नस्स वेदना ओळारिका। अनासवा वेदना सुखुमा, सासवा वेदना ओळारिका’’ति (विभ॰ ११)।  
यथा च दुक्खा वेदना, एवं सुखादयोपि। तापि हि जातिवसेन ओळारिका, सभावादिवसेन सुखुमा होन्ति। तस्मा यथा जातिआदिवसेन सम्भेदो न होति, तथा वेदनानं ओळारिकसुखुमता वेदितब्बा। सेय्यथिदं, अब्याकता जातिवसेन कुसलाकुसलाहि सुखुमा। तत्थ कतमा अब्याकता? किं दुक्खा? किं सुखा? किं समापन्नस्स? किं असमापन्नस्स? किं सासवा? किं अनासवाति? एवं सभावादिभेदो न परामसितब्बो। एस नयो सब्बत्थ।  
अपिच ‘‘तं तं वा पन वेदनं उपादायुपादाय वेदना ओळारिका सुखुमा दट्ठब्बा’’ति वचनतो अकुसलादीसुपि लोभसहगताय दोससहगता वेदना अग्गि विय निस्सयदहनतो ओळारिका, लोभसहगता सुखुमा। दोससहगतापि नियता ओळारिका, अनियता सुखुमा। नियतापि कप्पट्ठितिका ओळारिका, इतरा सुखुमा। कप्पट्ठितिकासुपि असङ्खारिका ओळारिका, इतरा सुखुमा। लोभसहगता पन दिट्ठिसम्पयुत्ता ओळारिका, इतरा सुखुमा। सापि नियता कप्पट्ठितिका असङ्खारिका ओळारिका, इतरा सुखुमा। अविसेसेन च अकुसला बहुविपाका ओळारिका, अप्पविपाका सुखुमा। कुसला पन अप्पविपाका ओळारिका, बहुविपाका सुखुमा।  
अपिच कामावचरकुसला ओळारिका, रूपावचरा सुखुमा, ततो अरूपावचरा, ततो लोकुत्तरा। कामावचरा च दानमया ओळारिका, सीलमया सुखुमा। सीलमयापि ओळारिका, ततो भावनामया सुखुमा। भावनामयापि दुहेतुका ओळारिका, तिहेतुका सुखुमा। तिहेतुकापि ससङ्खारिका ओळारिका, असङ्खारिका सुखुमा । रूपावचरा च पठमज्झानिका ओळारिका…पे॰… पञ्चमज्झानिका सुखुमाव। अरूपावचरा च आकासानञ्चायतनसम्पयुत्ता ओळारिका…पे॰… नेवसञ्ञानासञ्ञायतनसम्पयुत्ता सुखुमाव। लोकुत्तरा च सोतापत्तिमग्गसम्पयुत्ता ओळारिका…पे॰… अरहत्तमग्गसम्पयुत्ता सुखुमाव। एस नयो तंतंभूमिविपाककिरियावेदनासु दुक्खादिअसमापन्नादिसासवादिवसेन वुत्तवेदनासु च। ओकासवसेन वापि निरये दुक्खा ओळारिका, तिरच्छानयोनियं सुखुमा…पे॰… परनिम्मितवसवत्तीसु सुखुमाव। यथा च दुक्खा, एवं सुखापि सब्बत्थ यथानुरूपं योजेतब्बा। वत्थुवसेन चापि हीनवत्थुका या काचि वेदना ओळारिका, पणीतवत्थुका सुखुमा। हीनपणीतभेदे या ओळारिका, सा हीना। या च सुखुमा, सा पणीताति दट्ठब्बा।  
दूरसन्तिकपदे पन ‘‘अकुसला वेदना कुसलाब्याकताहि वेदनाहि दूरे, अकुसला वेदना अकुसलाय वेदनाय सन्तिके’’तिआदिना (विभ॰ १३) नयेन विभङ्गे विभत्ता। तस्मा अकुसला वेदना विसभागतो असंसट्ठतो असरिक्खतो च कुसलाब्याकताहि दूरे, तथा कुसलाब्याकता अकुसलाय। एस नयो सब्बवारेसु। अकुसला पन वेदना सभागतो संसट्ठतो सरिक्खतो च अकुसलाय सन्तिकेति इदं वेदनाय अतीतादिविभागे वित्थारकथामुखं। तंतंवेदनासम्पयुत्तानं पन सञ्ञादीनम्पि एतं एवमेव वेदितब्बं।  
ये पनेत्थ वेदनादीसु चक्खु…पे॰… जरामरणन्ति पेय्यालेन संखित्तेसु च धम्मेसु लोकुत्तरधम्मा आगता, ते असम्मसनूपगत्ता इमस्मिं अधिकारे न गहेतब्बा। ते पन केवलं तेन तेन पदेन सङ्गहितधम्मदस्सनवसेन च अभिञ्ञेय्यनिद्देसे आगतनयेन च वुत्ता। येपि च सम्मसनूपगा, तेसु ये यस्स पाकटा होन्ति, सुखेन परिग्गहं गच्छन्ति, तेसु तेन सम्मसनं आरभितब्बं। जातिजरामरणवसेन विसुं सम्मसनाभावेपि जातिजरामरणवन्तेसुयेव पन सम्मसितेसु तानिपि सम्मसितानि होन्तीति परियायेन तेसम्पि वसेन सम्मसनं वुत्तन्ति वेदितब्बं। अतीतानागतपच्चुप्पन्नं अनिच्चतो ववत्थेतीतिआदिना नयेन अतीतत्तिकस्सेव च वसेन सम्मसनस्स वुत्तत्ता अज्झत्तादिभेदं अनामसित्वापि अतीतत्तिकस्सेव वसेन परिच्छिन्दित्वापि अनिच्चादितो सम्मसनं कातब्बमेव।  
यं पन अनिच्चं, तं यस्मा नियमतो सङ्खतादिभेदं होति, तेनस्स परियायदस्सनत्थं, नानाकारेहि वा मनसिकारप्पवत्तिदस्सनत्थं रूपं अतीतानागतपच्चुप्पन्नं अनिच्चं सङ्खतन्तिआदिमाह । तञ्हि हुत्वा अभावट्ठेन अनिच्चं, अनिच्चन्तिकताय आदिअन्तवन्तताय वा अनिच्चं। पच्चयेहि समागन्त्वा कतत्ता सङ्खतं। पच्चये पटिच्च निस्साय समं, सह वा उप्पन्नत्ता पटिच्चसमुप्पन्नं। एतेन पच्चयेहि कतेपि पच्चयानं अब्यापारतं दस्सेति। खयधम्मन्ति खीयनधम्मं खीयनपकतिकं। वयधम्मन्ति नस्सनधम्मं। नयिदं मन्दीभावक्खयवसेन खयधम्मं, केवलं विगमनपकतिकं। पहूतस्स मन्दीभावोपि हि लोके खयोति वुच्चति। विरागधम्मन्ति नयिदं कुहिञ्चि गमनवसेन वयधम्मं, केवलं सभावातिक्कमनपकतिकं। ‘‘विरागो नाम जिगुच्छनं वा समतिक्कमो वा’’ति हि वुत्तं। निरोधधम्मन्ति नयिदं सभावातिक्कमेन पुनरावत्तिधम्मं, केवलं अपुनरावत्तिनिरोधेन निरुज्झनपकतिकन्ति पुरिमपुरिमपदस्स अत्थविवरणवसेन पच्छिमपच्छिमपदं वुत्तन्ति वेदितब्बं।  
अथ वा एकभवपरियापन्नरूपभङ्गवसेन खयधम्मं, एकसन्ततिपरियापन्नरूपक्खयवसेन वयधम्मं, रूपस्स खणभङ्गवसेन विरागधम्मं, तिण्णम्पि अपुनप्पवत्तिवसेन निरोधधम्मन्तिपि योजेतब्बं।  
जरामरणं अनिच्चन्तिआदीसु जरामरणं न अनिच्चं, अनिच्चसभावानं पन खन्धानं जरामरणत्ता अनिच्चं नाम जातं। सङ्खतादीसुपि एसेव नयो। अन्तरपेय्याले जातियापि अनिच्चादिताय एसेव नयो।  
जातिपच्चया जरामरणन्तिआदि न विपस्सनावसेन वुत्तं, केवलं पटिच्चसमुप्पादस्स एकेकअङ्गवसेन सङ्खिपित्वा ववत्थानतो सम्मसनञाणं नाम होतीति परियायेन वुत्तं। न पनेतं कलापसम्मसनञाणं धम्मट्ठितिञाणमेव तं होतीति। असति जातियाति लिङ्गविपल्लासो कतो, असतिया जातियाति वुत्तं होति। असति सङ्खारेसूति वचनविपल्लासो कतो, असन्तेसु सङ्खारेसूति वुत्तं होति। भवपच्चया जाति, असतीतिआदि ‘‘भवपच्चया जाति, असति भवे नत्थि जाती’’तिआदिना नयेन योजेतब्बं।  
सम्मसनञाणनिद्देसवण्णना निट्ठिता।  
६. उदयब्बयञाणनिद्देसवण्णना  
४९. इदानि अनन्तरं वुत्तस्स सम्मसनञाणस्स नानानयेहि भावनाथिरकरणेन पारं गन्त्वा ठितेन अनिच्चादितो दिट्ठे सङ्खारे उदयब्बयेन परिच्छिन्दित्वा अनिच्चादितो विपस्सनत्थं वुत्तस्स उदयब्बयानुपस्सनाञाणस्स निद्देसे जातं रूपन्तिआदीसु सन्ततिवसेन यथासकं पच्चयेहि निब्बत्तं रूपं। तस्स जातस्स रूपस्स निब्बत्तिलक्खणं जातिं उप्पादं अभिनवाकारं उदयोति, विपरिणामलक्खणं खयं भङ्गं वयोति, अनुपस्सना पुनप्पुनं निसामना, उदयब्बय अनुपस्सनाञाणन्ति अत्थो। वेदनादीसुपि एसेव नयो। जातिजरामरणवन्तानंयेव उदयब्बयस्स परिग्गहेतब्बत्ता जातिजरामरणानं उदयब्बयाभावतो जातिजरामरणं अनामसित्वा जातं चक्खु…पे॰… जातो भवोति पेय्यालं कतं। सो एवं पञ्चन्नं खन्धानं उदयब्बयं पस्सन्तो एवं जानाति ‘‘इमेसं खन्धानं उप्पत्तितो पुब्बे अनुप्पन्नानं रासि वा निचयो वा नत्थि, उप्पज्जमानानम्पि रासितो वा निचयतो वा आगमनं नाम नत्थि, निरुज्झमानानम्पि दिसाविदिसागमनं नाम नत्थि, निरुद्धानम्पि एकस्मिं ठाने रासितो निचयतो निधानतो अवट्ठानं नाम नत्थि। यथा पन वीणाय वादियमानाय उप्पन्नस्स सद्दस्स नेव उप्पत्तितो पुब्बे सन्निचयो अत्थि, न उप्पज्जमानो सन्निचयतो आगतो, न निरुज्झमानस्स दिसाविदिसागमनं अत्थि, न निरुद्धो कत्थचि सन्निचितो तिट्ठति, अथ खो वीणञ्च उपवीणञ्च पुरिसस्स च तज्जं वायामं पटिच्च अहुत्वा सम्भोति, हुत्वा पटिवेति, एवं सब्बेपि रूपारूपिनो धम्मा अहुत्वा सम्भोन्ति, हुत्वा पटिवेन्ती’’ति।  
५०. एवं सङ्खेपतो उदयब्बयदस्सनं दस्सेत्वा इदानि वित्थारतो दस्सेतुं पञ्चन्नं खन्धानं उदयं पस्सन्तो कति लक्खणानि पस्सतीतिआदीहि रासितो गणनं पुच्छित्वा, पञ्चन्नं खन्धानं उदयं पस्सन्तो पञ्चवीसति लक्खणानि पस्सतीतिआदीहि रासितोव गणनं विस्सज्जेत्वा, पुन रूपक्खन्धस्स उदयं पस्सन्तो कति लक्खणानि पस्सतीतिआदीहि विभागतो गणनं पुच्छित्वा रूपक्खन्धस्स उदयं पस्सन्तो पञ्च लक्खणानि पस्सतीतिआदीहि विभागतो गणनं विस्सज्जेत्वा, पुन रूपक्खन्धस्स उदयं पस्सन्तो कतमानि पञ्च लक्खणानि पस्सतीतिआदीहि लक्खणविभागं पुच्छित्वा विस्सज्जनं कतं।  
तत्थ अविज्जासमुदया रूपसमुदयोति ‘‘पुरिमकम्मभवस्मिं मोहो अविज्जा’’ति वुत्ताय अविज्जाय सति इमस्मिं भवे रूपस्स उप्पादो होतीति अत्थो। पच्चयसमुदयट्ठेनाति पच्चयस्स उप्पन्नभावेनाति अत्थो। अविज्जातण्हाकम्मानि चेत्थ इध पटिसन्धिहेतुभूता अतीतपच्चया । इमेसु च तीसु गहितेसु सङ्खारुपादानानि गहितानेव होन्ति। आहारसमुदयाति पवत्तिपच्चयेसु कबळीकाराहारस्स बलवत्ता सोयेव गहितो। तस्मिं पन गहिते पवत्तिहेतुभूतानि उतुचित्तानिपि गहितानेव होन्ति। निब्बत्तिलक्खणन्ति अद्धासन्ततिखणवसेन रूपस्स उप्पादं, उप्पादोयेव सङ्खतलक्खणत्ता लक्खणन्ति च वुत्तो। पञ्च लक्खणानीति अविज्जा तण्हा कम्माहारा निब्बत्ति चाति इमानि पञ्च लक्खणानि। अविज्जादयोपि हि रूपस्स उदयो लक्खीयति एतेहीति लक्खणानि। निब्बत्ति पन सङ्खतलक्खणमेव, तम्पि सङ्खतन्ति लक्खीयति एतेनाति लक्खणं।  
अविज्जानिरोधा रूपनिरोधोति अनागतभवस्स पच्चयभूताय इमस्मिं भवे अविज्जाय अरहत्तमग्गञाणेन निरोधे कते पच्चयाभावा अनागतस्स रूपस्स अनुप्पादो निरोधो होतीति अत्थो। पच्चयनिरोधट्ठेनाति पच्चयस्स निरुद्धभावेनाति अत्थो। निरोधो चेत्थ अनागतपटिसन्धिपच्चयानं इध अविज्जातण्हाकम्मानंयेव निरोधो। आहारनिरोधा रूपनिरोधोति पवत्तिपच्चयस्स कबळीकाराहारस्स अभावे तंसमुट्ठानरूपाभावो होति। विपरिणामलक्खणन्ति अद्धासन्ततिखणवसेन रूपस्स भङ्गं, भङ्गोयेव सङ्खतलक्खणत्ता लक्खणन्ति वुत्तो। इध पञ्च लक्खणानीति अविज्जातण्हाकम्माहारानं अभावनिरोधा चत्तारि, विपरिणामो एकन्ति पञ्च। एस नयो वेदनाक्खन्थादीसु। अयं पन विसेसो – अरूपक्खन्धानं उदयब्बयदस्सनं अद्धासन्ततिवसेन, न खणवसेन। फस्सो वेदनासञ्ञासङ्खारक्खन्धानं पवत्तिपच्चयो, तंनिरोधा च तेसं निरोधो। नामरूपं विञ्ञाणक्खन्धस्स पवत्तिपच्चयो, तंनिरोधा च तस्स निरोधोति।  
केचि पनाहु – ‘‘चतुधा पच्चयतो उदयब्बयदस्सने अतीतादिविभागं अनामसित्वाव सब्बसामञ्ञवसेन अविज्जादीहि उदेतीति उप्पज्जमानभावमत्तं गण्हाति, न उप्पादं। अविज्जादिनिरोधा निरुज्जतीति अनुप्पज्जमानभावमत्तं गण्हाति, न भङ्गं। खणतो उदयब्बयदस्सने पच्चुप्पन्नानं उप्पादं भङ्गं गण्हाती’’ति।  
विपस्समानो पन विपस्सको पठमं पच्चयतो उदयब्बयं मनसिकरित्वा विपस्सनाकाले अविज्जादिके चतुरो धम्मे विस्सज्जेत्वा उदयब्बयवन्तेयेव खन्धे गहेत्वा तेसं उदयब्बयं पस्सति, एवञ्च तस्स विपस्सकस्स ‘‘एवं रूपादीनं उदयो, एवं वयो, एवं रूपादयो उदेन्ति, एवं वेन्ती’’ति पच्चयतो च खणतो च वित्थारेन उदयब्बयं पस्सतो ‘‘इति किर इमे धम्मा अहुत्वा सम्भोन्ति, हुत्वा पटिवेन्ती’’ति ञाणं विसदतरं होति, सच्चपटिच्चसमुप्पादनयलक्खणभेदा पाकटा होन्ति । यञ्हि सो अविज्जादिसमुदया खन्धानं समुदयं अविज्जादिनिरोधा च खन्धानं निरोधं पस्सति, इदमस्स पच्चयतो उदयब्बयदस्सनं। यं पन निब्बत्तिलक्खणविपरिणामलक्खणानि पस्सन्तो खन्धानं उदयब्बयं पस्सति, इदमस्स खणतो उदयब्बयदस्सनं। उप्पत्तिक्खणेयेव हि निब्बत्तिलक्खणं, भङ्गक्खणे च विपरिणामलक्खणं।  
इच्चस्सेवं पच्चयतो चेव खणतो च द्वेधा उदयब्बयं पस्सतो पच्चयतो उदयदस्सनेन समुदयसच्चं पाकटं होति जनकावबोधतो। खणतो उदयदस्सनेन दुक्खसच्चं पाकटं होति जातिदुक्खावबोधतो। पच्चयतो वयदस्सनेन निरोधसच्चं पाकटं होति पच्चयानुप्पादेन पच्चयवतं अनुप्पादावबोधतो। खणतो वयदस्सनेन दुक्खसच्चमेव पाकटं होति मरणदुक्खावबोधतो। यञ्चस्स उदयब्बयदस्सनं, मग्गोवायं लोकिकोति मग्गसच्चं पाकटं होति तत्र सम्मोहविघाततो।  
पच्चयतो चस्स उदयदस्सनेन अनुलोमो पटिच्चसमुप्पादो पाकटो होति ‘‘इमस्मिं सति इदं होती’’ति (म॰ नि॰ १.४०४; सं॰ नि॰ २.२१; उदा॰ १) अवबोधतो। पच्चयतो वयदस्सनेन पटिलोमो पटिच्चसमुप्पादो पाकटो होति ‘‘इमस्स निरोधा इदं निरुज्झती’’ति (म॰ नि॰ १.४०६; सं॰ नि॰ २.२१; उदा॰ २) अवबोधतो। खणतो पन उदयब्बयदस्सनेन पटिच्चसमुप्पन्ना धम्मा पाकटा होन्ति सङ्खतलक्खणावबोधतो। उदयब्बयवन्तो हि सङ्खता, ते च पटिच्चसमुप्पन्नाति।  
पच्चयतो चस्स उदयदस्सनेन एकत्तनयो पाकटो होति हेतुफलसम्बन्धेन सन्तानस्स अनुपच्छेदावबोधतो। अथ सुट्ठुतरं उच्छेददिट्ठिं पजहति। खणतो उदयदस्सनेन नानत्तनयो पाकटो होति नवनवानं उप्पादावबोधतो। अथ सुट्ठुतरं सस्सतदिट्ठिं पजहति। पच्चयतो चस्स उदयब्बयदस्सनेन अब्यापारनयो पाकटो होति धम्मानं अवसवत्तिभावावबोधतो। अथ सुट्ठुतरं अत्तदिट्ठिं पजहति। पच्चयतो पन उदयदस्सनेन एवंधम्मतानयो पाकटो होति पच्चयानुरूपेन फलस्सुप्पादावबोधतो। अथ सुट्ठुतरं अकिरियदिट्ठिं पजहति।  
पच्चयतो चस्स उदयदस्सनेन अनत्तलक्खणं पाकटं होति धम्मानं निरीहकत्तपच्चयपटिबद्धवुत्तितावबोधतो। खणतो उदयब्बयदस्सनेन अनिच्चलक्खणं पाकटं होति हुत्वा अभावावबोधतो, पुब्बन्तापरन्तविवेकावबोधतो च। दुक्खलक्खणम्पि पाकटं होति उदयब्बयेहि पटिपीळनावबोधतो। सभावलक्खणम्पि पाकटं होति उदयब्बयपरिच्छिन्नावबोधतो । सभावलक्खणे सङ्खतलक्खणस्स तावकालिकत्तम्पि पाकटं होति, उदयक्खणे वयस्स, वयक्खणे च उदयस्स अभावावबोधतोति।  
तस्सेवं पाकटीभूतसच्चपटिच्चसमुप्पादनयलक्खणभेदस्स ‘‘एवं किर नामिमे धम्मा अनुप्पन्नपुब्बा उप्पज्जन्ति, उप्पन्ना निरुज्झन्ती’’ति निच्चनवाव हुत्वा सङ्खारा उपट्ठहन्ति। न केवलञ्च निच्चनवाव, सूरियुग्गमने उस्सावबिन्दु विय उदकपुब्बुळो विय उदके दण्डराजि विय आरग्गे सासपो विय विज्जुप्पादो विय च परित्तट्ठायिनो मायामरीचिसुपिनन्तअलातचक्कगन्धब्बनगरफेणकदलिआदयो विय असारा निस्साराति चापि उपट्ठहन्ति। एत्तावता तेन ‘‘वयधम्ममेव उप्पज्जति, उप्पन्नञ्च वयं उपेती’’ति इमिना आकारेन समपञ्ञास लक्खणानि पटिविज्झित्वा ठितं उदयब्बयानुपस्सना नाम पठमं तरुणविपस्सनाञाणं अधिगतं होति, यस्साधिगमा ‘‘आरद्धविपस्सको’’ति सङ्खं गच्छति। इमस्मिं ञाणे ठितस्स ओभासादयो दस विपस्सनूपक्किलेसा उप्पज्जन्ति, येसं उप्पत्तिया अकुसलो योगावचरो तेसु मग्गञाणसञ्ञी हुत्वा अमग्गमेव ‘‘मग्गो’’ति गण्हाति, उपक्किलेसजटाजटितो च होति। कुसलो पन योगावचरो तेसु विपस्सनं आरोपेन्तो उपक्किलेसजटं विजटेत्वा ‘‘एते धम्मा न मग्गो, उपक्किलेसविमुत्तं पन वीथिपटिपन्नं विपस्सनाञाणं मग्गो’’ति मग्गञ्च अमग्गञ्च ववत्थपेति। तस्सेवं मग्गञ्च अमग्गञ्च ञत्वा ठितं ञाणं मग्गामग्गञाणदस्सनविसुद्धि नाम।  
एत्तावता च पन तेन चतुन्नं सच्चानं ववत्थानं कतं होति। कथं? नामरूपपरिग्गहे सति पच्चयपरिग्गहसम्भवतो धम्मट्ठितिञाणवचनेनेव वुत्तेन दिट्ठिविसुद्धिसङ्खातेन नामरूपववत्थापनेन दुक्खसच्चस्स ववत्थानं कतं होति, कङ्खावितरणविसुद्धिसङ्खातेन पच्चयपरिग्गहणेन समुदयसच्चस्स ववत्थानं, उदयब्बयानुपस्सनेन च खणतो उदयब्बयदस्सनेन दुक्खसच्चस्स ववत्थानं कतं, पच्चयतो उदयदस्सनेन समुदयसच्चस्स ववत्थानं, पच्चयतो वयदस्सनेन निरोधसच्चस्स ववत्थानं, यञ्चस्स उदयब्बयदस्सनं, मग्गोवायं लोकिकोति तत्र सम्मोहविघाततो इमिस्सञ्च मग्गामग्गञाणदस्सनविसुद्धियं विपस्सतो सम्मा मग्गस्स अवधारणेन मग्गसच्चस्स ववत्थानं कतं। एवं लोकियेन ताव ञाणेन चतुन्नं सच्चानं ववत्थानं कतं होतीति।  
उदयब्बयञाणनिद्देसवण्णना निट्ठिता।  
७. भङ्गानुपस्सनाञाणनिद्देसवण्णना  
५१. सो उदयब्बयानुपस्सनायं ठितो योगावचरो मग्गामग्गववत्थापनेन उपक्किलेसविमुत्तं वीथिपटिपन्नं उदयब्बयानुपस्सनाञाणं ‘‘मग्गो’’ति ञत्वा तिलक्खणसल्लक्खणेन तस्सेव मग्गस्स सुविसदकरणत्थं पुन उदयब्बयानुपस्सनं आरभित्वा उदयब्बयेन परिच्छिन्ने सङ्खारे अनिच्चादितो विपस्सति। एवं तस्स तं ञाणं तिक्खं हुत्वा वहति, सङ्खारा लहुं उपट्ठहन्ति, ञाणे तिक्खे वहन्ते सङ्खारेसु लहुं उपट्ठहन्तेसु उप्पादं अतिक्कमित्वा भङ्गे एव सति सन्तिट्ठति। निरोधाधिमुत्तत्ता वा उदयं पहाय भङ्गेयेव सतिं उपट्ठपेति। एतस्मिं ठाने भङ्गानुपस्सनाञाणं उप्पज्जति। इदानि तस्स ञाणस्स निद्देसे रूपारम्मणता चित्तं उप्पज्जित्वा भिज्जतीति रूपारम्मणं चित्तं उप्पज्जित्वा भिज्जति। अथ वा रूपारम्मणभावे चित्तं उप्पज्जित्वा भिज्जतीति अत्थो। तं आरम्मणं पटिसङ्खाति तं रूपारम्मणं पटिसङ्खाय जानित्वा, खयतो वयतो दिस्वाति अत्थो। तस्स चित्तस्स भङ्गं अनुपस्सतीति येन चित्तेन तं रूपारम्मणं खयतो वयतो दिट्ठं, तस्स चित्तस्स अपरेन चित्तेन भङ्गं अनुपस्सतीति अत्थो। तेनाहु पोराणा – ‘‘ञातञ्च ञाणञ्च उभो विपस्सती’’ति। चित्तन्ति चेत्थ ससम्पयुत्तचित्तं अधिप्पेतं।  
अनुपस्सतीति अनु अनु पस्सति, अनेकेहि आकारेहि पुनप्पुनं पस्सतीति अत्थो। तेनाह अनुपस्सतीति कथं अनुपस्सति, अनिच्चतो अनुपस्सतीतिआदि । तत्थ यस्मा भङ्गो नाम अनिच्चताय परमा कोटि, तस्मा भङ्गानुपस्सको योगावचरो सब्बं रूपगतं अनिच्चतो अनुपस्सति, नो निच्चतो। ततो अनिच्चस्स दुक्खत्ता, दुक्खस्स च अनत्तत्ता, तदेव दुक्खतो अनुपस्सति, नो सुखतो। अनत्ततो अनुपस्सति, नो अत्ततो । यस्मा पन यं अनिच्चं दुक्खमनत्ता, न तं अभिनन्दितब्बं। यञ्च न अभिनन्दितब्बं, न तत्थ रज्जितब्बं। तस्मा एस तस्मिं भङ्गानुपस्सनानुसारेन ‘‘अनिच्चं दुक्खमनत्ता’’ति दिट्ठे रूपगते निब्बिन्दति, नो नन्दति। विरज्जति, नो रज्जति। सो एवं विरज्जन्तो लोकिकेनेव ताव ञाणेन रागं निरोधेति, नो समुदेति, समुदयं न करोतीति अत्थो। अथ वा सो एवं विरत्तो यथा दिट्ठं रूपगतं, तथा अदिट्ठम्पि अन्वयञाणवसेन निरोधेति, नो समुदेति। निरोधतोव मनसि करोति, निरोधमेवस्स पस्सति, नो समुदयन्ति अत्थो। सो एवं पटिपन्नो पटिनिस्सज्जति, नो आदियति। किं वुत्तं होति? अयम्पि हि अनिच्चादिअनुपस्सना तदङ्गवसेन सद्धिं खन्धाभिसङ्खारेहि किलेसानं परिच्चजनतो, सङ्खतदोसदस्सनेन च तब्बिपरीते निब्बाने तन्निन्नताय पक्खन्दनतो परिच्चागपटिनिस्सग्गो चेव पक्खन्दनपटिनिस्सग्गो चाति वुच्चति। तस्मा ताय समन्नागतो भिक्खु यथावुत्तेन नयेन किलेसे च परिच्चजति, निब्बाने च पक्खन्दति। नापि निब्बत्तनवसेन किलेसे आदियति, न अदोसदस्सितावसेन सङ्खतारम्मणं। तेन वुच्चति पटिनिस्सज्जति, नो आदियतीति।  
५२. इदानिस्स तेहि ञाणेहि येसं धम्मानं पहानं होति, तं दस्सेतुं अनिच्चतो अनुपस्सन्तो निच्चसञ्ञं पजहतीतिआदि वुत्तं। तत्थ नन्दिन्ति सप्पीतिकं तण्हं। रागन्ति सेसं तण्हं। समुदयन्ति रागस्स उप्पत्तिं। अथ वा रूपगतस्स उदयं। आदानन्ति निब्बत्तनवसेन किलेसानं आदानं। वेदनारम्मणतातिआदीनि इध च हेट्ठा च वुत्तनयेनेव वेदितब्बानि।  
गाथासु पन वत्थुसङ्कमनाति रूपादीसु एकेकस्स भङ्गं दिस्वा पुन येन चित्तेन भङ्गो दिट्ठो, तस्सापि भङ्गदस्सनवसेन पुरिमवत्थुतो अञ्ञवत्थुसङ्कमना। पञ्ञाय च विवट्टनाति उदयं पहाय वये सन्तिट्ठना। आवज्जना बलञ्चेवाति रूपादीसु एकेकस्स भङ्गं दिस्वा पुन भङ्गारम्मणस्स चित्तस्स भङ्गदस्सनत्थं अनन्तरमेव आवज्जनसमत्थता। पटिसङ्खा विपस्सनाति एसा आरम्मणपटिसङ्खा भङ्गानुपस्सना नाम। आरम्मणअन्वयेन उभो एकववत्थनाति पच्चक्खतो दिट्ठस्स आरम्मणस्स अन्वयेन अनुगमनेन यथा इदं, तथा अतीतेपि सङ्खारगतं भिज्जि, अनागतेपि भिज्जिस्सतीति एवं उभिन्नं एकसभावेनेव ववत्थापनन्ति अत्थो। वुत्तम्पि चेतं पोराणेहि –  
‘‘संविज्जमानम्हि विसुद्धदस्सनो, तदन्वयं नेति अतीतनागते।  
सब्बेपि सङ्खारगता पलोकिनो, उस्सावबिन्दू सूरियेव उग्गते’’ति॥  
निरोधे अधिमुत्तताति एवं उभिन्नं भङ्गवसेन एकववत्थानं कत्वा तस्मिंयेव भङ्गसङ्खाते निरोधे अधिमुत्तता तग्गरुता तन्निन्नता तप्पोणता तप्पब्भारताति अत्थो। वयलक्खणविपस्सनाति एसा वयलक्खणविपस्सना नामाति वुत्तं होति। आरम्मणञ्च पटिसङ्खाति पुरिमञ्च रूपादिआरम्मणं जानित्वा। भङ्गञ्च अनुपस्सतीति तस्सारम्मणस्स भङ्गं दिस्वा तदारम्मणस्स चित्तस्स च भङ्गं अनुपस्सति। सुञ्ञतो च उपट्ठानन्ति तस्सेवं भङ्गमनुपस्सतो ‘‘सङ्खाराव भिज्जन्ति, तेसं भेदो मरणं, न अञ्ञो कोचि अत्थी’’ति सुञ्ञतो उपट्ठानं इज्झति। तेनाहु पोराणा –  
‘‘खन्धा निरुज्झन्ति न चत्थि अञ्ञो, खन्धान भेदो मरणन्ति वुच्चति।  
तेसं खयं पस्सति अप्पमत्तो, मणिंव विज्झं वजिरेन योनिसो’’ति॥  
अधिपञ्ञा विपस्सनाति या च आरम्मणपटिसङ्खा, या च भङ्गानुपस्सना, यञ्च सुञ्ञतो उपट्ठानं, अयं अधिपञ्ञा विपस्सना नामाति वुत्तं होति। कुसलो तीसु अनुपस्सनासूति अनिच्चानुपस्सनादीसु तीसु छेको भिक्खु। चतस्सो च विपस्सनासूति निब्बिदादीसु च चतूसु विपस्सनासु। तयो उपट्ठाने कुसलताति खयतो वयतो सुञ्ञतोति इमस्मिञ्च तिविधे उपट्ठाने कुसलताय। नानादिट्ठीसु न कम्पतीति सस्सतदिट्ठिआदीसु नानप्पकारासु दिट्ठीसु न वेधति। सो एवं अवेधमानो ‘‘अनिरुद्धमेव निरुज्झति, अभिन्नमेव भिज्जती’’ति पवत्तमनसिकारो दुब्बलभाजनस्स विय भिज्जमानस्स, सुखुमरजस्सेव विप्पकिरियमानस्स, तिलानं विय भज्जियमानानं सब्बसङ्खारानं उप्पादट्ठितिपवत्तनिमित्तं विस्सज्जेत्वा भेदमेव पस्सति। सो यथा नाम चक्खुमा पुरिसो पोक्खरणीतीरे वा नदीतीरे वा ठितो थूलफुसितके देवे वस्सन्ते उदकपिट्ठे महन्तमहन्तानि उदकपुब्बुळानि उप्पज्जित्वा उप्पज्जित्वा सीघं सीघं भिज्जमानानि पस्सेय्य, एवमेव सब्बे सङ्खारा भिज्जन्ति भिज्जन्तीति पस्सति। एवरूपञ्हि योगावचरं सन्धाय वुत्तं भगवता –  
‘‘यथा पुब्बुळकं पस्से, यथा पस्से मरीचिकं।  
एवं लोकं अवेक्खन्तं, मच्चुराजा न पस्सती’’ति॥ (ध॰ प॰ १७०)।  
तस्सेवं ‘‘सब्बे सङ्खारा भिज्जन्ति भिज्जन्ती’’ति अभिण्हं पस्सतो अट्ठानिसंसपरिवारं भङ्गानुपस्सनाञाणं बलप्पत्तं होति। तत्रिमे अट्ठानिसंसा – भवदिट्ठिप्पहानं, जीवितनिकन्तिपरिच्चागो, सदायुत्तपयुत्तता, विसुद्धाजीविता, उस्सुक्कप्पहानं, विगतभयता, खन्तिसोरच्चपटिलाभो, अरतिरतिसहनताति। तेनाहु पोराणा –  
‘‘इमानि अट्ठग्गुणमुत्तमानि, दिस्वा तहिं सम्मसती पुनप्पुनं।  
आदित्तचेलस्सिरसूपमो मुनि, भङ्गानुपस्सी अमतस्स पत्तिया’’ति॥  
भङ्गानुपस्सनाञाणनिद्देसवण्णना निट्ठिता।  
८. आदीनवञाणनिद्देसवण्णना  
५३. आदीनवञाणनिद्देसे उप्पादोति पुरिमकम्मपच्चया इध उप्पत्ति। पवत्तन्ति तथाउप्पन्नस्स पवत्ति। निमित्तन्ति सब्बम्पि सङ्खारनिमित्तं। आयूहनाति आयतिं पटिसन्धिहेतुभूतं कम्मं। पटिसन्धीति आयतिं उप्पत्ति। गतीति याय गतिया सा पटिसन्धि होति। निब्बत्तीति खन्धानं निब्बत्तनं। उपपत्तीति ‘‘समापन्नस्स वा उपपन्नस्स वा’’ति (ध॰ स॰ १२८९) एवं वुत्ता विपाकप्पवत्ति । जातीति जरादीनं पच्चयभूता भवपच्चया जाति। निप्परियायतो तत्थ तत्थ निब्बत्तमानानं सत्तानं ये ये खन्धा पातुभवन्ति, तेसं पठमपातुभावो जाति। जराति खण्डिच्चादिसम्मतो सन्ततियं एकभवपरियापन्नखन्धसन्तानस्स पुराणभावो। सोकोति ञातिब्यसनादीहि फुट्ठस्स चित्तसन्तापो। परिदेवोति ञातिब्यसनादीहि फुट्ठस्स वचीपलापो। उपायासोति भुसो आयासो, ञातिब्यसनादीहि फुट्ठस्स अधिमत्तचेतोदुक्खप्पभावितो दोसोयेव। एत्थ च उप्पादादयो पञ्चेव आदीनवञाणस्स वत्थुवसेन वुत्ता, सेसा तेसं वेवचनवसेन। ‘‘निब्बत्ति जाती’’ति इदञ्हि द्वयं उप्पादस्स चेव पटिसन्धिया च वेवचनं, ‘‘गति उपपत्ती’’ति इदं द्वयं पवत्तस्स, जरादयो निमित्तस्साति। तेनाह –  
‘‘उप्पादञ्च पवत्तञ्च, निमित्तं दुक्खन्ति पस्सति।  
आयूहनं पटिसन्धिं, ञाणं आदीनवे इद’’न्ति॥ च  
‘‘इदं आदीनवे ञाणं, पञ्चठानेसु जायती’’ति॥ च  
सब्बपदेसु च भयन्ति इच्चेतस्स वचनस्स भयं इतीति पदच्छेदो । भयन्ति पीळायोगतो सप्पटिभयताय भयं। इतीति भयतुपट्ठानस्स कारणनिद्देसो।  
अनुप्पादो खेमन्ति सन्तिपदे ञाणन्तिआदि पन आदीनवञाणस्स पटिपक्खञाणदस्सनत्थं वुत्तं। भयतुपट्ठानेन वा आदीनवं दिस्वा उब्बिग्गहदयानं अभयम्पि अत्थि खेमं निरादीनवन्ति अस्सासजननत्थम्पि एतं वुत्तं। यस्मा वा यस्स उप्पादादयो भयतो सूपट्ठिता होन्ति, तस्स तप्पटिपक्खनिन्नं चित्तं होति, तस्मा भयतुपट्ठानवसेन सिद्धस्स आदीनवञाणस्स आनिसंसदस्सनत्थम्पेतं वुत्तन्ति वेदितब्बं। अनुप्पादो अप्पवत्तन्तिआदि निब्बानमेव। सन्तिपदेति सन्तिकोट्ठासे, निब्बानेति अत्थो। अनुस्सववसेनापि हि सन्तिपदन्ति नाममत्तं गहेत्वा उप्पन्नं ञाणम्पि ‘‘सन्तिपदे ञाण’’न्ति वुत्तं।  
उप्पादो भयं, अनुप्पादो खेमन्तिआदि विपक्खपटिपक्खवसेन उभयं समासेत्वा उप्पज्जमानं ञाणं गहेत्वा वुत्तं। एत्थ च यं भयं, तं यस्मा नियमतो दुक्खं। यञ्च दुक्खं, तं वट्टामिसलोकामिसकिलेसामिसेहि अविप्पमुत्तत्ता सामिसमेव। यञ्च सामिसं, तं सङ्खारमत्तमेव। तस्मा उप्पादो दुक्खन्ति भयतुपट्ठाने पञ्ञा आदीनवे ञाणन्तिआदि वुत्तं। एवं सन्तेपि भयाकारेन दुक्खाकारेन सामिसाकारेन सङ्खाराकारेनाति एवं आकारनानत्ततो पवत्तिवसेनेत्थ नानत्तं वेदितब्बं। उप्पादो भयं, दुक्खं, सामिसं, सङ्खारा चाति उप्पादादिलिङ्गमनपेक्खित्वा ‘‘नेतं खो सरणं खेमं, नेतं सरणमुत्तम’’न्तिआदीसु (ध॰ प॰ १८९) विय अत्तनो लिङ्गापेक्खमेव वुत्तं। सङ्खाराति च एकत्तमनपेक्खित्वा ‘‘अप्पच्चया धम्मा, असङ्खता धम्मा’’तिआदीसु (ध॰ स॰ दुकमातिका ७-८) विय बहुवचनं कतं, उप्पादादीनं वा सङ्खारेकदेसत्ता ‘‘उत्तरे पञ्चाला, दक्खिणे पञ्चाला’’तिआदीसु विय बहुन्नं एकदेसेपि बहुवचनं कतन्ति वेदितब्बं। खेमं सुखं निरामिसं निब्बानन्ति निब्बानमेव वुत्ताकारानं पटिपक्खवसेन चतुधा वुत्तं। दस ञाणे पजानातीति आदीनवे ञाणं पजानन्तो उप्पादादिवत्थुकानि पञ्च, अनुप्पादादिवत्थुकानि पञ्चाति दस ञाणे पजानाति पटिविज्झति सच्छिकरोति। द्विन्नं ञाणानं कुसलताति आदीनवञाणस्स चेव सन्तिपदञाणस्स चाति इमेसं द्विन्नं ञाणानं कुसलताय। नानादिट्ठीसु न कम्पतीति परमदिट्ठधम्मनिब्बानादिवसेन पवत्तासु दिट्ठीसु न वेधतीति।  
आदीनवञाणनिद्देसवण्णना निट्ठिता।  


## ९. सङ्खारुपेक्खाञाणनिद्देसवण्णना

५४. सङ्खारुपेक्खाञाणनिद्देसे उप्पादादीनि वुत्तत्थानेव। दुक्खन्ति भयन्ति सामिसन्ति सङ्खाराति उप्पादादिमुञ्चनञाणस्स कारणवचनानि। एवञ्च लक्खणतो सङ्खारुपेक्खं दस्सेत्वा इदानि अत्थतो दस्सेतुं उप्पादो सङ्खारा, ते सङ्खारे अज्झुपेक्खतीति सङ्खारुपेक्खातिआदिमाह। तत्थ सङ्खारे अज्झुपेक्खतीति तस्स आरद्धविपस्सकस्स विपस्सनाञाणेन लक्खणत्तयस्स दिट्ठत्ता लक्खणविचिनने पहीनब्यापारस्स आदित्ते विय तयो भवे पस्सतो सङ्खारग्गहणे मज्झत्तस्स तं विपस्सनाञाणं ते सङ्खारे विसेसेन च इक्खति, गहणेन वज्जितञ्च हुत्वा इक्खति ओलोकेतीति सङ्खारुपेक्खा नामाति अत्थो। यथा लोके विसेसेन जयन्तो अधिजयतीति, अन्नेन वज्जितो वसन्तो उपवसतीति वुच्चति। पुन सङ्खारे अनिच्चादितो विपस्सित्वा गहणे मज्झत्तभावसण्ठितं सङ्खारुपेक्खम्पि अनिच्चादितो विपस्सित्वा तस्सापि सङ्खारुपेक्खाय गहणे मज्झत्ताकारसण्ठिताय सङ्खारुपेक्खाय सब्भावतो ये च सङ्खारा या च उपेक्खातिआदि वुत्तं।  
५५. इदानि सङ्खारुपेक्खाय चित्ताभिनीहारभेदं दस्सेतुं कतिहाकारेहीतिआदिमाह। तत्थ सङ्खारुपेक्खायाति भुम्मवचनं। चित्तस्स अभिनीहारोति सङ्खारुपेक्खालाभिनो ततो अञ्ञस्स चित्तस्स सङ्खारुपेक्खाभिमुखं कत्वा भुसं हरणं। अभिमुखत्थो हि एत्थ अभिसद्दो, भुसत्थो नीसद्दो। कतिहाकारेहीति पुच्छितं पुच्छं अट्ठहाकारेहीति विस्सज्जेत्वा दुतियपुच्छाविस्सज्जनेनेव ते अट्ठाकारे दस्सेतुकामो ते अदस्सेत्वाव पुथुज्जनस्स कतिहाकारेहीतिआदि पुच्छं अकासि। पुथुज्जनस्साति एत्थ पन –  
दुवे पुथुज्जना वुत्ता, बुद्धेनादिच्चबन्धुना।  
अन्धो पुथुज्जनो एको, कल्याणेको पुथुज्जनोति॥  
तत्थ यस्स खन्धधातुआयतनादीसु उग्गहपरिपुच्छासवनधारणपच्चवेक्खणादीनि नत्थि, अयं अन्धपुथुज्जनो। यस्स तानि अत्थि, सो कल्याणपुथुज्जनो। दुविधोपि पनेस –  
पुथूनं जननादीहि, कारणेहि पुथुज्जनो।  
पुथुज्जनन्तोगधत्ता, पुथुवायं जनो इति॥  
सो हि पुथूनं नानप्पकारानं किलेसादीनं जननादीहि कारणेहि पुथुज्जनो। यथाह – ‘‘पुथु किलेसे जनेन्तीति पुथुज्जना, पुथु अविहतसक्कायदिट्ठिकाति पुथुज्जना, पुथु सत्थारानं मुखुल्लोकिकाति पुथुज्जना, पुथु सब्बगतीहि अवुट्ठिताति पुथुज्जना, पुथु नानाभिसङ्खारे अभिसङ्खरोन्तीति पुथुज्जना, पुथु नानाओघेहि वुय्हन्तीति पुथुज्जना, पुथु नानासन्तापेहि सन्तप्पेन्तीति पुथुज्जना, पुथु नानापरिळाहेहि परिडय्हन्तीति पुथुज्जना, पुथु पञ्चसु कामगुणेसु रत्ता गिद्धा गधिता मुच्छिता अज्झोसन्ना लग्गा लग्गिता पलिबुद्धाति पुथुज्जना, पुथु पञ्चहि नीवरणेहि आवुता निवुता ओवुता पिहिता पटिच्छन्ना पटिकुज्जिताति पुथुज्जना’’ति (महानि॰ ९४)। पुथूनं वा गणनपथातीतानं अरियधम्मपरम्मुखानं नीचधम्मसमाचारानं जनानं अन्तोगधत्तापि पुथुज्जना, पुथु वा अयं विसुंयेव सङ्खं गतो, विसंसट्ठो सीलसुतादिगुणयुत्तेहि अरियेहि जनोतिपि पुथुज्जनो। तेसु कल्याणपुथुज्जनो इधाधिप्पेतो इतरस्स भावनाय एव अभावा।  
सेक्खस्साति एत्थ सत्त सेक्खा सोतापत्तिमग्गफलसकदागामिमग्गफलअनागामिमग्गफलअरहत्तमग्गट्ठा। ते हि तिस्सो सिक्खा सिक्खन्तीति सेक्खा। तेसु सोतापत्तिसकदागामिअनागामिफलट्ठा तयो इधाधिप्पेता मग्गट्ठानं सङ्खारुपेक्खाय चित्ताभिनीहाराभावा।  
वीतरागस्साति एत्थ समुच्छेदविगमेन विगतो रागो अस्साति वीतरागो। अरहतो एतं अधिवचनं। तीसुपि पदेसु जातिग्गहणेन एकवचनं कतं।  
सङ्खारुपेक्खं अभिनन्दतीति तस्मिं उपेक्खाविहारे फासुविहारसञ्ञं पटिलभित्वा फासुविहारनिकन्तिया सङ्खारुपेक्खाभिमुखो हुत्वा नन्दति, सप्पीतिकं तण्हं उप्पादेतीति अत्थो। विपस्सतीति सोतापत्तिमग्गपटिलाभत्थं अनिच्चादिवसेन विविधा पस्सति, सेक्खो उपरिमग्गत्थं, वीतरागो दिट्ठधम्मसुखविहारत्थं विपस्सति। पटिसङ्खायाति अनिच्चादिवसेनेव उपपरिक्खित्वा। यस्मा पन सोतापन्नादयो अरिया सकं सकं फलसमापत्तिं समापज्जमाना उदयब्बयञाणादीहि नवहि विपस्सनाञाणेहि अविपस्सित्वा समापज्जितुं न सक्कोन्ति, तस्मा पटिसङ्खाय वा फलसमापत्तिं समापज्जतीति वुत्तं।  
फलसमापत्तिया पवत्तिदस्सनत्थं पन तेसं इदं पञ्हकम्मं – का फलसमापत्ति? के तं समापज्जन्ति? के न समापज्जन्ति? कस्मा समापज्जन्ति? कथञ्चस्सा समापज्जनं होति? कथं ठानं? कथं वुट्ठानं? किं फलस्स अनन्तरं? कस्स च फलं अनन्तरन्ति?  
तत्थ का फलसमापत्तीति? या अरियफलस्स निरोधे अप्पना।  
के तं समापज्जन्ति? के न समापज्जन्तीति? सब्बेपि पुथुज्जना न समापज्जन्ति। कस्मा? अनधिगतत्ता। अरिया पन सब्बेपि समापज्जन्ति। कस्मा ? अधिगतत्ता। उपरिमा पन हेट्ठिमं न समापज्जन्ति पुग्गलन्तरभावूपगमनेन पटिप्पस्सद्धत्ता, हेट्ठिमा च उपरिमं अनधिगतत्ता। अत्तनो अत्तनोयेव पन फलं सब्बेपि समापज्जन्तीति इदमेत्थ सन्निट्ठानं।  
केचि पन ‘‘सोतापन्नसकदागामिनोपि न समापज्जन्ति, उपरिमा द्वेयेव समापज्जन्ती’’ति वदन्ति। इदञ्च नेसं कारणं – एते हि समाधिस्मिं परिपूरकारिनोति। तं पुथुज्जनस्सापि अत्तना पटिलद्धं लोकियसमाधिं समापज्जनतो अकारणमेव। किञ्चेत्थ कारणाकारणचिन्ताय। ननु इधेव पाळियं ‘‘कतमे दस सङ्खारुपेक्खा विपस्सनावसेन उप्पज्जन्ति, कतमे दस गोत्रभुधम्मा विपस्सनावसेन उप्पज्जन्ती’’ति (पटि॰ म॰ १.६०) इमेसं पञ्हानं विस्सज्जने ‘‘सोतापत्तिफलसमापत्तत्थाय सकदागामिफलसमापत्तत्थाया’’ति (पटि॰ म॰ १.६०) विसुं विसुं वुत्ता। तस्मा सब्बेपि अरिया अत्तनो अत्तनो फलं समापज्जन्तीति निट्ठमेत्थ गन्तब्बं।  
कस्मा समापज्जन्तीति? दिट्ठधम्मसुखविहारत्थं। यथा हि राजानो रज्जसुखं, देवता दिब्बसुखमनुभवन्ति, एवं अरिया ‘‘लोकुत्तरसुखं अनुभविस्सामा’’ति अद्धानपरिच्छेदं कत्वा इच्छितिच्छितक्खणे फलसमापत्तिं समापज्जन्ति।  
कथञ्चस्सा समापज्जनं होति, कथं ठानं, कथं वुट्ठानन्ति? द्वीहि ताव आकारेहि अस्सा समापज्जनं होति निब्बानतो अञ्ञस्स आरम्मणस्स अमनसिकारा, निब्बानस्स च मनसिकारा। यथाह – ‘‘द्वे खो, आवुसो, पच्चया अनिमित्ताय चेतोविमुत्तिया समापत्तिया सब्बनिमित्तानञ्च अमनसिकारो, अनिमित्ताय च धातुया मनसिकारो’’ति (म॰ नि॰ १.४५८)। अयं पनेत्थ समापज्जनक्कमो – फलसमापत्तत्थिकेन हि अरियसावकेन रहोगतेन पटिसल्लीनेन उदयब्बयादिवसेन सङ्खारा विपस्सितब्बा। तस्स पवत्तानुपुब्बविपस्सनस्स सङ्खारारम्मणगोत्रभुञाणानन्तरं फलसमापत्तिवसेन निरोधे चित्तं अप्पेति। फलसमापत्तिनिन्नताय चेत्थ सेक्खस्सापि फलमेव उप्पज्जति, न मग्गो। ये पन वदन्ति ‘‘सोतापन्नो ‘फलसमापत्तिं समापज्जिस्सामी’ति विपस्सनं पट्ठपेत्वा सकदागामी होति, सकदागामी च अनागामी’’ति। ते वत्तब्बा ‘‘एवं सति अनागामी अरहा भविस्सति, अरहा पच्चेकबुद्धो, पच्चेकबुद्धो च बुद्धो’’ति।  
तस्मा न किञ्चि एतं, पाळिवसेनेव च पटिक्खित्तन्तिपि न गहेतब्बं। इदमेव पन गहेतब्बं। सेक्खस्सापि फलमेव उप्पज्जति, न मग्गो। फलञ्चस्स सचे अनेन पठमज्झानिको मग्गो अधिगतो होति, पठमज्झानिकमेव उप्पज्जति, सचे दुतियादीसु अञ्ञतरज्झानिको, दुतियादीसु अञ्ञतरज्झानिकमेवाति एवं तावस्सा समापज्जनं होति।  
‘‘तयो खो, आवुसो, पच्चया अनिमित्ताय चेतोविमुत्तिया ठितिया सब्बनिमित्तानञ्च अमनसिकारो, अनिमित्ताय च धातुया मनसिकारो, पुब्बे च अभिसङ्खारो’’ति (म॰ नि॰ १.४५८) वचनतो पनस्सा तीहाकारेहि ठानं होति। तत्थ पुब्बे च अभिसङ्खारोति समापत्तितो पुब्बे कालपरिच्छेदो। ‘‘असुकस्मिं नाम काले वुट्ठहिस्सामी’’ति परिच्छिन्नत्ता हिस्सा याव सो कालो नागच्छति, ताव ठानं होति। एवमस्स ठानं होति।  
‘‘द्वे खो, आवुसो, पच्चया अनिमित्ताय चेतोविमुत्तिया वुट्ठानाय सब्बनिमित्तानञ्च मनसिकारो, अनिमित्ताय च धातुया अमनसिकारो’’ति (म॰ नि॰ १.४५८) वचनतो पनस्सा द्वीहाकारेहि वुट्ठानं होति। तत्थ सब्बनिमित्तानन्ति रूपनिमित्तवेदनासञ्ञासङ्खारविञ्ञाणनिमित्तानं। कामञ्च न सब्बानेवेतानि एकतो मनसि करोति, सब्बसङ्गाहिकवसेन पनेतं वुत्तं। तस्मा यं भवङ्गस्स आरम्मणं होति, तं मनसिकरोतो फलसमापत्तितो वुट्ठानं होतीति एवमस्सा वुट्ठानं वेदितब्बं।  
किं फलस्स अनन्तरं, कस्स च फलं अनन्तरन्ति? फलस्स ताव फलमेव वा अनन्तरं होति भवङ्गं वा। फलं पन अत्थि मग्गानन्तरं, अत्थि फलानन्तरं, अत्थि गोत्रभुअनन्तरं, अत्थि नेवसञ्ञानासञ्ञायतनानन्तरन्ति। तत्थ मग्गवीथियं मग्गानन्तरं, पुरिमस्स पुरिमस्स पच्छिमं पच्छिमं फलानन्तरं, फलसमापत्तीसु पुरिमं पुरिमं गोत्रभुअनन्तरं। गोत्रभूति चेत्थ अनुलोमं वेदितब्बं। वुत्तञ्हेतं पट्ठाने ‘‘अरहतो अनुलोमं फलसमापत्तिया अनन्तरपच्चयेन पच्चयो। सेक्खानं अनुलोमं फलसमापत्तिया अनन्तरपच्चयेन पच्चयो’’ति (पट्ठा॰ १.१.४१७)। येन फलेन निरोधा वुट्ठानं होति, तं नेवसञ्ञानासञ्ञायतनानन्तरन्ति। तत्थ ठपेत्वा मग्गवीथियं उप्पन्नफलं अवसेसं सब्बं फलसमापत्तिवसेन पवत्तं नाम। एवमेतं मग्गवीथियं वा फलसमापत्तियं वा उप्पज्जनवसेन –  
‘‘पटिप्पस्सद्धदरथं, अमतारम्मणं सुभं।  
वन्तलोकामिसं सन्तं, सामञ्ञफलमुत्तम’’न्ति॥  
अयमेत्थ फलसमापत्तिकथा।  
तदज्झुपेक्खित्वाति तं सङ्खारुपेक्खं अञ्ञेन तादिसेनेव विपस्सनाञाणेन अज्झुपेक्खित्वा। सुञ्ञतविहारेन वातिआदीसु फलसमापत्तिं विना विपस्सनाविहारेनेव विहरितुकामस्स अरहतो अत्ताभिनिवेसं भयतो दिस्वा सुञ्ञताधिमुत्तस्स सङ्खारुपेक्खाय वयं पस्सन्तस्स विपस्सनत्तयविहारो सुञ्ञतविहारो नाम, सङ्खारनिमित्तं भयतो दिस्वा अनिमित्ताधिमुत्तस्स सङ्खारुपेक्खाय वयं पस्सन्तस्स विपस्सनत्तयविहारो अनिमित्तविहारो नाम, तण्हापणिधिं भयतो दिस्वा अप्पणिहिताधिमुत्तस्स सङ्खारुपेक्खाय वयं पस्सन्तस्स विपस्सनत्तयविहारो अप्पणिहितविहारो नाम। तथा हि परतो वुत्तं –  
‘‘अभिनिवेसं भयतो सम्पस्समानो सुञ्ञते अधिमुत्तत्ता फुस्स फुस्स वयं पस्सति, सुञ्ञतो विहारो। निमित्तं भयतो सम्पस्समानो अनिमित्ते अधिमुत्तत्ता फुस्स फुस्स वयं पस्सति, अनिमित्तो विहारो। पणिधिं भयतो सम्पस्समानो अप्पणिहिते अधिमुत्तत्ता फुस्स फुस्स वयं पस्सति, अप्पणिहितो विहारो’’ति (पटि॰ म॰ १.७८)।  
छळङ्गुपेक्खासब्भावेन च पटिकूले अप्पटिकूलसञ्ञादिविहारसब्भावेन च अरहतोयेव सब्बाकारेन चित्तं वसे वत्तति, ततो अयं विपस्सनाविहारो अरहतोयेव इज्झतीति वुत्तं होति। वीतरागो सङ्खारुपेक्खं विपस्सति वाति एत्थ पन तिधा च भयं, तिधा च अधिमुत्तिं अनापज्जित्वा केवलं विपस्सनाति वेदितब्बा। एवञ्हि सति पुब्बापरविसेसो होति।  
५६. इदानि द्विन्नं तिण्णं पुग्गलानं वसेन सङ्खारुपेक्खाय एकत्तनानत्तभेदं दस्सेतुकामो कथं पुथुज्जनस्स च सेक्खस्स चातिआदिमाह। तत्थ चित्तस्स अभिनीहारो एकत्तं होतीति एको होति, सकत्थे भाववचनन्ति वेदितब्बं। यथा इदप्पच्चया एव इदप्पच्चयताति वुत्तं, तथा एकोव एकत्तं। अभिनीहारोति सामिअत्थे पच्चत्तवचनं वा, अभिनीहारस्साति अत्थो। ‘‘सो देसो सम्मज्जित्वा’’तिआदीसु (महाव॰ १६८) विय विभत्तिविपल्लासो कतोति वेदितब्बो। चित्तं किलिस्सतीति विपस्सनानिकन्तिसङ्खातेन लोभकिलेसेन चित्तं किलिस्सति, तापीयति बाधीयतीति अत्थो। भावनाय परिपन्थो होतीति पटिलद्धाय विपस्सनाभावनाय उपघातो होति। पटिवेधस्स अन्तरायो होतीति विपस्सनाभावनाय पटिलभितब्बस्स सच्चप्पटिवेधस्स पटिलाभन्तरायो होति। आयतिं पटिसन्धिया पच्चयो होतीति सङ्खारुपेक्खासम्पयुत्तकम्मस्स बलवत्ता तेनेव सुगतिपटिसन्धिया दीयमानाय अतिनन्दनसङ्खातो लोभकिलेसो अनागते कामावचरसुगतिपटिसन्धिया पच्चयो होति । यस्मा किलेससहायं कम्मं विपाकं जनेति, तस्मा कम्मं जनकपच्चयो होति, किलेसो उपत्थम्भकपच्चयो। सेक्खस्स पन उत्तरिपटिवेधस्साति सकदागामिमग्गादिवसेन सच्चप्पटिवेधस्स। आयतिं पटिसन्धिया पच्चयो होतीति सेक्खेसु सोतापन्नसकदागामीनं अनधिगतज्झानानं सङ्खारुपेक्खाकम्मेन दीयमानाय कामावचरसुगतिपटिसन्धिया अभिनन्दनकिलेसो पच्चयो होति, झानलाभीनं पन अनागामिस्स च ब्रह्मलोकेयेव पटिसन्धानतो पच्चयो न होति, अनुलोमगोत्रभूहि च दीयमानाय पटिसन्धिया अयमेव किलेसो पच्चयो होतीति वेदितब्बो।  
अनिच्चतोति हुत्वा अभावट्ठेन अनिच्चन्तिकताय आदिअन्तवन्तताय च अनिच्चतो। दुक्खतोति अभिण्हं पटिपीळनट्ठेन उप्पादवयपटिपीळनताय दुक्खवत्थुताय च दुक्खतो। अनत्ततोति अवसवत्तनट्ठेन पच्चयायत्तवुत्तिताय सामिनिवासीकारकवेदकाभावेन च अनत्ततो। अनुपस्सनट्ठेनाति अनु अनु अनिच्चादितो पस्सनट्ठेन। अभिनीहारो नानत्तं होतीति अभिनीहारो नाना होतीति वा अभिनीहारस्स नानाभावो होतीति वा वेदितब्बं।  
कुसलाति आरोग्यट्ठेन अनवज्जट्ठेन कोसल्लसम्भूतट्ठेन च। अब्याकताति कुसलाकुसलभावेन न ब्याकता। किञ्चिकाले सुविदिताति विपस्सनाकाले सुट्ठु विदिता। किञ्चिकाले न सुविदिताति अभिनन्दनकाले न सुट्ठु विदिता। अच्चन्तं सुविदिताति अभिनन्दनाय पहीनत्ता एकन्तेन सुविदिता। विदितट्ठेन च अविदितट्ठेन चाति एत्थ पुथुज्जनसेक्खानं सुविदितट्ठोपि वीतरागस्स अच्चन्तसुविदितट्ठोपि विदितट्ठोव होति, द्विन्नम्पि न सुविदितट्ठो अविदितट्ठोव।  
अतित्तत्ताति विपस्सनाय करणीयस्स अपरियोसितत्ता अप्पणीतभावेन। तब्बिपरीतेन तित्तत्ता। तिण्णं सञ्ञोजनानं पहानायाति सक्कायदिट्ठिविचिकिच्छासीलब्बतपरामासानं पहानत्थं। पच्छिमभविकापि बोधिसत्ता एत्थेव सङ्गहं गच्छन्ति। अपच्छिमभविका पन विपस्सनं सङ्खारुपेक्खं पापेत्वा ठपेन्ति। सोतापत्तिमग्गं पटिलाभत्थायाति असमासेत्वा पठन्ति, समासेत्वा पाठो सुन्दरतरो। सेक्खो तिण्णं सञ्ञोजनानं पहीनत्ताति सोतापन्नसकदागामिअनागामीनं सामञ्ञेन वुत्तं। सकदागामिअनागामीनम्पि हि तानि पहीनानेव। उत्तरिपटिलाभत्थायाति उपरूपरिमग्गपटिलाभत्थं। दिट्ठधम्मसुखविहारत्थायाति दिट्ठेव धम्मे पच्चक्खे अत्तभावे यो सुखो विहारो, तदत्थाय। विहारसमापत्तट्ठेनाति सेक्खस्स फलसमापत्तट्ठेन, वीतरागस्स विपस्सनाविहारफलसमापत्तट्ठेन।  
५७. इदानि सङ्खारुपेक्खानं गणनपरिच्छेदं दस्सेतुं कति सङ्खारुपेक्खातिआदिमाह। तत्थ समथवसेनाति समाधिवसेन। अयमेव वा पाठो। नीवरणे पटिसङ्खाति पञ्च नीवरणानि पहातब्बभावेन परिग्गहेत्वा। सन्तिट्ठनाति नीवरणानं पहानाभिमुखीभूतत्ता तेसं पहानेपि अब्यापारभावूपगमनेन मज्झत्तताय सन्तिट्ठना। सङ्खारुपेक्खासूति नीवरणप्पहाने ब्यापाराकरणेन नीवरणसङ्खातानं सङ्खारानं उपेक्खनासु। एस नयो वितक्कविचारादीसु च। समथे सङ्खारुपेक्खा नाम अप्पनावीथिया आसन्नपुब्बभागे बलप्पत्तभावनामयञाणं। सोतापत्तिमग्गं पटिलाभत्थायातिआदीसु चतूसु मग्गवारेसु सुञ्ञतानिमित्तअप्पणिहितमग्गानं अञ्ञतरञ्ञतरो मग्गो लब्भति। सोतापत्तिफलसमापत्तत्थायातिआदीसु चतूसु फलवारेसु पन अप्पणिहिता फलसमापत्ति वेदितब्बा। कस्मा? ‘‘सुञ्ञतविहारसमापत्तत्थाय अनिमित्तविहारसमापत्तत्थाया’’ति इतरासं द्विन्नं फलसमापत्तीनं विसुं वुत्तत्ता। अनिच्चानुपस्सनावुट्ठानवसेन हि अनिमित्तमग्गो, तथेव फलसमापत्तिकाले अनिमित्तफलसमापत्ति, दुक्खानुपस्सनावुट्ठानवसेन अप्पणिहितमग्गफलसमापत्तियो, अनत्तानुपस्सनावुट्ठानवसेन सुञ्ञतमग्गफलसमापत्तियो सुत्तन्तनयेनेव वेदितब्बा।  
एत्थ च चतूसु मग्गवारेसु उप्पादन्तिआदीनि पञ्च मूलपदानि, गतिन्तिआदीनि दस वेवचनपदानीति पन्नरस पदानि वुत्तानि। छसु पन फलसमापत्तिवारेसु पञ्च मूलपदानेव वुत्तानि। तं कस्मा इति चे? सङ्खारुपेक्खाय तिक्खभावे सति किलेसप्पहाने समत्थस्स मग्गस्स सम्भवतो तस्सा तिक्खभावदस्सनत्थं वेवचनपदेहि सह दळ्हं कत्वा मूलपदानि वुत्तानि। फलस्स निरुस्साहभावेन सन्तसभावत्ता मग्गायत्तत्ता च मन्दभूतापि सङ्खारुपेक्खा फलस्स पच्चयो होतीति दस्सनत्थं मूलपदानेव वुत्तानीति वेदितब्बानि।  
५८. इदानि जातिवसेन पुच्छित्वा लब्भमानवसेन विस्सज्जेतुं कति सङ्खारुपेक्खा कुसलातिआदिमाह। तत्थ पन्नरस सङ्खारुपेक्खाति समथवसेन अट्ठ, चतुन्नं मग्गानं तिण्णं फलानं वसेन सत्ताति पन्नरस। समथवसेन अट्ठ सङ्खारुपेक्खा अरहतो नीवरणपटिसङ्खाअभावतो, वितक्कविचारादीनं पहानब्यापारं विना सुखेन पहानतो च सङ्खारुपेक्खानामस्स अननुरूपाति कत्वा तासं अब्याकतता न वुत्ताति वेदितब्बा। अरहता पन फलसमापत्तिं समापज्जन्तेन सङ्खारुपेक्खं विना समापज्जितुं न सक्काति तिस्सो सङ्खारुपेक्खा अब्याकताति वुत्ता। अप्पणिहितसुञ्ञतानिमित्तवसेन हि अरहतो तिस्सो सङ्खारुपेक्खा।  
इदानि सङ्खारुपेक्खानं संवण्णनावसेन वुत्तासु तीसु गाथासु पटिसङ्खासन्तिट्ठना पञ्ञाति सङ्खारुपेक्खा । अट्ठ चित्तस्स गोचराति समथवसेन वुत्ता अट्ठ सङ्खारुपेक्खा समाधिस्स विसया, भूमियोति अत्थो। ‘‘चित्तं पञ्ञञ्च भावय’’न्तिआदीसु (सं॰ नि॰ १.२३, १९२) विय चित्तसीसेन समाधि निद्दिट्ठो, ‘‘गोचरे, भिक्खवे, चरथ सके पेत्तिके विसये’’तिआदीसु (सं॰ नि॰ ५.३७२) विय गोचरसद्देन विसयो। यञ्हि यदायत्तं, तस्सेसो विसयोति वुच्चति। पुथुज्जनस्स द्वेति समथवसेन विपस्सनावसेन च। तयो सेक्खस्साति समथविपस्सनासमापत्तिवसेन। तयो च वीतरागस्साति अप्पणिहितसुञ्ञतानिमित्तफलसमापत्तिवसेन। ‘‘तिस्सो’’ति वत्तब्बे ‘‘तयो’’ति च लिङ्गविपल्लासो कतो। तयो सङ्खारुपेक्खा धम्माति वा योजेतब्बं। येहि चित्तं विवट्टतीति येहि सङ्खारुपेक्खाधम्मेहि वितक्कविचारादितो, उप्पादादितो वा चित्तं अपगच्छति। वीतरागस्सापि हि सङ्खारुपेक्खासब्भावतो च सङ्खारतो चित्तं विवट्टित्वा निब्बानं पक्खन्दतीति वुत्तं होति। अट्ठ समाधिस्स पच्चयाति समथवसेन वुत्ता अट्ठ अप्पनासम्पापकत्ता अप्पनासमाधिस्स पच्चया। दस ञाणस्स गोचराति विपस्सनावसेन वुत्ता दस मग्गञाणस्स फलञाणस्स च भूमियो। तिण्णं विमोक्खान पच्चयाति सुञ्ञतानिमित्तअप्पणिहितविमोक्खानं उपनिस्सयपच्चया। नानादिट्ठीसु न कम्पतीति भङ्गं अविस्सज्जित्वाव सङ्खारे अनिच्चादिवसेन विपस्सन्तो सस्सतदिट्ठिआदीसु नानप्पकारासु दिट्ठीसु न वेधतीति।  
सङ्खारुपेक्खाञाणनिद्देसवण्णना निट्ठिता।  
१०. गोत्रभुञाणनिद्देसवण्णना  
५९. गोत्रभुञाणनिद्देसे अभिभुय्यतीति अभिभवति अतिक्कमति। बहिद्धा सङ्खारनिमित्तन्ति सकसन्तानप्पवत्तअकुसलक्खन्धतो बहिद्धाभूतं सङ्खारनिमित्तं। लोकिकसङ्खारा हि किलेसानं निमित्तत्ता, निमित्ताकारेन उपट्ठानतो वा निमित्तन्ति वुच्चन्ति। अभिभुय्यतीति गोत्रभूति च पुथुज्जनगोत्ताभिभवनतो गोत्रभुभावो वुत्तो। पक्खन्दतीति गोत्रभूति अरियगोत्तभावनतो गोत्रभुभावो वुत्तो। अभिभुय्यित्वा पक्खन्दतीति गोत्रभूति उभो अत्थे समासेत्वा वुत्तं। वुट्ठातीति गोत्रभूति च विवट्टतीति गोत्रभूति च मातिकाय वुट्ठानविवट्टनपदानुरूपेन पुथुज्जनगोत्ताभिभवनत्थोयेव वुत्तो। समथवसेन वुत्तगोत्रभूनं पन नीवरणादिगोत्ताभिभवनतो गोत्रभूति, ‘‘सोतापत्तिफलसमापत्तत्थाया’’तिआदीसु छसु समापत्तिवारेसु उप्पादादिगोत्ताभिभवनतो गोत्रभूति, ‘‘सकदागामिमग्गं पटिलाभत्थाया’’तिआदीसु तीसु मग्गवारेसु सोतापन्नादिगोत्ताभिभवनतो गोत्रभूति अत्थो वेदितब्बो। गोत्तत्थो चेत्थ बीजत्थो। वत्तनिपकरणे किर वुत्तं – गोत्तं वुच्चति निब्बानं सब्बपरिपन्थेहि गुत्तत्ता, तं पटिपज्जतीति गोत्रभूति, अट्ठ समापत्तियोपि गोत्तं गोत्रभुपरिपन्थेहि गुत्तत्ता, तं गोत्तं पटिपज्जतीति गोत्रभूति वुत्तं। ‘‘चतुन्नं मग्गानंयेव गोत्रभु निब्बानारम्मणं, चतस्सन्नं फलसमापत्तीनं गोत्रभु सङ्खारारम्मणं फलसमापत्तिनिन्नत्ता’’ति वदन्ति। वुत्तञ्हेतं विसुद्धिमग्गे – ‘‘तस्स पवत्तानुपुब्बविपस्सनस्स सङ्खारारम्मणगोत्रभुञाणानन्तरं फलसमापत्तिवसेन निरोधे चित्तं अप्पेती’’ति (विसुद्धि॰ २.८६३)। तेनेवेत्थ मग्गवारेसु सोळसमं कत्वा गहितस्स बहिद्धासङ्खारनिमित्तपदस्स समापत्तिवारेसु छट्ठं कत्वा गहणं न कतन्ति वेदितब्बं। इतरथा हि मूलपदगहणेन गहेतब्बं भवेय्य।  
अञ्ञे पन ‘‘यो निब्बाने पठमाभोगो पठमसमन्नाहारो, अयं वुच्चति गोत्रभू’’ति वदन्ति। तं फलं सन्धाय न युज्जति। पन्नरस गोत्रभुधम्मा कुसलाति एत्थ अरहतो अभिभवितब्बनीवरणाभावतो वितक्कविचारादीनं सुखेनेव पहातब्बभावतो च अभिभवनट्ठेन गोत्रभुनामं नारहन्तीति कत्वा गोत्रभूनं अब्याकतता न वुत्ताति वेदितब्बा। अरहता पन फलसमापत्तिं समापज्जन्तेन सङ्खारे अनभिभुय्य समापज्जितुं न सक्काति ‘‘तयो गोत्रभुधम्मा अब्याकता’’ति वुत्ता। केचि पन ‘‘अट्ठ समापत्तियो निब्बेधभागिया एव इध निद्दिट्ठा, तस्मा अट्ठ समापत्तिगोत्रभू कुसला होन्ती’’ति वदन्ति। तथा सङ्खारुपेक्खायपि वेदितब्बं।  
६०. सामिसञ्चातिआदीसु वट्टामिसलोकामिसकिलेसामिसानं किलेसामिसेन सामिसं सनिकन्तिकत्ता। किं तं? अट्ठविधं समथगोत्रभुञाणं। वट्टामिसन्ति चेत्थ तेभूमकवट्टमेव। लोकामिसन्ति पञ्च कामगुणा। किलेसामिसन्ति किलेसा एव। निरामिसन्ति दसविधं विपस्सनागोत्रभुञाणं अनिकन्तिकत्ता। न हि अरिया गोत्रभुस्मिं निकन्तिं करोन्ति। पोत्थके ‘‘सामिसञ्चे’’ति लिखन्ति, तं न सुन्दरतरं। एवमेव पणिहितञ्च अप्पणिहितं सञ्ञुत्तञ्च विसञ्ञुत्तं वुट्ठितञ्च अवुट्ठितं वेदितब्बं। निकन्तिपणिधिया हि पणिहितं पत्थितन्ति अत्थो। तदभावेन अप्पणिहितं । निकन्तिसञ्ञोगेनेव सञ्ञुत्तं। तदभावेन विसञ्ञुत्तं। वुट्ठितन्ति विपस्सनागोत्रभुञाणमेव। तञ्हि निकन्तिच्छेदकत्ता वुट्ठितं नाम। इतरं अवुट्ठितं। बहिद्धा वुट्ठानत्ता वा वुट्ठितं। फलगोत्रभुपि हि निब्बानज्झासयवसेन निब्बानाभिमुखीभूतत्ता बहिद्धासङ्खारनिमित्ता वुट्ठितं नामाति वेदितब्बं। हेट्ठाभिभवनवुट्ठानविवट्टनवारेसुपि फलगोत्रभु अज्झासयवसेन निब्बानाभिमुखीभूतत्ता अभिभुय्यति वुट्ठाति विवट्टतीति वेदितब्बं। तिण्णं विमोक्खान पच्चयाति तिण्णं लोकुत्तरविमोक्खानं समथगोत्रभु पकतूपनिस्सयपच्चया होन्ति, विपस्सनागोत्रभु अनन्तरसमनन्तरूपनिस्सयपच्चया होन्ति। पञ्ञा यस्स परिच्चिताति पुब्बभागपञ्ञा यस्स परिचिता परिचिण्णा। कुसलो विवट्टे वुट्ठानेति असम्मोहवसेनेव विवट्टसङ्खाते गोत्रभुञाणे कुसलो छेको, पुब्बभागञाणेन वा कुसलो। नानादिट्ठीसु न कम्पतीति समुच्छेदेन पहीनासु नानप्पकारासु दिट्ठीसु न वेधतीति।  
गोत्रभुञाणनिद्देसवण्णना निट्ठिता।  
११. मग्गञाणनिद्देसवण्णना  
६१. मग्गञाणनिद्देसे मिच्छादिट्ठिया वुट्ठातीति दिट्ठानुसयप्पहानेन समुच्छेदवसेन द्वासट्ठिभेदतो मिच्छादिट्ठितो वुट्ठाति। तदनुवत्तककिलेसेहीति मिच्छादिट्ठिसम्पयोगवसेन च मिच्छादिट्ठिउपनिस्सयेन च उप्पज्जमानेहि मिच्छादिट्ठिअनुवत्तमानेहि नानाविधेहि किलेसेहि। तेन तदेकट्ठकिलेसप्पहानं वुत्तं होति। दुविधञ्हि एकट्ठं सहजेकट्ठं पहानेकट्ठञ्च। ताय दिट्ठिया सह एकस्मिं चित्ते, एकस्मिं पुग्गले वा याव पहाना ठिताति तदेकट्ठा। दिट्ठिया हि पहीयमानाय दिट्ठिसम्पयुत्तेसु द्वीसु असङ्खारिकचित्तेसु ताय दिट्ठिया सहजाता लोभो मोहो उद्धच्चं अहिरिकं अनोत्तप्पन्ति इमे किलेसा, द्वीसु ससङ्खारिकचित्तेसु ताय दिट्ठिया सहजाता लोभो मोहो थिनं उद्धच्चं अहिरिकं अनोत्तप्पन्ति इमे किलेसा सहजेकट्ठवसेन पहीयन्ति। दिट्ठिकिलेसेयेव पहीयमाने तेन सह एकस्मिं पुग्गले ठिता अपायगमनीया लोभो दोसो मोहो मानो विचिकिच्छा थिनं उद्धच्चं अहिरिकं अनोत्तप्पन्ति इमे किलेसा पहानेकट्ठवसेन पहीयन्ति। खन्धेहीति तदनुवत्तकेहेव खन्धेहि, तं दिट्ठिं अनुवत्तमानेहि सहजेकट्ठेहि च पहानेकट्ठेहि च चतूहि अरूपक्खन्धेहि, तंसमुट्ठानरूपेहि वा सह पञ्चहि खन्धेहि मिच्छादिट्ठिआदिकिलेसपच्चया अनागते उप्पज्जितब्बेहि विपाकक्खन्धेहि। बहिद्धा च सब्बनिमित्तेहीति यथावुत्तकिलेसक्खन्धतो बहिभूतेहि सब्बसङ्खारनिमित्तेहि। मिच्छासङ्कप्पा वुट्ठातीति सोतापत्तिमग्गेन पहातब्बेसु चतूसु दिट्ठिसम्पयुत्तेसु, विचिकिच्छासहगते चाति पञ्चसु चित्तेसु अपायगमनीयसेसाकुसलचित्तेसु च मिच्छासङ्कप्पा वुट्ठाति।  
मिच्छावाचाय वुट्ठातीति मुसावादतो चेव अपायगमनीयपिसुणफरुससम्फप्पलापेहि च वुट्ठाति । मिच्छाकम्मन्ता वुट्ठातीति पाणातिपातादिन्नादानमिच्छाचारेहि वुट्ठाति। मिच्छाआजीवा वुट्ठातीति कुहना लपना नेमित्तिकता निप्पेसिकता लाभेनलाभंनिजिगीसनता, आजीवहेतुकेहि वा सत्तहिपि कायवचीकम्मेहि वुट्ठाति। मिच्छावायाममिच्छासतिमिच्छासमाधीहि वुट्ठानं मिच्छासङ्कप्पवुट्ठाने वुत्तनयेनेव वेदितब्बं। मिच्छासतीति च सतिया पटिपक्खाकारेन उप्पज्जमाना अकुसलचित्तुप्पादमत्तमेव। उपरिमग्गत्तये ‘‘दस्सनट्ठेन सम्मादिट्ठी’’तिआदीनि अट्ठ मग्गङ्गानि यथा पठमज्झानिके पठममग्गे लब्भन्ति, तथेव लब्भन्ति। तत्थ पठममग्गे सम्मादिट्ठि मिच्छादिट्ठिं पजहतीति सम्मादिट्ठि। सम्मासङ्कप्पादयोपि मिच्छासङ्कप्पादीनं पजहनट्ठेनेव वेदितब्बा। एवं सन्ते पठममग्गेनेव द्वासट्ठिया दिट्ठिगतानं पहीनत्ता उपरिमग्गत्तयेन पहातब्बा दिट्ठि नाम नत्थि।  
तत्थ सम्मादिट्ठीति नामं कथं होतीति? यथा विसं अत्थि वा होतु मा वा, अगदो अगदोत्वेव वुच्चति, एवं मिच्छादिट्ठि अत्थि वा होतु मा वा, अयं सम्मादिट्ठि एव नाम। यदि एवं नाममत्तमेवेतं होति, उपरिमग्गत्तये पन सम्मादिट्ठिया किच्चाभावो आपज्जति, मग्गङ्गानि न परिपूरेन्ति। तस्मा सम्मादिट्ठि सकिच्चका कातब्बा, मग्गङ्गानि परिपूरेतब्बानीति। सकिच्चका चेत्थ सम्मादिट्ठि यथालाभनियमेन दीपेतब्बा। उपरिमग्गत्तयवज्झो हि एको मानो अत्थि, सो दिट्ठिट्ठाने तिट्ठति, सा तं मानं पजहतीति सम्मादिट्ठि। सोतापत्तिमग्गस्मिञ्हि सम्मादिट्ठि मिच्छादिट्ठिं पजहति। सोतापन्नस्स पन सकदागामिमग्गवज्झो मानो अत्थि, तं मानं पजहतीति सम्मादिट्ठि। तस्सेव सत्तअकुसलचित्तसहजातो सङ्कप्पो अत्थि, तेहेव चित्तेहि वाचङ्गचोपनं अत्थि, कायङ्गचोपनं अत्थि, पच्चयपरिभोगो अत्थि, सहजातवायामो अत्थि, अस्सतियभावो अत्थि, सहजातचित्तेकग्गता अत्थि, एते मिच्छासङ्कप्पादयो नाम। सकदागामिमग्गे सम्मासङ्कप्पादयो तेसं पहानेन सम्मासङ्कप्पादयोति वेदितब्बा। एवं सकदागामिमग्गे अट्ठङ्गानि सकिच्चकानि होन्ति। सकदागामिस्स अनागामिमग्गवज्झो मानो अत्थि, सो दिट्ठिट्ठाने तिट्ठति। तस्सेव सत्तहि चित्तेहि सहजाता सङ्कप्पादयो अत्थि। तेसं पहानेन अनागामिमग्गे अट्ठन्नं अङ्गानं सकिच्चकता वेदितब्बा। अनागामिस्स अरहत्तमग्गवज्झो मानो अत्थि, सो दिट्ठिट्ठाने तिट्ठति। यानि पनस्स पञ्च अकुसलचित्तानि, तेहि सहजाता सङ्कप्पादयो अत्थि। तेसं पहानेन अरहत्तमग्गे अट्ठन्नं अङ्गानं सकिच्चकता वेदितब्बा।  
ओळारिकाति कायवचीद्वारे वीतिक्कमस्स पच्चयभावेन थूलभूतम्हा। कामरागसञ्ञोजनाति मेथुनरागसङ्खाता सञ्ञोजना। सो हि कामभवे सञ्ञोजेतीति सञ्ञोजनन्ति वुच्चति। पटिघसञ्ञोजनाति ब्यापादसञ्ञोजना। सो हि आरम्मणे पटिहञ्ञतीति पटिघन्ति वुच्चति। ते एव थामगतट्ठेन सन्ताने अनुसेन्तीति अनुसया। अणुसहगताति अणुभूता, सुखुमभूताति अत्थो। तब्भावे हि एत्थ सहगतसद्दो। सकदागामिस्स हि कामरागब्यापादा द्वीहि कारणेहि अणुभूता अधिच्चुप्पत्तिया च परियुट्ठानमन्दताय च। तस्स हि बालपुथुज्जनस्स विय किलेसा अभिण्हं न उप्पज्जन्ति, कदाचि करहचि उप्पज्जन्ति। उप्पज्जमाना च बालपुथुज्जनस्स विय मद्दन्ता फरन्ता छादेन्ता अन्धअन्धं करोन्ता न उप्पज्जन्ति, द्वीहि पन मग्गेहि पहीनत्ता मन्दमन्दा तनुकाकारा हुत्वा उप्पज्जन्ति, वीतिक्कमं पापेतुं समत्था न होन्ति। एवं तनुभूता अनागामिमग्गेन पहीयन्ति रूपरागाति रूपभवे छन्दरागा। अरूपरागाति अरूपभवे छन्दरागा। मानाति उन्नतिलक्खणा। उद्धच्चाति अवूपसमलक्खणा। अविज्जायाति अन्धलक्खणाय। भवरागानुसयाति रूपरागारूपरागवसेन पवत्तभवरागानुसया।  
६२. इदानि मग्गञाणसंवण्णनं करोन्तो अजातं झापेतीतिआदिमाह। तत्थ च अजातं झापेति जातेन, झानं तेन पवुच्चतीति अत्तनो सन्ताने पातुभूतेन तेन तेन लोकुत्तरज्झानेन तंसमङ्गीपुग्गलो अजातमेव तं तं किलेसं झापेति दहति समुच्छिन्दति, तेन कारणेन तं लोकुत्तरं झानन्ति पवुच्चतीति अत्थो। झानविमोक्खे कुसलताति तस्मिं अरियमग्गसम्पयुत्ते वितक्कादिके झाने च विमोक्खसङ्खाते अरियमग्गे च असम्मोहवसेन कुसलताय पठममग्गेनेव पहीनासु नानादिट्ठीसु न कम्पति। झानं नाम दुविधं आरम्मणूपनिज्झानञ्च लक्खणूपनिज्झानञ्च। लोकियपठमज्झानादिकं कसिणादिआरम्मणूपनिज्झानट्ठेन झानं, विपस्सनासङ्खारानं सभावसामञ्ञलक्खणूपनिज्झानट्ठेन झानं, लोकुत्तरं निब्बाने तथलक्खणूपनिज्झानट्ठेन झानं। इध पन गोत्रभुनापि साधारणं लक्खणूपनिज्झानट्ठं अनामसित्वा असाधारणेन किलेसझापनट्ठेन झानं वुत्तं। विमोक्खट्ठो पनेत्थ निब्बानारम्मणे सुट्ठु अधिमुच्चनट्ठो किलेसेहि च सुट्ठु मुच्चनट्ठो।  
समादहित्वा यथा चे विपस्सतीति अप्पनूपचारखणिकसमाधीनं अञ्ञतरेन समाधिना पठमं चित्तसमाधानं कत्वा पच्छा यथा विपस्सति च। समुच्चयत्थो चे-सद्दो विपस्सनं समुच्चिनोति। विपस्समानो तथा चे समादहेति विपस्सना नामेसा लूखभूता निरस्सादा, समथो च नाम सिनिद्धभूतो सअस्सादो। तस्मा ताय लूखभूतं चित्तं सिनेहेतुं विपस्समानो तथा च समादहे। विपस्समानो पुन समाधिं पविसित्वा चित्तसमाधानञ्च तथेव करेय्य, यथेव विपस्सनन्ति अत्थो। इध चे-सद्दो समादहनं समुच्चिनोति। उभयत्थापि गाथाबन्धानुवत्तनेन चे-कारो कतो, अत्थो पन च-कारत्थो एव। विपस्सना च समथो तदा अहूति यस्मा समथविपस्सनानं युगनद्धभावे सति अरियमग्गपातुभावो होति, तस्मा अरियमग्गजननसमत्थत्ता यदा तदुभयसमायोगो होति, तदा विपस्सना च समथो च अहु, समथविपस्सना भूता नाम होतीति अत्थो। ता च समथविपस्सना अरियमग्गाभिमुखीकाले च मग्गक्खणे च समानभागा युगनद्धा वत्तरे समानो समो भागो कोट्ठासो एतेसन्ति समानभागा, युगे नद्धा वियाति युगनद्धा, अञ्ञमञ्ञं अनतिवत्तनट्ठेन समधुरा समबलाति अत्थो। वित्थारो पनस्स युगनद्धकथायं आविभविस्सति।  
दुक्खा सङ्खारा सुखो, निरोधो इति दस्सनं। दुभतो वुट्ठिता पञ्ञा, फस्सेति अमतं पदन्ति दुक्खा सङ्खारा, सुखो निरोधो निब्बानन्ति पटिपन्नस्स ततो निब्बानदस्सनं अरियमग्गञाणं दुभतो वुट्ठिता पञ्ञा नाम। सा एव च पञ्ञा अमतं पदं निब्बानं आरम्मणफुसनेन फुसति, पटिलभतीति अत्थो। निब्बानञ्हि अतप्पकट्ठेन अमतसदिसन्ति अमतं, नास्स मतं मरणं वयो अत्थीतिपि अमतं, पुब्बभागतो पट्ठाय महता उस्साहेन महतिया पटिपदाय पज्जति पटिपज्जीयतीति पदन्ति वुच्चति।  
विमोक्खचरियं जानातीति विमोक्खपवत्तिं असम्मोहवसेन जानाति, पच्चवेक्खणवसेन जानाति। ‘‘दुभतो वुट्ठानो विमोक्खो, दुभतो वुट्ठाना चत्तारो विमोक्खा, दुभतो वुट्ठानानं अनुलोमा चत्तारो विमोक्खा, दुभतो वुट्ठानपटिप्पस्सद्धि चत्तारो विमोक्खा’’ति हि उपरि विमोक्खकथायंयेव (पटि॰ म॰ १.२०९ आदयो) आगता विमोक्खचरिया वेदितब्बा। तेसं वित्थारो तत्थेव आगतो। नानत्तेकत्तकोविदोति तेसं विमोक्खानं नानाभावे एकभावे च कुसलो। दुभतो वुट्ठानविमोक्खवसेन हि तेसं एकत्तं, चतुअरियमग्गवसेन नानत्तं, एकेकस्सापि वा अरियमग्गस्स अनुपस्सनाभेदेन नानत्तं, अरियमग्गभावेन एकत्तं वेदितब्बं। द्विन्नं ञाणानं कुसलताति दस्सनसङ्खातस्स च भावनासङ्खातस्स चाति इमेसं द्विन्नं ञाणानं कुसलताय। दस्सनन्ति हि सोतापत्तिमग्गो। सो हि पठमं निब्बानदस्सनतो दस्सनन्ति वुत्तो। गोत्रभु पन किञ्चापि पठमतरं निब्बानं पस्सति, यथा पन रञ्ञो सन्तिकं केनचिदेव करणीयेन आगतो पुरिसो दूरतोव रथिकाय चरन्तं हत्थिक्खन्धगतं राजानं दिस्वापि ‘‘दिट्ठो ते राजा’’ति पुट्ठो दिस्वा कत्तब्बकिच्चस्स अकतत्ता ‘‘न पस्सामी’’ति आह, एवमेव निब्बानं दिस्वा कत्तब्बस्स किलेसप्पहानस्साभावा न ‘‘दस्सन’’न्ति वुच्चति। तञ्हि ञाणं मग्गस्स आवज्जनट्ठाने तिट्ठति। भावनाति सेसमग्गत्तयं। तञ्हि पठममग्गेन दिट्ठस्मिंयेव धम्मे भावनावसेन उप्पज्जति, न अदिट्ठपुब्बं किञ्चि पस्सति, तस्मा ‘‘भावना’’ति वुच्चति। हेट्ठा पन भावनामग्गस्स अपरिनिट्ठितत्ता ‘‘द्विन्नं ञाणान’’न्ति अवत्वा सोतापत्तिसकदागामिअनागामिमग्गलाभिनो सन्धाय ‘‘झानविमोक्खे कुसलता’’ति वुत्तं, अरहत्तमग्गलाभिनो पन भावनामग्गस्स परिनिट्ठितत्ता ‘‘द्विन्नं ञाणानं कुसलता’’ति वुत्तन्ति वेदितब्बं।  
मग्गञाणनिद्देसवण्णना निट्ठिता।  
१२. फलञाणनिद्देसवण्णना  
६३. फलञाणनिद्देसे तंपयोगप्पटिप्पस्सद्धत्ताति तस्स अज्झत्तबहिद्धा वुट्ठानपयोगस्स पटिप्पस्सद्धत्ता। मग्गो हि सकक्खणे किलेसप्पहानेन उभतो वुट्ठानपयोगं करोति नाम, फलक्खणे किलेसानं पहीनत्ता मग्गस्स उभतो वुट्ठानपयोगो पटिप्पस्सद्धो वूपसन्तो नाम होति। उप्पज्जतीति मग्गानन्तरं सकिं वा द्विक्खत्तुं वा उप्पज्जति, फलसमापत्तिकाले पन बहुक्खत्तुं, निरोधा वुट्ठहन्तस्स द्विक्खत्तुं उप्पज्जति, सब्बम्पि हि तं पयोगप्पटिप्पस्सद्धत्ता उप्पज्जति। मग्गस्सेतं फलन्ति फलं अपेक्खित्वा नपुंसकवचनं कतं। सकदागामिमग्गक्खणादीसुपि एकेकमग्गङ्गवसेनेव वुट्ठानयोजना वेदितब्बा।  
फलञाणनिद्देसवण्णना निट्ठिता।  
१३. विमुत्तिञाणनिद्देसवण्णना  
६४. विमुत्तिञाणनिद्देसे सक्कायदिट्ठीति विज्जमानट्ठेन सति खन्धपञ्चकसङ्खाते काये, सयं वा सती तस्मिं काये दिट्ठीति सक्कायदिट्ठि। विचिकिच्छाति विगता चिकिच्छा, सभावं वा विचिनन्तो एताय किच्छति किलमतीति विचिकिच्छा। सीलब्बतपरामासोति सीलेन सुद्धि वतेन सुद्धि सीलब्बतेन सुद्धीति गहितअभिनिवेसो। सो हि सभावं अतिक्कमित्वा परतो आमसतीति सीलब्बतपरामासो। उभिन्नं समानेपि दिट्ठिभावे तक्कञ्च परूपदेसञ्च विना पकतिया एव सक्कायदिट्ठिगहणतो पकतिभूताय वीसतिवत्थुकाय सक्कायदिट्ठिया पहानेनेव सब्बदिट्ठिप्पहानदस्सनत्थं सक्कायदिट्ठि वुत्ता। सीलब्बतपरामासो पन ‘‘सुद्धिपटिपदं पटिपज्जामा’’ति पटिपन्नानं पटिपदाय मिच्छाभावदस्सनत्थं विसुं वुत्तोति वेदितब्बो। तिण्णम्पि अनुसयप्पहानेनेव पहानं दस्सेतुं दिट्ठानुसयो विचिकिच्छानुसयोति वुत्तं, न विसुं किलेसत्ता। उपक्किलेसाति किलेसेन्ति उपतापेन्ति विबाधेन्तीति किलेसा, थामगतट्ठेन भुसा किलेसाति उपक्किलेसा। सम्मा समुच्छिन्ना होन्तीति समुच्छेदप्पहानेन अनुप्पादनिरोधेन सम्मा समुच्छिन्ना होन्ति। सपरियुट्ठानेहीति चित्तं परियोनन्धन्तानि उट्ठेन्ति उप्पज्जन्तीति परियुट्ठानानि, समुदाचारप्पत्तानं किलेसानमेतं अधिवचनं। सह परियुट्ठानेहीति सपरियुट्ठानानि। तेहि सपरियुट्ठानेहि अनुसयितउपक्किलेसेहि। चित्तं विमुत्तं होतीति तेसं अभब्बुप्पत्तिकभूतत्ता सन्ततिवसेन पवत्तमानं चित्तं ततो विमुत्तं नाम होति। तदेव सुट्ठु विमुत्तत्ता सुविमुत्तं। तंविमुत्तिञातट्ठेनाति तस्सा विमुत्तिया जाननट्ठेन।  
विमुत्तिञाणनिद्देसवण्णना निट्ठिता।  
१४. पच्चवेक्खणञाणनिद्देसवण्णना  
६५. पच्चवेक्खणञाणनिद्देसे मग्गक्खणेयेव हेतुट्ठेन पठमं मग्गङ्गानि विसुं विसुं वत्वा पुन मग्गङ्गभूते च अमग्गङ्गभूते च धम्मे ‘‘बुज्झनट्ठेन बोधी’’ति लद्धनामस्स अरियस्स अङ्गभावेन बोज्झङ्गे विसुं दस्सेसि। सतिधम्मविचयवीरियसमाधिसम्बोज्झङ्गा हि मग्गङ्गानेव, पीतिपस्सद्धिउपेक्खासम्बोज्झङ्गा अमग्गङ्गानि। पुन बलवसेन इन्द्रियवसेन च विसुं निद्दिट्ठेसु सद्धा एव अमग्गङ्गभूता। पुन मग्गक्खणे जातेयेव धम्मे रासिवसेन दस्सेन्तो आधिपतेय्यट्ठेनातिआदिमाह। तत्थ उपट्ठानट्ठेन सतिपट्ठानाति एकाव निब्बानारम्मणा सति कायवेदनाचित्तधम्मेसु सुभसुखनिच्चअत्तसञ्ञापहानकिच्चसाधनवसेन चत्तारो सतिपट्ठाना नाम। निब्बानारम्मणं एकमेव वीरियं उप्पन्नानुप्पन्नानं अकुसलानं पहानानुप्पत्तिकिच्चस्स, अनुप्पन्नुप्पन्नानं कुसलानं उप्पादट्ठितिकिच्चस्स साधनवसेन चत्तारो सम्मप्पधाना नाम।  
तथट्ठेन सच्चाति दुक्खभावादीसु अविसंवादकट्ठेन चत्तारि अरियसच्चानि। एतानेव चेत्थ पटिवेधट्ठेन तदा समुदागतानि, ‘‘अमतोगधं निब्बान’’न्ति विसुं वुत्तं निब्बानञ्च, सेसा पन धम्मा पटिलाभट्ठेन तदा समुदागता। ‘‘तथट्ठेन सच्चा तदा समुदागता’’ति वचनतो मग्गफलपरियोसाने अवस्सं चत्तारि सच्चानि पच्चवेक्खतीति निट्ठमेत्थ गन्तब्बं। ‘‘कतं करणीयं नापरं इत्थत्तायाति पजानाती’’ति (दी॰ नि॰ १.२४८) वचनतो च ‘‘दुक्खं मे परिञ्ञातं, समुदयो मे पहीनो, निरोधो मे सच्छिकतो, मग्गो च मे भावितो’’ति पच्चवेक्खणं वुत्तमेव होति। तथा पच्चवेक्खणं युज्जति च। समुदयोति चेत्थ तंतंमग्गवज्झोयेव वेदितब्बो। एत्थ वुत्तसमुदयपच्चवेक्खणवसेनेव अट्ठकथायं दुविधं किलेसपच्चवेक्खणं मग्गफलनिब्बानपच्चवेक्खणानि इध सरूपेनेव आगतानीति वुत्तानि। केवलं दुक्खपच्चवेक्खणमेव न वुत्तं। किञ्चापि न वुत्तं, अथ खो पाठसब्भावतो युत्तिसब्भावतो च गहेतब्बमेव। सच्चपटिवेधत्थञ्हि पटिपन्नस्स निट्ठिते सच्चपटिवेधे सयं कतकिच्चपच्चवेक्खणं युत्तमेवाति। अविक्खेपट्ठेन समथोतिआदि मग्गसम्पयुत्ते एव समथविपस्सनाधम्मे एकरसट्ठेन अनतिवत्तनट्ठेन च दस्सेतुं वुत्तं। संवरट्ठेन सीलविसुद्धीति सम्मावाचाकम्मन्ताजीवा एव। अविक्खेपट्ठेन चित्तविसुद्धीति सम्मासमाधि एव। दस्सनट्ठेन दिट्ठिविसुद्धीति सम्मादिट्ठियेव। विमुत्तट्ठेनाति समुच्छेदवसेन मग्गवज्झकिलेसेहि मुच्चनट्ठेन, निब्बानारम्मणे वा अधिमुच्चनट्ठेन। विमोक्खोति समुच्छेदविमोक्खो, अरियमग्गोयेव। पटिवेधट्ठेन विज्जाति सच्चपटिवेधट्ठेन विज्जा, सम्मादिट्ठियेव। परिच्चागट्ठेन विमुत्तीति मग्गवज्झकिलेसानं पजहनट्ठेन ततो मुच्चनतो विमुत्ति, अरियमग्गोयेव। समुच्छेदट्ठेन खये ञाणन्ति किलेससमुच्छिन्दनट्ठेन किलेसक्खयकरे अरियमग्गे ञाणं, सम्मादिट्ठियेव।  
छन्दादयो हेट्ठा वुत्तनयेनेव वेदितब्बा। केवलञ्हेत्थ मग्गक्खणेयेव मग्गस्स आदिमज्झपरियोसानाकारेन दस्सिता। विमुत्तीति चेत्थ मग्गविमुत्तियेव। ‘‘तथट्ठेन सच्चा’’ति एत्थ गहितम्पि च निब्बानं इध परियोसानभावदस्सनत्थं पुन वुत्तन्ति वेदितब्बं। फलक्खणेपि एसेव नयो। एत्थ पन हेतुट्ठेन मग्गोति फलमग्गभावेनेव। सम्मप्पधानाति मग्गक्खणे चतुकिच्चसाधकस्स वीरियकिच्चस्स फलस्स उप्पादक्खणे सिद्धत्ता वुत्तन्ति वेदितब्बं। अञ्ञथा हि फलक्खणे सम्मप्पधाना एव न लब्भन्ति। वुत्तञ्हि मग्गक्खणे सत्ततिंस बोधिपक्खियधम्मे उद्धरन्तेन थेरेन ‘‘फलक्खणे ठपेत्वा चत्तारो सम्मप्पधाने अवसेसा तेत्तिंस धम्मा लब्भन्ती’’ति। एवमेव पटिवेधकिच्चादिसिद्धिवसेन सच्चादीनिपि यथायोगं वेदितब्बानि। विमोक्खोति च फलविमोक्खो। विमुत्तीति फलविमुत्ति। पटिप्पस्सद्धट्ठेन अनुप्पादे ञाणं वुत्तत्थमेव। वुट्ठहित्वाति अन्तरा वुट्ठानाभावा फलावसानेन एवं वुत्तं। इमे धम्मा तदा समुदागताति इमे वुत्तप्पकारा धम्मा मग्गक्खणे फलक्खणे च समुदागताति पच्चवेक्खतीति इति-सद्दं पाठसेसं कत्वा सम्बन्धो वेदितब्बो।  
पच्चवेक्खणञाणनिद्देसवण्णना निट्ठिता।  
१५. वत्थुनानत्तञाणनिद्देसवण्णना  
६६. वत्थुनानत्तञाणनिद्देसे चक्खुं अज्झत्तं ववत्थेतीति अज्झत्तभूतं चक्खुं ववत्थपेति। यथा सो चक्खुं ववत्थपेति, तथा वत्तुकामो कथं चक्खुं अज्झत्तं ववत्थेतीति पुच्छित्वा पुन चक्खु अविज्जासम्भूतन्ति ववत्थेतीतिआदिना ववत्थापनाकारं दस्सेति। तत्थ अविज्जातण्हा अतीता उपत्थम्भकहेतुयो, कम्मं अतीतं जनकहेतु, आहारो इदानि उपत्थम्भकहेतु। एतेन चक्खूपत्थम्भकानि उतुचित्तानि गहितानेव होन्ति। चतुन्नं महाभूतानं उपादायाति उपयोगत्थे सामिवचनं, चत्तारि महाभूतानि उपादियित्वा पवत्तन्ति अत्थो। एतेन पसादचक्खुभावो दस्सितो होति, ससम्भारभावो पटिक्खित्तो। उप्पन्नन्ति अद्धावसेन, सन्ततिखणवसेन वा पच्चुप्पन्नं। समुदागतन्ति हेतुतो समुट्ठितं। एत्तावता विपस्सनापुब्बभागे चक्खुववत्थानं दस्सितं। अहुत्वा सम्भूतन्तिआदीहि अनिच्चानुपस्सना। पुब्बे उदया अविज्जमानतो अहुत्वा सम्भूतं, उद्धं वया अभावतो हुत्वा न भविस्सति। अन्तवन्ततोति अन्तो अस्स अत्थीति अन्तवा, अन्तवा एव अन्तवन्तो यथा ‘‘सतिमन्तो, गतिमन्तो, धितिमन्तो च यो इसी’’ति (थेरगा॰ १०५२)। ततो अन्तवन्ततो, भङ्गविज्जमानतोति अत्थो। अद्धुवन्ति सब्बावत्थानिपातिताय, थिरभावस्स च अभावताय न थिरं। असस्सतन्ति न निच्चं। विपरिणामधम्मन्ति जराय चेव मरणेन चाति द्वेधा विपरिणामपकतिकं। चक्खु अनिच्चन्तिआदीनि चक्खुं अनिच्चतोतिआदीनि च वुत्तत्थानि। मनोति इध भवङ्गमनस्स अधिप्पेतत्ता अविज्जासम्भूतोतिआदि युज्जतियेव। आहारसम्भूतोति एत्थ सम्पयुत्तफस्साहारमनोसञ्चेतनाहारवसेन वेदितब्बं। उप्पन्नोति च अद्धासन्ततिवसेन।  
वत्थुनानत्तञाणनिद्देसवण्णना निट्ठिता।  
१६. गोचरनानत्तञाणनिद्देसवण्णना  
६७. गोचरनानत्तञाणनिद्देसे रूपे बहिद्धा ववत्थेतीति अज्झत्ततो बहिद्धाभूते रूपायतनधम्मे ववत्थपेतीति अत्थो। अविज्जासम्भूतातिआदि अत्तभावपरियापन्नकम्मजरूपत्ता वुत्तं। आहारोपि हि कम्मजरूपस्स उपत्थम्भकपच्चयो होति। सद्दस्स पन उतुचित्तसमुट्ठानत्ता अविज्जासम्भूतादिचतुक्कं न वुत्तं। फोट्ठब्बानं सयं महाभूतत्ता ‘‘चतुन्नं महाभूतानं उपादाया’’ति न वुत्तं। धम्माति चेत्थ भवङ्गमनोसम्पयुत्ता तयो अरूपिनो खन्धा, धम्मायतनपरियापन्नानि सुखुमरूपानि च कम्मसमुट्ठानानि, सब्बानिपि रूपादीनि च। अपिच यानि यानि येन येन समुट्ठहन्ति, तानि तानि तेन तेन वेदितब्बानि। इतरथा हि सकसन्तानपरियापन्नापि रूपादयो धम्मा सब्बे न सङ्गण्हेय्युं। यस्मा अनिन्द्रियबद्धरूपादयोपि विपस्सनूपगा, तस्मा तेसं कम्मसम्भूतपदेन सङ्गहो वेदितब्बो। तेपि हि सब्बसत्तसाधारणकम्मपच्चयउतुसमुट्ठाना। अञ्ञे पन ‘‘अनिन्द्रियबद्धा रूपादयो अविपस्सनूपगा’’ति वदन्ति। तं पन –  
‘‘सब्बे सङ्खारा अनिच्चाति, यदा पञ्ञाय पस्सति।  
अथ निब्बिन्दति दुक्खे, एस मग्गो विसुद्धिया’’ति॥ (ध॰ प॰ २७७) –  
आदिकाय पाळिया विरुज्झति। वुत्तञ्च विसुद्धिमग्गे – ‘‘इधेकच्चो आदितोव अज्झत्तसङ्खारे अभिनिविसित्वा विपस्सति, यस्मा पन न सुद्धअज्झत्तदस्सनमत्तेनेव मग्गवुट्ठानं होति, बहिद्धापि दट्ठब्बमेव, तस्मा परस्स खन्धेपि अनुपादिन्नसङ्खारेपि अनिच्चं दुक्खमनत्ताति विपस्सती’’ति (विसुद्धि॰ २.७८४)। तस्मा परेसं चक्खादिववत्थानम्पि अनिन्द्रियबद्धरूपादिववत्थानम्पि इच्छितब्बमेव, तस्मा तेभूमकसङ्खारा अविपस्सनूपगा नाम नत्थि।  
गोचरनानत्तञाणनिद्देसवण्णना निट्ठिता।  
१७. चरियानानत्तञाणनिद्देसवण्णना  
६८. चरियानानत्तञाणनिद्देसे विञ्ञाणचरियातिआदीसु आरम्मणे चरतीति चरिया, विञ्ञाणमेव चरिया विञ्ञाणचरिया। अञ्ञाणेन चरणं , अञ्ञाणेन वा चरति, अञ्ञाते वा चरति, अञ्ञाणस्स वा चरणन्ति अञ्ञाणचरिया। ञाणमेव चरिया, ञाणेन वा चरिया, ञाणेन वा चरति, ञाते वा चरति, ञाणस्स वा चरणन्ति ञाणचरिया। दस्सनत्थायाति रूपदस्सनत्थाय पवत्ता। आवज्जनकिरियाब्याकताति भवङ्गसन्तानतो अपनेत्वा रूपारम्मणे चित्तसन्तानं आवज्जेति नामेतीति आवज्जनं, विपाकाभावतो करणमत्तन्ति किरिया, कुसलाकुसलवसेन न ब्याकताति अब्याकता। दस्सनट्ठोति पस्सन्ति तेन, सयं वा पस्सति, दस्सनमत्तमेव वा तन्ति दस्सनं, दस्सनमेव अत्थो दस्सनट्ठो। चक्खुविञ्ञाणन्ति कुसलविपाकं वा अकुसलविपाकं वा। दिट्ठत्ताति अदिट्ठे सम्पटिच्छनस्स अभावतो चक्खुविञ्ञाणेन रूपारम्मणस्स दिट्ठत्ता। अभिनिरोपना विपाकमनोधातूति दिट्ठारम्मणमेव आरोहतीति अतिनिरोपना, उभयविपाका सम्पटिच्छनमनोधातु। अभिनिरोपितत्ताति रूपारम्मणं अभिरुळ्हत्ता। विपाकमनोविञ्ञाणधातूति उभयविपाका सन्तीरणमनोविञ्ञाणधातु। एस नयो सोतद्वारादीसुपि। सन्तीरणानन्तरं वोट्ठब्बने अवुत्तेपि अट्ठकथाचरियेहि वुत्तत्ता लब्भतीति गहेतब्बं। विजाननत्थायाति धम्मारम्मणस्स चेव रूपादिआरम्मणस्स च विजाननत्थाय। आवज्जनकिरियाब्याकताति मनोद्वारावज्जनचित्तं। विजाननट्ठोति तदनन्तरजवनवसेन आरम्मणस्स विजाननमेव अत्थो, न अञ्ञो। उपरि अकुसलजवनानं विपस्सनामग्गफलजवनानञ्च विसुं वुत्तत्ता सेसजवनानि इध गहेतब्बानि सियुं। ‘‘कुसलेहि कम्मेहि विप्पयुत्ता चरतीति विञ्ञाणचरिया’’तिआदिवचनतो (पटि॰ म॰ १.७०) पन हसितुप्पादचित्तजवनमेव गहेतब्बं। छसु द्वारेसु अहेतुकानंयेव चित्तानं वुत्तत्ता द्वे आवज्जनानि द्वे पञ्चविञ्ञाणानि द्वे सम्पटिच्छनानि तीणि सन्तीरणानि एकं हसितुप्पादचित्तन्ति अट्ठारस अहेतुकचित्तानियेव विञ्ञाणचरियाति वेदितब्बानि।  
६९. इदानि विसयविजाननमत्तट्ठेन विञ्ञाणचरियाति दस्सेतुं नीरागा चरतीतिआदिमाह, विञ्ञाणञ्हि रागादिसम्पयोगे सद्धादिसम्पयोगे च अवत्थन्तरं पापुणाति, तेसु असति सकावत्थायमेव तिट्ठति। तस्मा नीरागादिवचनेन तेसं वुत्तविञ्ञाणानं विञ्ञाणकिच्चमत्तं दस्सेति। नत्थि एतिस्सा रागोति नीरागा। निरागाति रस्सं कत्वापि पठन्ति । सो पन रज्जनवसेन रागो। इतरेसु दुस्सनवसेन दोसो। मुय्हनवसेन मोहो। मञ्ञनवसेन मानो। विपरीतदस्सनवसेन दिट्ठि। उद्धतभावो, अवूपसन्तभावो वा उद्धच्चं। विचिकिच्छा वुत्तत्था। अनुसेन्तीति अनुसया। ‘‘निरनुसया’’ति वत्तब्बे नानुसयाति वुत्तं, सोयेवत्थो। परियुट्ठानप्पत्तानमेवेत्थ अभावो वेदितब्बो। न हि विञ्ञाणचरिया पहीनानुसयानंयेव वुत्ता। या च नीरागादिनामा, सा रागादीहि विप्पयुत्ताव नाम होतीति परियायन्तरदस्सनत्थं रागविप्पयुत्तातिआदिमाह। पुन अञ्ञेहि च विप्पयुत्ततं दस्सेतुं कुसलेहि कम्मेहीतिआदिमाह। कुसलानियेव रागादिवज्जाभावा अनवज्जानि। परिसुद्धभावकरेहि हिरिओत्तप्पेहि युत्तत्ता सुक्कानि। पवत्तिसुखत्ता सुखो उदयो उप्पत्ति एतेसन्ति सुखुद्रयानि, सुखविपाकत्ता वा सुखो उदयो वड्ढि एतेसन्ति सुखुद्रयानि। वुत्तविपक्खेन अकुसलानि योजेतब्बानि। विञ्ञाते चरतीति विञ्ञाणेन विञ्ञायमानं आरम्मणं विञ्ञातं नाम, तस्मिं विञ्ञाते आरम्मणे। किं वुत्तं होति? नीलवण्णयोगतो नीलवत्थं विय विञ्ञाणयोगतो विञ्ञातं विञ्ञाणं नाम होति, तस्मिं विञ्ञाणे चरतीति विञ्ञाणचरियाति वुत्तं होति। विञ्ञाणस्स एवरूपा चरिया होतीति वुत्तप्पकारस्स विञ्ञाणस्स वुत्तप्पकारा चरिया होतीति अत्थो। ‘‘विञ्ञाणस्स चरिया’’ति च वोहारवसेन वुच्चति, विञ्ञाणतो पन विसुं चरिया नत्थि। पकतिपरिसुद्धमिदं चित्तं निक्किलेसट्ठेनाति इदं वुत्तप्पकारं चित्तं रागादिकिलेसाभावेन पकतिया एव परिसुद्धं। तस्मा विजाननमत्तमेव चरियाति विञ्ञाणचरियाति वुत्तं होति। निक्लेसट्ठेनातिपि पाठो।  
अञ्ञाणचरियाय मनापियेसूति मनसि अप्पेन्ति पसीदन्ति, मनं वा अप्पायन्ति वड्ढेन्तीति मनापानि, मनापानियेव मनापियानि। तेसु मनापियेसु। तानि पन इट्ठानि वा होन्तु अनिट्ठानि वा, गहणवसेन मनापियानि। न हि इट्ठस्मिंयेव रागो अनिट्ठस्मिंयेव दोसो उप्पज्जति। रागस्स जवनत्थायाति सन्ततिवसेन रागस्स जवनत्थाय पवत्ता। आवज्जनकिरियाब्याकताति चक्खुद्वारे अयोनिसो मनसिकारभूता आवज्जनकिरियाब्याकता मनोधातु। रागस्स जवनाति येभुय्येन सत्तक्खत्तुं रागस्स पवत्ति, पुनप्पुनं पवत्तो रागोयेव। अञ्ञाणचरियाति अञ्ञाणेन रागस्स सम्भवतो अञ्ञाणेन रागस्स चरियाति वुत्तं होति। सेसेसुपि एसेव नयो। तदुभयेन असमपेक्खनस्मिं वत्थुस्मिन्ति रागदोसवसेन समपेक्खनविरहिते रूपारम्मणसङ्खाते वत्थुस्मिं। मोहस्स जवनत्थायाति विचिकिच्छाउद्धच्चवसेन मोहस्स जवनत्थाय। अञ्ञाणचरियाति अञ्ञाणस्सेव चरिया, न अञ्ञस्स। विनिबन्धस्सातिआदीनि मानादीनं सभाववचनानि। तत्थ विनिबन्धस्साति उन्नतिवसेन विनिबन्धित्वा ठितस्स। परामट्ठायाति रूपस्स अनिच्चभावादिं अतिक्कमित्वा परतो निच्चभावादिं आमट्ठाय गहिताय। विक्खेपगतस्साति रूपारम्मणे विक्खित्तभावं गतस्स। अनिट्ठङ्गतायाति असन्निट्ठानभावं गताय। थामगतस्साति बलप्पत्तस्स। धम्मेसूति रूपादीसु वा धम्मारम्मणभूतेसु वा धम्मेसु।  
७०. यस्मा रागादयो अञ्ञाणेन होन्ति, तस्मा रागादिसम्पयोगेन अञ्ञाणं विसेसेन्तो सरागा चरतीतिआदिमाह। तत्थ सरागा चरतीति मोहमानदिट्ठिमानानुसयदिट्ठानुसयअविज्जानुसयजवनवसेन चरिया वेदितब्बा। सदोसा चरतीति मोहअविज्जानुसयजवनवसेन। समोहा चरतीति रागदोसमानदिट्ठिउद्धच्चविचिकिच्छानुसयजवनवसेन। समाना चरतीति रागमोहकामरागभवरागाविज्जानुसयजवनवसेन। सदिट्ठि चरतीति रागमोहकामरागाविज्जानुसयजवनवसेन। सउद्धच्चा चरति सविचिकिच्छा चरतीति मोहअविज्जानुसयजवनवसेन। सानुसया चरतीति एत्थापि वुत्तनयेनेव एकेकं अनुसयं मूलं कत्वा तस्मिं चित्ते लब्भमानकसेसानुसयवसेन सानुसयता योजेतब्बा। रागसम्पयुत्तातिआदि सरागादिवेवचनमेव। सा एव हि चरिया सम्पयोगवसेन सह रागादीहि वत्ततीति सरागादिआदीनि नामानि लभति। रागादीहि समं एकुप्पादेकनिरोधेकवत्थेकारम्मणादीहि पकारेहि युत्ताति रागसम्पयुत्तानीतिआदीनि नामानि लभति। सायेव च यस्मा कुसलादीहि कम्मेहि विप्पयुत्ता, अकुसलादीहि कम्मेहि सम्पयुत्ता, तस्मापि अञ्ञाणचरियाति दस्सेतुं कुसलेहि कम्मेहीतिआदिमाह। तत्थ अञ्ञातेति मोहस्स अञ्ञाणलक्खणत्ता यथासभावेन अञ्ञाते आरम्मणे। सेसं वुत्तत्थमेव।  
७१. ञाणचरियायं यस्मा विवट्टनानुपस्सनादीनं अनन्तरपच्चयभूता आवज्जनकिरियाब्याकता नत्थि, तस्मा तेसं अत्थाय आवज्जनकिरियाब्याकतं अवत्वा विवट्टनानुपस्सनादयोव वुत्ता। अनुलोमञाणत्थाय एव हि आवज्जना होति, ततो विवट्टनानुपस्सनामग्गफलानि। फलसमापत्तीति चेत्थ मग्गानन्तरजा वा होतु कालन्तरजा वा, उभोपि अधिप्पेता। नीरागा चरतीतिआदीसु रागादीनं पटिपक्खवसेन नीरागादिता वेदितब्बा, विञ्ञाणचरियायं रागादीनं अभावमत्तट्ठेन। ञातेति यथासभावतो ञाते। अञ्ञा विञ्ञाणचरियातिआदीहि तिस्सन्नं चरियानं अञ्ञमञ्ञमसम्मिस्सतं दस्सेति। विञ्ञाणकिच्चमत्तवसेन हि अहेतुकचित्तुप्पादा विञ्ञाणचरिया, अञ्ञाणकिच्चवतं द्वादसन्नं अकुसलचित्तुप्पादानं वसेनेव अञ्ञाणचरिया, विसेसेन ञाणकिच्चकारीनं विपस्सनामग्गफलानं वसेन ञाणचरिया। एवमिमा अञ्ञमञ्ञमसम्मिस्सा च, विपस्सनं ठपेत्वा सहेतुककामावचरकिरियाकुसला च, सहेतुककामावचरविपाका च, रूपावचरारूपावचरकुसलाब्याकता च तीहि चरियाहि विनिमुत्ताति वेदितब्बा। निब्बानारम्मणाय विवट्टनानुपस्सनाय ञाणचरियाय निद्दिट्ठत्ता निब्बानमग्गफलपच्चवेक्खणभूतानि सेक्खासेक्खानं पच्चवेक्खणञाणानि ञाणचरियाय सङ्गहितानीति वेदितब्बानि। तानिपि हि विसेसेन ञाणकिच्चकरानेवाति।  
चरियानानत्तञाणनिद्देसवण्णना निट्ठिता।  
१८. भूमिनानत्तञाणनिद्देसवण्णना  
७२. भूमिनानत्तञाणनिद्देसे भूमियोति भागा परिच्छेदा वा। कामावचराति एत्थ दुविधो कामो किलेसकामो वत्थुकामो च। किलेसकामो छन्दरागो, वत्थुकामो तेभूमकवट्टं। किलेसकामो कामेतीति कामो, वत्थुकामो कामीयतीति कामो। सो दुविधो कामो पवत्तिवसेन यस्मिं पदेसे अवचरति, सो पदेसो कामो एत्थ अवचरतीति कामावचरो। सो पन पदेसो चतुन्नं अपायानं, मनुस्सलोकस्स, छन्नञ्च देवलोकानं वसेन एकादसविधो । यथा हि यस्मिं पदेसे ससत्था पुरिसा अवचरन्ति, सो विज्जमानेसुपि अञ्ञेसु द्विपदचतुप्पदेसु अवचरन्तेसु तेसं अभिलक्खितत्ता ‘‘ससत्थावचरो’’ति वुच्चति, एवं विज्जमानेसुपि अञ्ञेसु रूपावचरादीसु तत्थ अवचरन्तेसु तेसं अभिलक्खितत्ता अयं पदेसो ‘‘कामावचरो’’त्वेव वुच्चति। स्वायं यथा रूपभवो रूपं, एवं उत्तरपदलोपं कत्वा ‘‘कामो’’त्वेव वुच्चति। तप्पटिबद्धो एकेको धम्मो इमस्मिं एकादसविधपदेससङ्खाते कामे अवचरतीति कामावचरो। किञ्चापि हि एत्थ केचि धम्मा रूपारूपभवेसुपि अवचरन्ति, यथा पन सङ्गामे अवचरणतो ‘‘सङ्गामावचरो’’ति लद्धनामो नागो नगरे चरन्तोपि ‘‘सङ्गामावचरो’’त्वेव वुच्चति, थलजलचरा च पाणिनो अथले अजले च ठितापि ‘‘थलचरा जलचरा’’त्वेव वुच्चन्ति, एवं ते अञ्ञत्थ अवचरन्तापि कामावचरायेवाति वेदितब्बा। आरम्मणकरणवसेन वा एतेसु वुत्तप्पकारेसु धम्मेसु कामो अवचरतीति कामावचरा। कामञ्चेस रूपारूपावचरधम्मेसुपि अवचरति, यथा पन ‘‘वदतीति वच्छो, महियं सेतीति महिंसो’’ति वुत्ते न यत्तका वदन्ति, महियं वा सेन्ति, सब्बेसं तं नामं होति। एवंसम्पदमिदं वेदितब्बं। एत्थ सब्बे ते धम्मे एकरासिं कत्वा वुत्तभूमिसद्दमपेक्खित्वा कामावचराति इत्थिलिङ्गवचनं कतं। रूपावचरातिआदीसु रूपभवो रूपं, तस्मिं रूपे अवचरन्तीति रूपावचरा। अरूपभवो अरूपं, तस्मिं अरूपे अवचरन्तीति अरूपावचरा। तेभूमकवट्टे परियापन्ना अन्तोगधाति परियापन्ना, तस्मिं न परियापन्नाति अपरियापन्ना।  
कामावचरादिभूमिनिद्देसेसु हेट्ठतोति हेट्ठाभागेन। अवीचिनिरयन्ति जालानं वा सत्तानं वा वेदनानं वा वीचि अन्तरं छिद्दं एत्थ नत्थीति अवीचि। सुखसङ्खातो अयो एत्थ नत्थीति निरयो, निरतिअत्थेनपि निरयो। परियन्तं करित्वाति तं अवीचिसङ्खातं निरयं अन्तं कत्वा। उपरितोति उपरिभागेन। परनिम्मितवसवत्ती देवेति परनिम्मितेसु कामेसु वसं वत्तनतो एवंलद्धवोहारे देवे। अन्तो करित्वाति अन्तो पक्खिपित्वा। यं एतस्मिं अन्तरेति ये एतस्मिं ओकासे। यन्ति च लिङ्गवचनविपल्लासो कतो। एत्थावचराति इमिना यस्मा तस्मिं अन्तरे अञ्ञेपि चरन्ति कदाचि कत्थचि सम्भवतो, तस्मा तेसं असङ्गण्हनत्थं अवचराति वुत्तं। तेन ये एकस्मिं अन्तरे ओगाळ्हा हुत्वा चरन्ति, सब्बत्थ सदा च सम्भवतो, अधोभागे च चरन्ति अवीचिनिरयस्स हेट्ठा भूतूपादाय पवत्तिभावेन, तेसं सङ्गहो कतो होति। ते हि ओगाळ्हा चरन्ति, अधोभागे च चरन्तीति अवचरा। एत्थ परियापन्नाति इमिना पन यस्मा एते एत्थावचरा अञ्ञत्थापि अवचरन्ति, न पन तत्थ परियापन्ना होन्ति, तस्मा तेसं अञ्ञत्थापि अवचरन्तानं परिग्गहो कतो होति।  
इदानि ते एत्थ परियापन्ने धम्मे रासिसुञ्ञतापच्चयभावतो चेव सभावतो च दस्सेन्तो खन्धधातुआयतनातिआदिमाह। ब्रह्मलोकन्ति पठमज्झानभूमिसङ्खातं ब्रह्मट्ठानं। अकनिट्ठेति उत्तमट्ठेन न कनिट्ठे। समापन्नस्साति समापत्तिं समापन्नस्स। एतेन कुसलज्झानं वुत्तं। उपपन्नस्साति विपाकवसेन ब्रह्मलोके उपपन्नस्स। एतेन विपाकज्झानं वुत्तं। दिट्ठधम्मसुखविहारिस्साति दिट्ठेव धम्मे पच्चक्खे अत्तभावे सुखो विहारो दिट्ठधम्मसुखविहारो, सो अस्स अत्थीति दिट्ठधम्मसुखविहारी, अरहा। तस्स दिट्ठधम्मसुखविहारिस्स। एतेन किरियज्झानं वुत्तं। चेतसिकाति चेतसि भवा चेतसिका, चित्तसम्पयुत्ताति अत्थो। आकासानञ्चायतनूपगेति आकासानञ्चायतनसङ्खातं भवं उपगते। दुतियपदेपि एसेव नयो। मग्गाति चत्तारो अरियमग्गा। मग्गफलानीति चत्तारि अरियमग्गफलानि। असङ्खता च धातूति पच्चयेहि अकता निब्बानधातु।  
अपरापि चतस्सो भूमियोति एकेकचतुक्कवसेन वेदितब्बा। चत्तारो सतिपट्ठानाति कायानुपस्सनासतिपट्ठानं वेदनानुपस्सनासतिपट्ठानं चित्तानुपस्सनासतिपट्ठानं धम्मानुपस्सनासतिपट्ठानं। तस्सत्थो – पतिट्ठातीति पट्ठानं, उपट्ठाति ओक्कन्दित्वा पक्खन्दित्वा पवत्ततीति अत्थो। सतियेव पट्ठानं सतिपट्ठानं। अथ वा सरणट्ठेन सति, उपट्ठानट्ठेन पट्ठानं, सति च सा पट्ठानञ्चातिपि सतिपट्ठानं। आरम्मणवसेन बहुका ता सतियोति सतिपट्ठाना। चत्तारो सम्मप्पधानाति अनुप्पन्नानं अकुसलानं अनुप्पादाय सम्मप्पधानं, उप्पन्नानं अकुसलानं पहानाय सम्मप्पधानं, अनुप्पन्नानं कुसलानं उप्पादाय सम्मप्पधानं, उप्पन्नानं कुसलानं ठितिया सम्मप्पधानं। पदहन्ति वायमन्ति एतेनाति पधानं, वीरियस्सेतं नामं । सम्मप्पधानन्ति अविपरीतप्पधानं कारणप्पधानं उपायप्पधानं योनिसोपधानं। एकमेव वीरियं किच्चवसेन चतुधा कत्वा सम्मप्पधानाति वुत्तं। चत्तारो इद्धिपादाति छन्दिद्धिपादो, चित्तिद्धिपादो, वीरियिद्धिपादो, वीमंसिद्धिपादो। तस्सत्थो वुत्तोयेव। चत्तारि झानानीति वितक्कविचारपीतिसुखचित्तेकग्गतावसेन पञ्चङ्गिकं पठमज्झानं। पीतिसुखचित्तेकग्गतावसेन तिवङ्गिकं दुतियज्झानं, सुखचित्तकग्गतावसेन दुवङ्गिकं ततियज्झानं, उपेक्खाचित्तेकग्गतावसेन दुवङ्गिकं चतुत्थज्झानं। इमानि हि अङ्गानि आरम्मणूपनिज्झानट्ठेन झानन्ति वुच्चन्ति। चतस्सो अप्पमञ्ञायोति मेत्ता, करुणा, मुदिता, उपेक्खा। फरणअप्पमाणवसेन अप्पमञ्ञायो। एतायो हि आरम्मणवसेन अप्पमाणे वा सत्ते फरन्ति, एकं सत्तम्पि वा अनवसेसफरणवसेन फरन्तीति फरणअप्पमाणवसेन अप्पमञ्ञायोति वुच्चन्ति। चतस्सो अरूपसमापत्तियोति आकासानञ्चायतनसमापत्ति, विञ्ञाणञ्चायतनसमापत्ति, आकिञ्चञ्ञायतनसमापत्ति, नेवसञ्ञानासञ्ञायतनसमापत्ति। चतस्सो पटिसम्भिदा वुत्तत्था एव।  
चतस्सो पटिपदाति ‘‘दुक्खा पटिपदा दन्धाभिञ्ञा, दुक्खा पटिपदा खिप्पाभिञ्ञा, सुखा पटिपदा दन्धाभिञ्ञा, सुखा पटिपदा खिप्पाभिञ्ञा’’ति (दी॰ नि॰ ३.३११) वुत्ता चतस्सो पटिपदा। चत्तारि आरम्मणानीति परित्तं परित्तारम्मणं, परित्तं अप्पमाणारम्मणं, अप्पमाणं परित्तारम्मणं, अप्पमाणं अप्पमाणारम्मणन्ति (ध॰ स॰ १८१ आदयो) वुत्तानि चत्तारि आरम्मणानि। कसिणादिआरम्मणानं अववत्थापेतब्बतो आरम्मणवन्तानि झानानि वुत्तानीति वेदितब्बानि। चत्तारो अरियवंसाति अरिया वुच्चन्ति बुद्धा च पच्चेकबुद्धा च तथागतसावका च, तेसं अरियानं वंसा तन्तियो पवेणियोति अरियवंसा। के पन ते? चीवरसन्तोसो पिण्डपातसन्तोसो सेनासनसन्तोसो भावनारामताति इमे चत्तारो। गिलानपच्चयसन्तोसो पिण्डपातसन्तोसे वुत्ते वुत्तोयेव होति। यो हि पिण्डपाते सन्तुट्ठो, सो कथं गिलानपच्चये असन्तुट्ठो भविस्सति।  
चत्तारि सङ्गहवत्थूनीति चत्तारि जनसङ्गण्हनकारणानि – दानञ्च पेय्यवज्जञ्च अत्थचरिया च समानत्तता चाति इमानि चत्तारि। दानन्ति यथारहं दानं। पेय्यवज्जन्ति यथारहं पियवचनं। अत्थचरियाति तत्थ तत्थ कत्तब्बस्स करणवसेन कत्तब्बाकत्तब्बानुसासनवसेन च वुद्धिकिरिया। समानत्तताति सह मानेन समानो, सपरिमाणो सपरिगणनोति अत्थो। समानो परस्स अत्ता एतेनाति समानत्तो, समानत्तस्स भावो समानत्तता, ‘‘अयं मया हीनो, अयं मया सदिसो, अयं मया अधिको’’ति परिगणेत्वा तदनुरूपेन उपचरणं करणन्ति अत्थो। ‘‘समानसुखदुक्खता समानत्तता’’ति च वदन्ति।  
चत्तारि चक्कानीति एत्थ चक्कं नाम दारुचक्कं, रतनचक्कं, धम्मचक्कं, इरियापथचक्कं, सम्पत्तिचक्कन्ति पञ्चविधं। तत्थ ‘‘यं पन तं, देव, चक्कं छहि मासेहि निट्ठितं छारत्तूनेही’’ति (अ॰ नि॰ ३.१५) इदं दारुचक्कं। ‘‘चक्कं वत्तयतो परिग्गहेत्वा’’ति (जा॰ १.१३.६८) इदं रतनचक्कं। ‘‘मया पवत्तितं चक्क’’न्ति (सु॰ नि॰ ५६२) इदं धम्मचक्कं। ‘‘चतुचक्कं नवद्वार’’न्ति (सं॰ नि॰ १.२९) इदं इरियापथचक्कं। ‘‘चत्तारिमानि , भिक्खवे, चक्कानि, येहि समन्नागतानं देवमनुस्सानं चतुचक्कं वत्तति। कतमानि चत्तारि? पतिरूपदेसवासो, सप्पुरिसावस्सयो, अत्तसम्मापणिधि, पुब्बे च कतपुञ्ञता’’ति (अ॰ नि॰ ४.३१) इदं सम्पत्तिचक्कं। इधापि एतदेव अधिप्पेतं। तत्थ पतिरूपदेसवासोति यत्थ चतस्सो परिसा सन्दिस्सन्ति, एवरूपे अनुच्छविके देसे वासो। सप्पुरिसावस्सयोति बुद्धादीनं सप्पुरिसानं अवस्सयनं सेवनं भजनं। अत्तसम्मापणिधीति अत्तनो सम्मा पतिट्ठापनं। सचे पुब्बे अस्सद्धादीहि समन्नागतो होति, तानि पहाय सद्धादीसु पतिट्ठापनं। पुब्बे च कतपुञ्ञताति पुब्बे उपचितकुसलता। इदमेव चेत्थ पमाणं। येन हि ञाणसम्पयुत्तचित्तेन कुसलकम्मं कतं होति, तदेव कुसलं तं पुरिसं पतिरूपदेसे उपनेति, सप्पुरिसे भजापेति, सो एव पुग्गलो अत्तानं सम्मा ठपेतीति।  
चत्तारि धम्मपदानीति चत्तारो धम्मकोट्ठासा। कतमानि चत्तारि? अनभिज्झा धम्मपदं, अब्यापादो धम्मपदं, सम्मासति धम्मपदं, सम्मासमाधि धम्मपदं। अनभिज्झा धम्मपदं नाम अलोभो वा अनभिज्झावसेन अधिगतज्झानविपस्सनामग्गफलनिब्बानानि वा। अब्यापादो धम्मपदं नाम अकोपो वा मेत्तासीसेन अधिगतज्झानादीनि वा। सम्मासति धम्मपदं नाम सूपट्ठितस्सति वा सतिसीसेन अधिगतज्झानादीनि वा। सम्मासमाधि धम्मपदं नाम अट्ठसमापत्ति वा अट्ठसमापत्तिसीसेन अधिगतज्झानादीनि वा। दसअसुभवसेन वा अधिगतज्झानादीनि अनभिज्झा धम्मपदं, चतुब्रह्मविहारवसेन अधिगतानि अब्यापादो धम्मपदं, दसानुस्सतिआहारेपटिकूलसञ्ञावसेन अधिगतानि सम्मासति धम्मपदं, दसकसिणआनापानवसेन अधिगतानि सम्मासमाधि धम्मपदन्ति। इमा चतस्सो भूमियोति एकेकं चतुक्कवसेनेव योजेतब्बं।  
भूमिनानत्तञाणनिद्देसवण्णना निट्ठिता।  
१९. धम्मनानत्तञाणनिद्देसवण्णना  
७३. धम्मनानत्तञाणनिद्देसे कम्मपथेति कम्मानि च तानि पथा च अपायगमनायाति कम्मपथा, ते कम्मपथे। दस कुसलकम्मपथा नाम पाणातिपाता अदिन्नादाना कामेसुमिच्छाचारा वेरमणीति तीणि कायसुचरितानि, मुसावादा पिसुणाय वाचाय फरुसाय वाचाय सम्फप्पलापा वेरमणीति चत्तारि वचीसुचरितानि, अनभिज्झा अब्यापादो सम्मादिट्ठीति तीणि मनोसुचरितानि। दस अकुसलकम्मपथा नाम पाणातिपातो अदिन्नादानं कामेसुमिच्छाचारोति तीणि कायदुच्चरितानि, मुसावादो पिसुणा वाचा फरुसा वाचा सम्फप्पलापोति चत्तारि वचीदुच्चरितानि, अभिज्झा ब्यापादो मिच्छादिट्ठीति तीणि मनोदुच्चरितानि। कुसलाकुसलापि च पटिसन्धिजनकायेव कम्मपथाति वुत्ता, वुत्तावसेसा पटिसन्धिजनने अनेकन्ति कत्ता कम्मपथाति न वुत्ता। ओळारिककुसलाकुसलगहणेनेव सेसकुसलाकुसलापि गहिताति वेदितब्बा। रूपन्ति भूतोपादायभेदतो अट्ठवीसतिविधं रूपं। विपाकन्ति कामावचरकुसलविपाकानं सोळसन्नं, अकुसलविपाकानं सत्तन्नञ्च वसेन तेवीसतिविधं विपाकं। किरियन्ति तिण्णमहेतुककिरियानं, अट्ठन्नं सहेतुककिरियानञ्च वसेन एकादसविधं कामावचरकिरियं। विपाकाभावतो किरियामत्ताति किरिया। एत्तावता कामावचरमेव रूपाब्याकतविपाकाब्याकतकिरियाब्याकतवसेन वुत्तं।  
इधट्ठस्साति इमस्मिं लोके ठितस्स। येभुय्येन मनुस्सलोके झानभावनासब्भावतो मनुस्सलोकवसेन वुत्तं, झानानि पन कदाचि करहचि देवलोकेपि लब्भन्ति, रूपीब्रह्मलोकेपि तत्रूपपत्तिकहेट्ठूपपत्तिकउपरूपपत्तिकानं वसेन लब्भन्ति। सुद्धावासे पन अरूपावचरे च हेट्ठूपपत्तिका नत्थि। रूपारूपावचरेसु अभावितज्झाना हेट्ठा निब्बत्तमाना कामावचरसुगतियंयेव निब्बत्तन्ति, न दुग्गतियं। तत्रूपपन्नस्साति विपाकवसेन ब्रह्मलोके उपपन्नस्स पटिसन्धिभवङ्गचुतिवसेन वत्तमानानि चत्तारि विपाकज्झानानि। रूपारूपावचरज्झानसमापत्तीसु किरियाब्याकतानि न वुत्तानि। किञ्चापि न वुत्तानि, अथ खो कुसलेहि समानपवत्तित्ता कुसलेसु वुत्तेसु वुत्तानेव होन्तीति वेदितब्बानि। यथा पट्ठाने ‘‘कुसलाकुसले निरुद्धे विपाको तदारम्मणता उप्पज्जती’’ति (पट्ठा॰ १.१.४०६, ४०९) कुसलजवनग्गहणेनेव किरियजवनं सङ्गहितं, एवमिधापि दट्ठब्बं। सामञ्ञफलानीति चत्तारि सामञ्ञफलानि। एतेन लोकुत्तरविपाकाब्याकतं वुत्तं। निब्बानन्ति निब्बानाब्याकतं।  
पामोज्जमूलकाति पामोज्जं मूलं आदि एतेसन्ति पामोज्जमूलका, पामोज्जादिकाति अत्थो। पामोज्जेन हि समागतानेव होन्ति। अनिच्चतो मनसिकरोतो पामोज्जं जायतीति एत्थ योनिसोमनसिकरोतोयेव पामोज्जं जायति, न अयोनिसोमनसिकरोतो। अयोनिसोमनसिकरोतो कुसलुप्पत्तियेव नत्थि, पगेव विपस्सना। कस्मा सरूपेन वुत्तन्ति चे? पामोज्जस्स बलवभावदस्सनत्थं। पामोज्जे हि असति पन्तेसु च सेनासनेसु अधिकुसलेसु च धम्मेसु अरति उक्कण्ठिता उप्पज्जति। एवं सति भावनायेव उक्कमति। पामोज्जे पन सति अरतिअभावतो भावनापारिपूरिं गच्छति। योनिसोमनसिकारस्स पन मूलभावेन भावनाय बहूपकारत्तं दस्सेतुं उपरि नवकं वक्खति।  
‘‘यतो यतो सम्मसति, खन्धानं उदयब्बयं।  
लभती पीतिपामोज्जं, अमतं तं विजानत’’न्ति॥ (ध॰ प॰ ३७४) –  
वचनतो विपस्सकस्स विपस्सनापच्चया पामोज्जं उप्पज्जति। इध पन कलापसम्मसनपच्चया पामोज्जं गहेतब्बं। पमुदितस्स भावो पामोज्जं, दुब्बला पीति। आदिकम्मत्थे प-कारो दट्ठब्बो। पमुदितस्साति तेन पामोज्जेन पमुदितस्स तुट्ठस्स। पमोदितस्सातिपि पाठो। सोयेवत्थो। पीतीति बलवपीति। पीतिमनस्साति पीतियुत्तमनस्स। युत्तसद्दस्स लोपो दट्ठब्बो यथा अस्सरथोति । कायोति नामकायो, रूपकायेन सह वा। पस्सम्भतीति वूपसन्तदरथो होति। पस्सद्धकायोति उभयपस्सद्धियोगेन निब्बुतकायो। सुखं वेदेतीति चेतसिकं सुखं विन्दति, कायिकसुखेन सह वा। सुखिनोति सुखसमङ्गिस्स। चित्तं समाधियतीति चित्तं समं आधियति, एकग्गं होति। समाहिते चित्तेति भावेनभावलक्खणत्थे भुम्मवचनं। चित्तसमाहितभावेन हि यथाभूतजाननं लक्खीयति। यथाभूतं पजानातीति उदयब्बयञाणादिवसेन सङ्खारं यथासभावं जानाति। पस्सतीति तंयेव चक्खुना दिट्ठं विय फुटं कत्वा पञ्ञाचक्खुना पस्सति। निब्बिन्दतीति नवविधविपस्सनाञाणयोगेन सङ्खारेसु उक्कण्ठति। निब्बिन्दं विरज्जतीति तं विपस्सनं सिखं पापेन्तो मग्गञाणयोगेन सङ्खारेहि विरत्तो होति। विरागा विमुच्चतीति विरागसङ्खातमग्गहेतु फलविमुत्तिया निब्बाने अधिमोक्खेन विमुच्चति। केसुचि पन पोत्थकेसु इमस्मिं वारे ‘‘समाहितेन चित्तेन इदं दुक्खन्ति यथाभूतं पजानाती’’तिआदि सच्चनयो लिखितो, सोपि च केसुचि पोत्थकेसु ‘‘इदं दुक्खन्ति योनिसो मनसि करोती’’तिआदिना नयेन लिखितो। वारद्वयेपि ब्यञ्जनतोयेव विसेसो, न अत्थतो। ‘‘निब्बिन्दं विरज्जती’’ति हि मग्गञाणस्स वुत्तत्ता मग्गञाणे च सिद्धे चतुसच्चाभिसमयकिच्चं सिद्धमेव होति। तस्मा चतुसच्चनयेन वुत्तवारोपि इमिना वारेन अत्थतो अविसिट्ठोयेव।  
७४. इदानि अनिच्चतोतिआदीहि आरम्मणस्स अविसेसेत्वा वुत्तत्ता आरम्मणं विसेसेन्तो रूपं अनिच्चतो मनसि करोतीतिआदिमाह। योनिसोमनसिकारमूलकाति योनिसोमनसिकारो मूलं पतिट्ठा एतेसन्ति योनिसोमनसिकारमूलका। योनिसोमनसिकारं मुञ्चित्वायेव हि पामोज्जादयो नव न होन्ति। समाहितेन चित्तेनाति कारणभूतेन चित्तेन। यथाभूतं पजानातीति पञ्ञाय पजानाति। ‘‘इदं दुक्खन्ति योनिसो मनसि करोती’’ति वुच्चमाने अनुस्सववसेन पुब्बभागसच्चानुबोधोपि सङ्गय्हति। योनिसोमनसिकारोति च उपायेन मनसिकारो।  
धातुनानत्तं पटिच्च उप्पज्जति फस्सनानत्तन्ति चक्खादिधातुनानत्तं पटिच्च चक्खुसम्फस्सादिनानत्तं उप्पज्जतीति अत्थो। फस्सनानत्तं पटिच्चाति चक्खुसम्फस्सादिनानत्तं पटिच्च। वेदनानानत्तन्ति चक्खुसम्फस्सजादिवेदनानानत्तं । सञ्ञानानत्तन्ति कामसञ्ञादिनानत्तं। सङ्कप्पनानत्तन्ति कामसङ्कप्पादिनानत्तं। छन्दनानत्तन्ति सङ्कप्पनानत्तताय रूपे छन्दो सद्दे छन्दोति एवं छन्दनानत्तं उप्पज्जति। परिळाहनानत्तन्ति छन्दनानत्तताय रूपपरिळाहो सद्दपरिळाहोति एवं परिळाहनानत्तं उप्पज्जति। परियेसनानानत्तन्ति परिळाहनानत्तताय रूपपरियेसनादिनानत्तं उप्पज्जति। लाभनानत्तन्ति परियेसनानानत्तताय रूपपटिलाभादिनानत्तं उप्पज्जतीति।  
धम्मनानत्तञाणनिद्देसवण्णना निट्ठिता।  
२०-२४. ञाणपञ्चकनिद्देसवण्णना  
७५. ञाणपञ्चकनिद्देसे तेसं पञ्चन्नं ञाणानं अनुपुब्बसम्बन्धसब्भावतो एकतोव पुच्छाविस्सज्जनानि कतानि। अभिञ्ञाता होन्तीति धम्मसभावलक्खणजाननवसेन सुट्ठु ञाता होन्ति। ञाता होन्तीति ञातपरिञ्ञावसेन सभावतो ञातत्ता ञाता नाम होन्ति। येन ञाणेन ते धम्मा ञाता होन्ति, तं ञातट्ठेन ञाणं, पजाननट्ठेन पञ्ञाति सम्बन्धो। इमिनाव नयेन सेसञाणानिपि योजेतब्बानि। परिञ्ञाता होन्तीति सामञ्ञलक्खणवसेन समन्ततो ञाता होन्ति। तीरिता होन्तीति तीरणपरिञ्ञावसेन अनिच्चादितो उपपरिक्खिता समापिता नाम होन्ति। पहीना होन्तीति अनिच्चानुपस्सनादिना ञाणेन निच्चसञ्ञादयो भङ्गानुपस्सनतो पट्ठाय पहीना होन्ति। परिच्चत्ता होन्तीति पहानवसेनेव छड्डिता नाम होन्ति। भाविता होन्तीति वड्ढिता परिभाविता च होन्ति। एकरसा होन्तीति सकिच्चसाधनपटिपक्खपहानेन एककिच्चा होन्ति, पच्चनीकतो वा विमुत्तिवसेन विमुत्तिरसेन एकरसा होन्ति। सच्छिकता होन्तीति पटिलाभवसेन फलधम्मो पटिवेधवसेन निब्बानधम्मोति पच्चक्खकता होन्ति। फस्सिता होन्तीति पटिलाभफुसनेन पटिवेधफुसनेन च फस्सिता अनुभूता होन्ति। इमानि पञ्च ञाणानि हेट्ठा सुतमयञाणवसेन वुत्तानि, इध सकिच्चसाधनवसेन।  
ञाणपञ्चकनिद्देसवण्णना निट्ठिता।  
२५-२८. पटिसम्भिदाञाणनिद्देसवण्णना  
७६. पटिसम्भिदाञाणनिद्देसे यस्मा धम्मे अवुत्ते तस्स किच्चं न सक्का वत्तुं, तस्मा उद्दिट्ठानं पटिपाटिं अनादियित्वा पठमं धम्मा निद्दिट्ठा। धम्मादीनं अत्था वुत्तायेव। सद्धिन्द्रियं धम्मोतिआदीहि धम्मसद्दपरियापन्ने धम्मे वत्वा नानत्तसद्दस्स अत्थं दस्सेन्तो अञ्ञो सद्धिन्द्रियं धम्मोतिआदिमाह। ‘‘अञ्ञो धम्मो’’ति हि वुत्ते धम्मानं नानत्तं दस्सितं होति। पटिविदिताति अभिमुखभावेन विदिता पाकटा नाम होन्ति। तेन पटिसम्भिदापदस्स अत्थो वुत्तो। अधिमोक्खट्ठो अत्थोतिआदीहि तेसं सद्धादीनं अधिमुच्चनादिकिच्चं अत्थो नामाति दस्सेति। सन्दस्सेतुन्ति परं ञापेतुकामस्स परं सन्दस्सेतुं। परस्स पन वचनं सुणन्तस्सापि लब्भतियेव। ब्यञ्जननिरुत्ताभिलापाति नामब्यञ्जनं नामनिरुत्ति नामाभिलापो। नामञ्हि अत्थं ब्यञ्जयतीति ब्यञ्जनं, ‘‘सङ्खतमभिसङ्खरोन्तीति खो, भिक्खवे, तस्मा सङ्खाराति वुच्चन्ती’’ति (सं॰ नि॰ ३.७९) एवं निद्धारेत्वा सहेतुकं कत्वा वुच्चमानत्ता निरुत्ति, अभिलपीयति एतेन अत्थोति अभिलापोति वुच्चति।  
नामञ्च नामेतं चतुब्बिधं – सामञ्ञनामं, गुणनामं, कित्तिमनामं, ओपपातिकनामन्ति। तत्थ पठमकप्पिकेसु महाजनेन सम्मन्नित्वा ठपितत्ता ‘‘महासम्मतो’’ति रञ्ञो नामं सामञ्ञनामं। यं सन्धाय वुत्तं ‘‘महाजनसम्मतोति खो, वासेट्ठ, ‘महासम्मतो महासम्मतो’त्वेव पठमं अक्खरं उपनिब्बत्त’’न्ति (दी॰ नि॰ ३.१३१)। ‘‘धम्मकथिको पंसुकूलिको विनयधरो तिपिटकधरो सद्धो सतो’’ति एवरूपं गुणतो आगतनामं गुणनामं। ‘‘भगवा अरहं सम्मासम्बुद्धो’’तिआदीनिपि तथागतस्स अनेकानि नामसतानि गुणनामानेव। तेन वुत्तं –  
‘‘असङ्ख्येय्यानि नामानि, सगुणेन महेसिनो।  
गुणेहि नाममुद्धेय्यं, अपि नामसहस्सतो’’ति॥  
यं पन जातस्स कुमारकस्स नामग्गहणदिवसे दक्खिणेय्यानं सक्कारं कत्वा समीपे ठिता ञातका कप्पेत्वा पकप्पेत्वा ‘‘अयं असुको नामा’’ति नामं करोन्ति, इदं कित्तिमनामं। या पन पुरिमपञ्ञत्ति अपरपञ्ञत्तियं पतति, पुरिमवोहारो पच्छिमवोहारे पतति। सेय्यथिदं, पुरिमकप्पेपि चन्दो चन्दोयेव नाम, एतरहिपि चन्दोयेव। अतीते सूरियो, समुद्दो, पथवी, पब्बतो पब्बतोयेव नाम, एतरहिपि पब्बतोयेवाति, इदं ओपपातिकनामं। इदं चतुब्बिधम्पि नामं एकं नाममेव होति , तं लोकसङ्केतमत्तसिद्धं परमत्थतो अविज्जमानं। अञ्ञे पन ‘‘नामं नाम अत्थजोतको सद्दो’’ति वदन्ति। बलबोज्झङ्गमग्गङ्गानं वुत्तनयानुसारेनेव अत्थो वेदितब्बो।  
पटिसम्भिदाञाणनिद्देसवण्णना निट्ठिता।  
२९-३१. ञाणत्तयनिद्देसवण्णना  
७८. ञाणत्तयनिद्देसे निमित्तन्ति सङ्खारनिमित्तं। अनिमित्तेति सङ्खारनिमित्तपटिपक्खे निब्बाने। अधिमुत्तत्ताति तन्निन्नभावेन चित्तस्स विस्सट्ठत्ता। फुस्स फुस्स वयं पस्सतीति सङ्खारनिमित्तं ञाणेन फुसित्वा फुसित्वा तस्स भङ्गं विपस्सनाञाणेनेव पस्सति। एतेन भङ्गानुपस्सना सिद्धा। सा अनिच्चानुपस्सनं साधेति, अनिच्चस्स दुक्खत्ता सा दुक्खानुपस्सनं, दुक्खस्स अनत्तत्ता सा अनत्तानुपस्सनन्ति एवमेत्थ तिस्सो अनुपस्सना वुत्ता होन्ति। अनिमित्तो विहारोति निमित्तं भयतो दिट्ठत्ता सो विपस्सनत्तयविहारो अनिमित्तविहारो नाम होति। पणिधिन्ति तण्हं। अप्पणिहितेति तण्हापटिपक्खे निब्बाने। अभिनिवेसन्ति अत्ताभिनिवेसं। सुञ्ञतेति अत्तविरहिते निब्बाने। सुञ्ञतोति सुञ्ञंयेव सुञ्ञतो। पवत्तं अज्झुपेक्खित्वाति विपाकप्पवत्तं सङ्खारुपेक्खाय अज्झुपेक्खित्वा। सुगतिसङ्खातविपाकप्पवत्ताभिनन्दिनो हि सत्ता। अयं पन फलसमापत्तिं समापज्जितुकामो तं पवत्तं, सब्बञ्च सङ्खारगतं अनिच्चादितो पस्सित्वा अज्झुपेक्खतियेव। एवञ्हि दिट्ठे फलसमापत्तिं समापज्जितुं सक्कोति, न अञ्ञथा। आवज्जित्वाति आवज्जनेन आवज्जित्वा। समापज्जतीति फलसमापत्तिं पटिपज्जति। अनिमित्ता समापत्तीति निमित्तं भयतो दिस्वा समापन्नत्ता अनिमित्ता समापत्ति नाम। अनिमित्तविहारसमापत्तीति विपस्सनाविहारवसेन च फलसमापत्तिवसेन च तदुभयं नाम होति।  
७९. इदानि सङ्खारनिमित्तमेव विभजित्वा दस्सेन्तो रूपनिमित्तन्तिआदिमाह। जरामरणग्गहणे वत्तब्बं पुब्बे वुत्तमेव। ‘‘अञ्ञो अनिमित्तविहारो’’तिआदीहि वुत्तेयेव निगमेत्वा दस्सेति। सङ्खेपेन विहारट्ठे ञाणं नाम फलसमापत्तिया पुब्बभागे सङ्खारुपेक्खाञाणे ठितस्स विपस्सनाविहारनानत्ते ञाणं समापत्तट्ठे ञाणं नाम फलसमापत्तिनानत्ते ञाणं। विहारसमापत्तट्ठे ञाणं नाम तदुभयनानत्ते ञाणं। विपस्सनाविहारेनेव वीतिनामेतुकामो विपस्सनाविहारमेव पवत्तेति, फलसमापत्तिविहारेनेव वीतिनामेतुकामो विपस्सनापटिपाटिया उस्सक्कित्वा फलसमापत्तिविहारमेव पवत्तेति, तदुभयेन वीतिनामेतुकामो तदुभयं पवत्तेति। एवं पुग्गलाधिप्पायवसेन तिविधं जातं। सेसमेत्थ वत्तब्बं सङ्खारुपेक्खाञाणवण्णनायं वुत्तमेव।  
ञाणत्तयनिद्देसवण्णना निट्ठिता।  
३२. आनन्तरिकसमाधिञाणनिद्देसवण्णना  
८०. आनन्तरिकसमाधिञाणनिद्देसे नेक्खम्मवसेनातिआदीसु नेक्खम्मअब्यापादआलोकसञ्ञाअविक्खेपधम्मववत्थानञाणपामोज्जानि सुक्खविपस्सकस्स उपचारज्झानसम्पयुत्ता तस्स तस्स किलेसस्स विपक्खभूता सत्त धम्मा एकचित्तसम्पयुत्ता एव। चित्तस्स एकग्गता अविक्खेपोति एकग्गस्स भावो एकग्गता, नानारम्मणे न विक्खिपति तेन चित्तन्ति अविक्खेपो, चित्तस्स एकग्गतासङ्खातो अविक्खेपोति अत्थो। समाधीति एकारम्मणे समं आधीयति तेन चित्तन्ति समाधि नामाति अत्थो। तस्स समाधिस्स वसेनाति उपचारसमाधिनापि समाहितचित्तस्स यथाभूतावबोधतो वुत्तप्पकारस्स समाधिस्स वसेन। उप्पज्जति ञाणन्ति मग्गञाणं यथाक्कमेन उप्पज्जति। खीयन्तीति समुच्छेदवसेन खीयन्ति। इतीति वुत्तप्पकारस्स अत्थस्स निगमनं। पठमं समथोति पुब्बभागे समाधि होति। पच्छा ञाणन्ति अपरभागे मग्गक्खणे ञाणं होति।  
कामासवोति पञ्चकामगुणिकरागो। भवासवोति रूपारूपभवेसु छन्दरागो झाननिकन्ति सस्सतदिट्ठिसहजातो रागो भववसेन पत्थना। दिट्ठासवोति द्वासट्ठि दिट्ठियो। अविज्जासवोति दुक्खादीसु अट्ठसु ठानेसु अञ्ञाणं। भुम्मवचनेन ओकासपुच्छं कत्वा ‘‘सोतापत्तिमग्गेना’’तिआदिना आसवक्खयकरेन मग्गेन आसवक्खयं दस्सेत्वा ‘‘एत्था’’ति ओकासविस्सज्जनं कतं, मग्गक्खणेति वुत्तं होति। अनवसेसोति नत्थि एतस्स अवसेसोति अनवसेसो। अपायगमनीयोति निरयतिरच्छानयोनिपेत्तिविसयासुरकाया चत्तारो सुखसङ्खाता अया अपेतत्ता अपाया, यस्स संविज्जति , तं पुग्गलं अपाये गमेतीति अपायगमनीयो। आसवक्खयकथा दुभतोवुट्ठानकथायं वुत्ता।  
अविक्खेपवसेनाति पवत्तमानस्स समाधिस्स उपनिस्सयभूतसमाधिवसेन। पथवीकसिणवसेनातिआदीसु दस कसिणानि तदारम्मणिकअप्पनासमाधिवसेन वुत्तानि, बुद्धानुस्सतिआदयो मरणस्सति उपसमानुस्सति च उपचारज्झानवसेन वुत्ता, आनापानस्सति कायगतासति च अप्पनासमाधिवसेन वुत्ता, दस असुभा पठमज्झानवसेन वुत्ता।  
बुद्धं आरब्भ उप्पन्ना अनुस्सति बुद्धानुस्सति। ‘‘इतिपि सो भगवा अरह’’न्तिआदिबुद्धगुणारम्मणाय (म॰ नि॰ १.७४; अ॰ नि॰ ३.७१; ९.२७) सतिया एतं अधिवचनं, तस्सा बुद्धानुस्सतिया वसेन। तथा धम्मं आरब्भ उप्पन्ना अनुस्सति धम्मानुस्सति। ‘‘स्वाक्खातो भगवता धम्मो’’तिआदिधम्मगुणारम्मणाय सतिया एतं अधिवचनं। सङ्घं आरब्भ उप्पन्ना अनुस्सति सङ्घानुस्सति। ‘‘सुप्पटिपन्नो भगवतो सावकसङ्घो’’तिआदिसङ्घगुणारम्मणाय सतिया एतं अधिवचनं। सीलं आरब्भ उप्पन्ना अनुस्सति सीलानुस्सति। अत्तनो अखण्डतादिसीलगुणारम्मणाय सतिया एतं अधिवचनं। चागं आरब्भ उप्पन्ना अनुस्सति चागानुस्सति। अत्तनो मुत्तचागतादिचागगुणारम्मणाय सतिया एतं अधिवचनं। देवता आरब्भ उप्पन्ना अनुस्सति देवतानुस्सति। देवता सक्खिट्ठाने ठपेत्वा अत्तनो सद्धादिगुणारम्मणाय सतिया एतं अधिवचनं। आनापाने आरब्भ उप्पन्ना सति आनापानस्सति। आनापाननिमित्तारम्मणाय सतिया एतं अधिवचनं। मरणं आरब्भ उप्पन्ना सति मरणस्सति। एकभवपरियापन्नजीवितिन्द्रियुपच्छेदसङ्खातमरणारम्मणाय सतिया एतं अधिवचनं। कुच्छितानं केसादीनं पटिकूलानं आयत्ता आकरत्ता कायोतिसङ्खाते सरीरे गता पवत्ता, तादिसं वा कायं गता सति कायगतासति। ‘‘कायगतसती’’ति वत्तब्बे रस्सं अकत्वा ‘‘कायगतासती’’ति वुत्ता। तथेव इधापि कायगतासतिवसेनाति वुत्तं। केसादिकेसु कायकोट्ठासेसु पटिकूलनिमित्तारम्मणाय सतिया एतं अधिवचनं। उपसमं आरब्भ उप्पन्ना अनुस्सति उपसमानुस्सति। सब्बदुक्खूपसमारम्मणाय सतिया एतं अधिवचनं। दस असुभा हेट्ठा वुत्तत्था।  
८१. दीघं अस्सासवसेनातिआदीनि अप्पनूपचारसमाधिभेदंयेव दस्सेतुं वुत्तानि। दीघं अस्सासवसेनाति दीघन्ति वुत्तअस्सासवसेन। ‘‘दीघं वा अस्ससन्तो दीघं अस्ससामीति पजानाती’’ति (दी॰ नि॰ २.३७४; म॰ नि॰ १.१०७; ३.१४८) हि वुत्तं। एस नयो सेसेसुपि। सब्बकायपटिसंवेदीति सब्बस्स अस्सासपस्सासकायस्स पटिसंवेदी। पस्सम्भयं कायसङ्खारन्ति ओळारिकं अस्सासपस्सासङ्खातं कायसङ्खारं पस्सम्भेन्तो वूपसमेन्तो। ‘‘दीघं रस्सं सब्बकायपटिसंवेदी पस्सम्भयं कायसङ्खार’’न्ति इमिनाव चतुक्केन अप्पनासमाधि वुत्तो। पीतिपटिसंवेदीति पीतिं पाकटं करोन्तो। चित्तसङ्खारपटिसंवेदीति सञ्ञावेदनासङ्खातं चित्तसङ्खारं पाकटं करोन्तो। अभिप्पमोदयं चित्तन्ति चित्तं मोदेन्तो। समादहं चित्तन्ति आरम्मणे चित्तं समं ठपेन्तो। विमोचयं चित्तन्ति चित्तं नीवरणादीहि विमोचेन्तो। पीतिपटिसंवेदी सुखपटिसंवेदी चित्तसङ्खारपटिसंवेदी पस्सम्भयं चित्तसङ्खारन्ति चतुक्कञ्च चित्तपटिसंवेदी अभिप्पमोदयं चित्तं समादहं चित्तं विमोचयं चित्तन्ति चतुक्कञ्च अप्पनासमाधिवसेन विपस्सनासम्पयुत्तसमाधिवसेन च वुत्तानि। अनिच्चानुपस्सीति अनिच्चानुपस्सनावसेन। विरागानुपस्सीति निब्बिदानुपसनावसेन। निरोधानुपस्सीति भङ्गानुपस्सनावसेन। पटिनिस्सग्गानुपस्सीति वुट्ठानगामिनीविपस्सनावसेन। सा हि तदङ्गवसेन सद्धिं खन्धाभिसङ्खारेहि किलेसे परिच्चजति। सङ्खतदोसदस्सनेन च तब्बिपरीते निब्बाने तन्निन्नताय पक्खन्दति। इदं चतुक्कं विपस्सनासम्पयुत्तसमाधिवसेनेव वुत्तं। अस्सासवसेन पस्सासवसेनाति चेत्थ अस्सासपस्सासपवत्तिमत्तं गहेत्वा वुत्तं, न तदारम्मणकरणवसेन। वित्थारो पनेत्थ आनापानकथायं आविभविस्सति।  
आनन्तरिकसमाधिञाणनिद्देसवण्णना निट्ठिता।  
३३. अरणविहारञाणनिद्देसवण्णना  
८२. अरणविहारञाणनिद्देसे अनिच्चानुपस्सनादयो वुत्तत्था। सुञ्ञतो विहारोति अनत्तानुपस्सनाय वुट्ठितस्स सुञ्ञताकारेनेव पवत्ता अरहत्तफलसमापत्ति। अनिमित्तो विहारोति अनिच्चानुपस्सनाय वुट्ठितस्स अनिमित्ताकारेन पवत्ता अरहत्तफलसमापत्ति। अप्पणिहितो विहारोति दुक्खानुपस्सनाय वुट्ठितस्स अप्पणिहिताकारेन पवत्ता अरहत्तफलसमापत्ति। सुञ्ञते अधिमुत्तताति सुञ्ञते फलसमापत्तिया पुब्बभागपञ्ञावसेन अधिमुत्तता। सेसद्वयेपि एसेव नयो। पठमं झानन्तिआदीहि अरहत्तफलसमापत्तिं समापज्जितुकामस्स विपस्सनाय आरम्मणभूता झानसमापत्तियो वुत्ता। अरहतोयेव हि विपस्सनाफलसमापत्तिपणीताधिमुत्तिझानसमापत्तियो सब्बकिलेसानं पहीनत्ता ‘‘अरणविहारो’’ति वत्तुं अरहन्ति।  
पठमेन झानेन नीवरणे हरतीति अरणविहारोति पठमज्झानसमङ्गी पठमेन झानेन नीवरणे हरतीति तं पठमं झानं अरणविहारोति अत्थो। सेसेसुपि एसेव नयो। अरहतो नीवरणाभावेपि नीवरणविपक्खत्ता पठमस्स झानस्स नीवरणे हरतीति वुत्तन्ति वेदितब्बं। विपस्सनाफलसमापत्तिपणीताधिमुत्तिवसेन तिधा अरणविहारञाणं उद्दिसित्वा कस्मा झानसमापत्तियोव अरणविहारोति निद्दिट्ठाति चे? उद्देसवसेनेव तासं तिस्सन्नं अरणविहारताय सिद्धत्ता। फलसमापत्तिविपस्सनाय पन भूमिभूतानं झानसमापत्तीनं अरणविहारता अवुत्ते न सिज्झति, तस्मा असिद्धमेव साधेतुं ‘‘पठमं झानं अरणविहारो’’तिआदि वुत्तन्ति वेदितब्बं। तासञ्हि अरणविहारता उद्देसवसेन असिद्धापि निद्देसे वुत्तत्ता सिद्धाति। तेसं वा योजितनयेनेव ‘‘अनिच्चानुपस्सना निच्चसञ्ञं हरतीति अरणविहारो, दुक्खानुपस्सना सुखसञ्ञं हरतीति अरणविहारो, अनत्तानुपस्सना अत्तसञ्ञं हरतीति अरणविहारो, सुञ्ञतो विहारो असुञ्ञतं हरतीति अरणविहारो, अनिमित्तो विहारो निमित्तं हरतीति अरणविहारो, अप्पणिहितो विहारो पणिधिं हरतीति अरणविहारो, सुञ्ञताधिमुत्तता असुञ्ञताधिमुत्तिं हरतीति अरणविहारो, अनिमित्ताधिमुत्तता निमित्ताधिमुत्तिं हरतीति अरणविहारो, अप्पणिहिताधिमुत्तता पणिहिताधिमुत्तिं हरतीति अरणविहारो’’ति योजेत्वा गहेतब्बं।  
अरणविहारञाणनिद्देसवण्णना निट्ठिता।  
३४. निरोधसमापत्तिञाणनिद्देसवण्णना  
८३. निरोधसमापत्तिञाणनिद्देसे समथबलन्ति कामच्छन्दादयो पच्चनीकधम्मे समेतीति समथो, सोयेव अकम्पनीयट्ठेन बलं। अनागामिअरहन्तानंयेव समाधिपटिपक्खस्स कामच्छन्दस्स पहानेन समाधिस्मिं परिपूरकारिभावप्पत्तत्ता तेसंयेव समाधि बलप्पत्तोति कत्वा ‘‘समथबल’’न्ति वुच्चति, न अञ्ञेसं। समाधिबलन्तिपि पाठो। विपस्सनाबलन्ति अनिच्चादिवसेन विविधेहि आकारेहि धम्मे पस्सतीति विपस्सना, सायेव अकम्पनीयट्ठेन बलं। तेसंयेव उभिन्नं बलप्पत्तं विपस्सनाञाणं। तत्थ समथबलं अनुपुब्बेन चित्तसन्तानवूपसमनत्थं निरोधे च पटिपादनत्थं, विपस्सनाबलं पवत्ते आदीनवदस्सनत्थं निरोधे च आनिसंसदस्सनत्थं।  
नीवरणेति निमित्तत्थे भुम्मवचनं, नीवरणनिमित्तं नीवरणपच्चयाति अत्थो। करणत्थे वा भुम्मवचनं, नीवरणेनाति अत्थो। न कम्पतीति झानसमङ्गीपुग्गलो। अथ वा झानन्ति झानङ्गानं अधिप्पेतत्ता पठमेन झानेन तंसम्पयुत्तसमाधि नीवरणे न कम्पति। अयमेव चेत्थ योजना गहेतब्बा। उद्धच्चे चाति उद्धच्चसहगतचित्तुप्पादे उद्धच्चे च। उद्धच्चन्ति च उद्धतभावो , तं अवूपसमलक्खणं। उद्धच्चसहगतकिलेसे चाति उद्धच्चेन सहगते एकुप्पादादिभावं गते उद्धच्चसम्पयुत्ते मोहअहिरिकअनोत्तप्पकिलेसे च। खन्धे चाति उद्धच्चसम्पयुत्तचतुक्खन्धे च। न कम्पति न चलति न वेधतीति अञ्ञमञ्ञवेवचनानि। उद्धच्चे न कम्पति, उद्धच्चसहगतकिलेसे न चलति, उद्धच्चसहगतक्खन्धे न वेधतीति योजेतब्बं। विपस्सनाबलं सत्तन्नंयेव अनुपस्सनानं वुत्तत्ता तासंयेव वसेन विपस्सनाबलं परिपुण्णं होतीति वेदितब्बं। अविज्जाय चाति द्वादससुपि अकुसलचित्तुप्पादेसु अविज्जाय च। अविज्जासहगतकिलेसे चाति यथायोगं अविज्जाय सम्पयुत्तलोभदोसमानदिट्ठिविचिकिच्छाथिनउद्धच्चअहिरिकअनोत्तप्पकिलेसे च।  
वचीसङ्खाराति वितक्कविचारा। ‘‘पुब्बे खो, आवुसो विसाख, वितक्केत्वा विचारेत्वा पच्छा वाचं भिन्दति, तस्मा वितक्कविचारा वचीसङ्खारो’’ति (म॰ नि॰ १.४६३) वचनतो वाचं सङ्खरोन्ति उप्पादेन्तीति वचीसङ्खारा। कायसङ्खाराति अस्सासपस्सासा। ‘‘अस्सासपस्सासा खो, आवुसो विसाख, कायिका एते धम्मा कायपटिबद्धा, तस्मा अस्सासपस्सासा कायसङ्खारो’’ति (म॰ नि॰ १.४६३) वचनतो कायेन सङ्खरीयन्तीति कायसङ्खारा। सञ्ञावेदयितनिरोधन्ति सञ्ञाय वेदनाय च निरोधं। चित्तसङ्खाराति सञ्ञा च वेदना च। ‘‘चेतसिका एते धम्मा चित्तपटिबद्धा, तस्मा सञ्ञा च वेदना च चित्तसङ्खारो’’ति (म॰ नि॰ १.४६३) वचनतो चित्तेन सङ्खरीयन्तीति चित्तसङ्खारा।  
८४. ञाणचरियासु अनुपस्सनावसाने, विवट्टनानुपस्सनागहणेन वा तस्सा आदिभूता चरियाकथाय ञाणचरियाति वुत्ता सेसानुपस्सनापि गहिता होन्तीति वेदितब्बं। सोळसहि ञाणचरियाहीति च उक्कट्ठपरिच्छेदो, अनागामिस्स पन अरहत्तमग्गफलवज्जाहि चुद्दसहिपि होति परिपुण्णबलत्ता।  
८५. नवहि समाधिचरियाहीति एत्थ पठमज्झानादीहि अट्ठ, पठमज्झानादीनं पटिलाभत्थाय सब्बत्थ उपचारज्झानवसेन एकाति नव समाधिचरिया। बलचरियानं किं नानत्तं? समथबलेनपि हि ‘‘नेक्खम्मवसेना’’तिआदीहि सत्तहि परियायेहि उपचारसमाधि वुत्तो, पेय्यालवित्थारतो ‘‘पठमज्झानवसेना’’तिआदीहि समसत्ततिया वारेहि यथायोगं अप्पनूपचारसमाधि वुत्तो, समाधिचरियायपि ‘‘पठमं झान’’न्तिआदीहि अट्ठहि परियायेहि अप्पनासमाधि वुत्तो। पठमं झानं पटिलाभत्थायातिआदीहि अट्ठहि परियायेहि उपचारसमाधि वुत्तोति उभयत्थापि अप्पनूपचारसमाधियेव वुत्तो। एवं सन्तेपि अकम्पियट्ठेन बलानि वसीभावट्ठेन चरियाति वेदितब्बा। विपस्सनाबले पन सत्त अनुपस्सनाव ‘‘विपस्सनाबल’’न्ति वुत्ता, ञाणचरियाय सत्त च अनुपस्सना वुत्ता, विवट्टनानुपस्सनादयो नव च विसेसेत्वा वुत्ता। इदं नेसं नानत्तं। सत्त अनुपस्सना पन अकम्पियट्ठेन बलानि वसीभावट्ठेन चरियाति वेदितब्बा।  
‘‘वसीभावता पञ्ञा’’ति (पटि॰ म॰ १.३४ मातिका) एत्थ वुत्तवसियो विस्सज्जेतुं वसीति पञ्च वसियोति इत्थिलिङ्गवोहारेन वुत्तं। वसो एव वसीति वुत्तं होति। पुन पुग्गलाधिट्ठानाय देसनाय ता वसियो विस्सज्जेन्तो आवज्जनवसीतिआदिमाह। आवज्जनाय वसो आवज्जनवसो, सो अस्स अत्थीति आवज्जनवसी। एसेव नयो सेसेसु। पठमं झानं यत्थिच्छकन्ति यत्थ यत्थ पदेसे इच्छति गामे वा अरञ्ञे वा, तत्थ तत्थ आवज्जति। यदिच्छकन्ति यदा यदा काले सीतकाले वा उण्हकाले वा, तदा तदा आवज्जति। अथ वा यं यं पठमं झानं इच्छति पथवीकसिणारम्मणं वा सेसारम्मणं वा, तं तं आवज्जति। एकेककसिणारम्मणस्सापि झानस्स वसितानं वुत्तत्ता पुरिमयोजनायेव सुन्दरतरा। यावतिच्छकन्ति यावतकं कालं इच्छति अच्छरासङ्घातमत्तं सत्ताहं वा, तावतकं कालं आवज्जति। आवज्जनायाति मनोद्वारावज्जनाय। दन्धायितत्तन्ति अवसवत्तिभावो, अलसभावो वा। समापज्जतीति पटिपज्जति, अप्पेतीति अत्थो। अधिट्ठातीति अन्तोसमापत्तियं अधिकं कत्वा तिट्ठति। वुट्ठानवसियंपठमं झानन्ति निस्सक्कत्थे उपयोगवचनं, पठमज्झानाति अत्थो। पच्चवेक्खतीति पच्चवेक्खणजवनेहि निवत्तित्वा पस्सति। अयमेत्थ पाळिवण्णना।  
अयं पन अत्थप्पकासना – पठमज्झानतो वुट्ठाय वितक्कं आवज्जयतो भवङ्गं उपच्छिन्दित्वा पवत्तावज्जनानन्तरं वितक्कारम्मणानेव चत्तारि पञ्च वा जवनानि जवन्ति, ततो द्वे भवङ्गानि, ततो पुन विचारारम्मणं आवज्जनं वुत्तनयेनेव जवनानीति एवं पञ्चसु झानङ्गेसु यदा निरन्तरं चित्तं पेसेतुं सक्कोति, अथस्स आवज्जनवसी सिद्धाव होति। अयं पन मत्थकप्पत्ता वसी भगवतो यमकपाटिहारियेव लब्भति। इतो परं सीघतरा आवज्जनवसी नाम नत्थि। अञ्ञेसं पन अन्तरन्तरा भवङ्गवारे गणना नत्थि। महामोग्गल्लानत्थेरस्स नन्दोपनन्ददमने विय सीघं समापत्तिसमापज्जनसमत्थता समापज्जनवसी नाम। अच्छरामत्तं वा दसच्छरामत्तं वा खणं समापत्तिं ठपेतुं समत्थता अधिट्ठानवसी नाम। तथेव ततो लहुं वुट्ठानसमत्थता वुट्ठानवसी नाम। पच्चवेक्खणवसी पन आवज्जनवसिया एव वुत्ता। पच्चवेक्खणजवनानेव हि तत्थ आवज्जनानन्तरानीति। इति आवज्जनवसिया सिद्धाय पच्चवेक्खणवसी सिद्धा होति, अधिट्ठानवसिया च सिद्धाय वुट्ठानवसी सिद्धा होति। एवं सन्तेपि ‘‘अयं पन मत्थकप्पत्ता वसी भगवतो यमकपाटिहारियेव लब्भती’’ति वुत्तत्ता पाटिहारियकाले झानङ्गपच्चवेक्खणानं अभावतो नानाविधवण्णादिनिम्मानस्स नानाकसिणवसेन इज्झनतो तंतंकसिणारम्मणं झानं समापज्जितुकामस्स यथारुचि लहुं तस्मिं कसिणे वुत्तनयेन आवज्जनपवत्तनसमत्थता आवज्जनवसी, तदावज्जनवीथियंयेव तस्स झानस्स अप्पनासमत्थतासमापज्जनसमत्थता समापज्जनवसी। एवञ्हि वुच्चमाने युत्ति च न विरुज्झति, वसीपटिपाटि च यथाक्कमेनेव युज्जति। झानङ्गपच्चवेक्खणायं पन ‘‘मत्थकप्पत्तायेव पञ्च जवनानी’’ति वुत्तत्ता वुत्तनयेन सत्तसुपि जवनेसु जवन्तेसु पच्चवेक्खणवसीयेव होति। एवं सन्ते ‘‘पठमज्झानं आवज्जती’’ति वचनं न युज्जतीति चे? यथा कसिणे पवत्तं झानं कारणोपचारेन कसिणन्ति वुत्तं, तथा झानपच्चयं कसिणं ‘‘सुखो बुद्धानमुप्पादो’’तिआदीसु (ध॰ प॰ १९४) विय फलोपचारेन झानन्ति वुत्तं। यथापरिच्छिन्ने काले ठत्वा वुट्ठितस्स निद्दाय पबुद्धस्स पुन निद्दोक्कमने विय पुन झानोक्कमने सतिपि अधिट्ठानवसीयेव नाम, यथापरिच्छेदेन वुट्ठितस्स पन वुट्ठानेयेव अधिट्ठाने सतिपि वुट्ठानवसी नाम होतीति अयं तेसं विसेसो।  
निरोधसमापत्तिया विभावनत्थं पन इदं पञ्हकम्मं – का निरोधसमापत्ति, के तं समापज्जन्ति, के न समापज्जन्ति, कत्थ समापज्जन्ति, कस्मा समापज्जन्ति, कथञ्चस्सा समापज्जनं होति, कथं ठानं, कथं वुट्ठानं, वुट्ठितस्स किन्निन्नं चित्तं होति, मतस्स च समापन्नस्स च को विसेसो, निरोधसमापत्ति किं सङ्खता असङ्खता लोकिया लोकुत्तरा निप्फन्ना अनिप्फन्नाति?  
तत्थ का निरोधसमापत्तीति? या अनुपुब्बनिरोधवसेन चित्तचेतसिकानं धम्मानं अप्पवत्ति।  
के तं समापज्जन्ति, के न समापज्जन्तीति? सब्बेपि पुथुज्जना सोतापन्ना सकदागामिनो सुक्खविपस्सका च अनागामी अरहन्तो न समापज्जन्ति, अट्ठसमापत्तिलाभिनो पन अनागामिनो च खीणासवा च समापज्जन्ति।  
कत्थ समापज्जन्तीति? पञ्चवोकारभवे। कस्मा? अनुपुब्बसमापत्तिसब्भावतो। चतुवोकारभवे पन पठमज्झानादीनं उप्पत्तियेव नत्थि, तस्मा न सक्का तत्थ समापज्जितुं।  
कस्मा समापज्जन्तीति? सङ्खारानं पवत्तिभेदे उक्कण्ठित्वा दिट्ठेव धम्मे अचित्तका हुत्वा ‘‘निरोधं निब्बानं पत्वा सुखं विहरिस्सामा’’ति समापज्जन्ति।  
कथं चस्सा समापज्जनं होतीति? समथविपस्सनावसेन उस्सक्कित्वा कतपुब्बकिच्चस्स नेवसञ्ञानासञ्ञायतनं निरोधयतो एवमस्सा समापज्जनं होति। यो हि समथवसेनेव उस्सक्कति, सो नेवसञ्ञानासञ्ञायतनसमापत्तिं पत्वा तिट्ठति। यो विपस्सनावसेनेव उस्सक्कति, सो फलसमापत्तिं पत्वा तिट्ठति। यो पन उभयवसेन उस्सक्कित्वा नेवसञ्ञानासञ्ञायतनं निरोधेति, सो तं समापज्जतीति अयमेत्थ सङ्खेपो।  
अयं पन वित्थारो – इध भिक्खु निरोधं समापज्जितुकामो कतभत्तकिच्चो सुधोतहत्थपादो विवित्ते ओकासे सुपञ्ञत्ते आसने निसीदति पल्लङ्कं आभुजित्वा उजुं कायं पणिधाय परिमुखं सतिं उपट्ठपेत्वा। सो पठमज्झानं समापज्जित्वा वुट्ठाय तत्थ सङ्खारे अनिच्चतो दुक्खतो अनत्ततो विपस्सति। विपस्सना पनेसा तिविधा होति – सङ्खारपरिग्गण्हनकविपस्सना, फलसमापत्तिविपस्सना, निरोधसमापत्तिविपस्सनाति। तत्थ सङ्खारपरिग्गण्हनकविपस्सना मन्दा वा होतु तिक्खा वा, मग्गस्स पदट्ठानं होतियेव। फलसमापत्तिविपस्सना तिक्खाव वट्टति मग्गभावनासदिसा। निरोधसमापत्तिविपस्सना पन नातिमन्दा नातितिक्खा वट्टति। तस्मा एस नातिमन्दाय नातितिक्खाय विपस्सनाय ते सङ्खारे विपस्सति। ततो दुतियज्झानं समापज्जित्वा वुट्ठाय तत्थ सङ्खारे तथेव विपस्सति। ततो ततियज्झानं…पे॰… ततो विञ्ञाणञ्चायतनं समापज्जित्वा वुट्ठाय तत्थ सङ्खारे तथेव विपस्सति। अथ आकिञ्चञ्ञायतनं समापज्जित्वा वुट्ठाय चतुब्बिधं पुब्बकिच्चं करोति – नानाबद्धअविकोपनं, सङ्घपटिमाननं, सत्थुपक्कोसनं, अद्धानपरिच्छेदन्ति।  
तत्थ नानाबद्धअविकोपनन्ति यं इमिना भिक्खुना सद्धिं एकाबद्धं न होति, नानाबद्धं हुत्वा ठितं पत्तचीवरं वा मञ्चपीठं वा निवासगेहं वा अञ्ञं वा पन किञ्चि परिक्खारजातं, तं यथा न विकुप्पति, अग्गिउदकवातचोरउन्दूरादीनं वसेन न विनस्सति, एवं अधिट्ठातब्बं। तत्रिदं अधिट्ठानविधानं – ‘‘इदञ्चिदञ्च इमस्मिं सत्ताहब्भन्तरे मा अग्गिना झायतु, मा उदकेन वुय्हतु, मा वातेन विद्धंसतु, मा चोरेहि हरीयतु, मा उन्दूरादीहि खज्जतू’’ति। एवं अधिट्ठिते तं सत्ताहं तस्स न कोचि परिस्सयो होति, अनधिट्ठहतो पन अग्गिआदीहि विनस्सति। इदं नानाबद्धअविकोपनं नाम। यं पन एकाबद्धं होति निवासनपारुपनं वा निसिन्नासनं वा, तत्थ विसुं अधिट्ठानकिच्चं नत्थि, समापत्तियेव नं रक्खति।  
सङ्घपटिमाननन्ति भिक्खुसङ्घस्स पटिमाननं उदिक्खनं। याव एसो भिक्खु आगच्छति, ताव सङ्घकम्मस्स अकरणन्ति अत्थो। एत्थ च न पटिमाननं एतस्स पुब्बकिच्चं, पटिमाननावज्जनं पन पुब्बकिच्चं। तस्मा एवं आवज्जितब्बं – ‘‘सचे मयि सत्ताहं निरोधं समापज्जित्वा निसिन्ने सङ्घो अपलोकनकम्मादीसु किञ्चिदेव कम्मं कत्तुकामो होति, याव मं कोचि भिक्खु आगन्त्वा न पक्कोसति, तावदेव वुट्ठहिस्सामी’’ति। एवं कत्वा समापन्नो हि तस्मिं समये वुट्ठातियेव। यो पन एवं न करोति, सङ्घो च सन्निपतित्वा तं अपस्सन्तो ‘‘असुको भिक्खु कुहि’’न्ति पुच्छित्वा ‘‘निरोधं समापन्नो’’ति वुत्ते कञ्चि भिक्खुं पेसेति ‘‘गच्छ तं सङ्घस्स वचनेन पक्कोसा’’ति। अथस्स तेन भिक्खुना सवनूपचारे ठत्वा ‘‘सङ्घो तं आवुसो पटिमानेती’’ति वुत्तमत्तेयेव वुट्ठानं होति। एवंगरुका हि सङ्घस्स आणा नाम। तस्मा तं आवज्जित्वा यथा सयमेव वुट्ठाति, एवं समापज्जितब्बं।  
सत्थुपक्कोसनन्ति इधापि सत्थुपक्कोसनावज्जनमेव इमस्स पुब्बकिच्चं। तस्मा तम्पि एवं आवज्जितब्बं – ‘‘सचे मयि सत्ताहं निरोधं समापज्जित्वा निसिन्ने सत्था ओतिण्णे वत्थुस्मिं सिक्खापदं वा पञ्ञपेति, तथारूपाय वा अट्ठुप्पत्तिया धम्मं देसेति। याव मं कोचि आगन्त्वा न पक्कोसति, तावदेव वुट्ठहिस्सामी’’ति। एवं कत्वा निसिन्नो हि तस्मिं समये वुट्ठातियेव। यो पन एवं न करोति, सत्था च सङ्घे सन्निपतिते तं अपस्सन्तो ‘‘असुको भिक्खु कुहि’’न्ति पुच्छित्वा ‘‘निरोधं समापन्नो’’ति वुत्ते कञ्चि भिक्खुं पेसेति ‘‘गच्छ तं मम वचनेन पक्कोसा’’ति। अथस्स तेन भिक्खुना सवनूपचारे ठत्वा सत्था आयस्मन्तं आमन्तेती’’ति वुत्तमत्तेयेव वुट्ठानं होति। एवंगरुकञ्हि सत्थुपक्कोसनं। तस्मा तं आवज्जित्वा यथा सयमेव वुट्ठाति, एवं समापज्जितब्बं।  
अद्धानपरिच्छेदोति जीवितद्धानस्स परिच्छेदो। इमिना हि भिक्खुना अद्धानपरिच्छेदे कुसलेन भवितब्बं। ‘‘अत्तनो आयुसङ्खारा सत्ताहं पवत्तिस्सन्ति, न पवत्तिस्सन्ती’’ति आवज्जित्वाव समापज्जितब्बं। सचे हि सत्ताहब्भन्तरे निरुज्झनके आयुसङ्खारे अनावज्जित्वाव समापज्जति, तस्स निरोधसमापत्ति मरणं पटिबाहितुं न सक्कोति। अन्तोनिरोधे मरणस्स नत्थिताय अन्तराव समापत्तितो वुट्ठाति, तस्मा एतं आवज्जित्वाव समापज्जितब्बं। अवसेसञ्हि अनावज्जितुम्पि वट्टति, इदं पन आवज्जितब्बमेवाति वुत्तं। सो एवं आकिञ्चञ्ञायतनं समापज्जित्वा वुट्ठाय इमं पुब्बकिच्चं कत्वा नेवसञ्ञानासञ्ञायतनं समापज्जति। अथेकं वा द्वे वा चित्तवारे अतिक्कमित्वा अचित्तको होति, निरोधं फुसति। कस्मा पनस्स द्विन्नं चित्तानं उपरि चित्तानि नप्पवत्तन्तीति? निरोधस्स पयोगत्ता। इदञ्हि इमस्स भिक्खुनो द्वे समथविपस्सनाधम्मे युगनद्धे कत्वा अट्ठसमापत्तिआरोहनं अनुपुब्बनिरोधस्स पयोगो, न नेवसञ्ञानासञ्ञायतनसमापत्तियाति निरोधस्स पयोगत्ता द्विन्नं चित्तानं उपरि नप्पवत्तन्ति।  
कथं ठानन्ति? एवं समापन्नाय पनस्सा कालपरिच्छेदवसेन चेव अन्तरा आयुक्खयसङ्घपटिमाननसत्थुपक्कोसनाभावेन च ठानं होति।  
कथं वुट्ठानन्ति? अनागामिस्स अनागामिफलसमापत्तिया अरहतो अरहत्तफलसमापत्तियाति एवं द्वेधा वुट्ठानं होति।  
वुट्ठितस्स किन्निन्नं चित्तं होतीति? निब्बाननिन्नं। वुत्तञ्हेतं – ‘‘सञ्ञावेदयितनिरोधसमापत्तिया वुट्ठितस्स खो, आवुसो विसाख, भिक्खुनो विवेकनिन्नं चित्तं होति विवेकपोणं विवेकपब्भार’’न्ति (म॰ नि॰ १.४६४)।  
मतस्स च समापन्नस्स च को विसेसोति? अयम्पि अत्थो सुत्ते वुत्तोयेव। यथाह – ‘‘यो चायं, आवुसो, मतो कालङ्कतो, तस्स कायसङ्खारा निरुद्धा पटिप्पस्सद्धा, वचीसङ्खारा, चित्तसङ्खारा निरुद्धा पटिप्पस्सद्धा, आयु परिक्खीणो, उस्मा वूपसन्ता, इन्द्रियानि परिभिन्नानि। य्वायं भिक्खु सञ्ञावेदयितनिरोधं समापन्नो, तस्सपि कायसङ्खारा निरुद्धा पटिप्पस्सद्धा, वचीसङ्खारा, चित्तसङ्खारा निरुद्धा पटिप्पस्सद्धा, आयु अपरिक्खीणो, उस्मा अवूपसन्ता, इन्द्रियानि अपरिभिन्नानी’’ति (म॰ नि॰ १.४५७)।  
निरोधसमापत्ति किं सङ्खतातिआदिपुच्छायं पन ‘‘सङ्खता’’तिपि ‘‘असङ्खता’’तिपि ‘‘लोकिया’’तिपि ‘‘लोकुत्तरा’’तिपि न वत्तब्बा। कस्मा? सभावतो नत्थिताय। यस्मा पन समापज्जन्तस्स वसेन समापन्नो नाम होति, तस्मा निप्फन्नाति वत्तुं वट्टति, नो अनिप्फन्नाति।  
‘‘इति सन्ता समापत्ति, अयं अरियनिसेविता।  
दिट्ठेव धम्मे निब्बानमिति सङ्खमुपागता’’ति॥  
निरोधसमापत्तिञाणनिद्देसवण्णना निट्ठिता।  
३५. परिनिब्बानञाणनिद्देसवण्णना  
८६. परिनिब्बानञाणनिद्देसे इधाति इमस्मिं सासने। सम्पजानोति सात्थकसम्पजञ्ञं, सप्पायसम्पजञ्ञं, गोचरसम्पजञ्ञं, असम्मोहसम्पजञ्ञन्ति इमेहि चतूहि सम्पजञ्ञेहि सम्पजानो। पवत्तन्ति सब्बत्थ यथानुरूपं परियुट्ठानपवत्तञ्च अनुसयप्पवत्तञ्च। परियादियतीति उपचारप्पनावसेन वुत्तेसु विक्खम्भनवसेन, विपस्सनावसेन वुत्तेसु तदङ्गवसेन, मग्गवसेन वुत्तेसु समुच्छेदवसेन खेपेति अप्पवत्तं करोति। पेय्यालमुखेन हि दुतियादिझानसमापत्तिमहाविपस्सनामग्गा संखित्ता। यस्मा एतं पच्चवेक्खन्तस्स पवत्तं ञाणं परिनिब्बाने ञाणं नाम होति, तस्मा विक्खम्भनपरिनिब्बानं तदङ्गपरिनिब्बानं समुच्छेदपरिनिब्बानन्तिपि वुत्तमेव होति। एतेहि किलेसपरिनिब्बानपच्चवेक्खणञाणं वुत्तं। अथ वा पनातिआदीहि खन्धपरिनिब्बानपच्चवेक्खणञाणं निद्दिसति। अनुपादिसेसाय निब्बानधातुयाति दुविधा हि निब्बानधातु सउपादिसेसा च अनुपादिसेसा च। तत्थ उपादीयते ‘‘अहं ममा’’ति भुसं गण्हीयतीति उपादि, खन्धपञ्चकस्सेतं अधिवचनं। उपादियेव सेसो अवसिट्ठोति उपादिसेसो, सह उपादिसेसेन वत्ततीति सउपादिसेसा। नत्थेत्थ उपादिसेसोति अनुपादिसेसा। सउपादिसेसा पठमं वुत्ता। अयं पन अनुपादिसेसा। ताय अनुपादिसेसाय निब्बानधातुया। चक्खुपवत्तन्ति चक्खुपवत्ति चक्खुसमुदाचारो। परियादियतीति खेपीयति मद्दीयतीति। एस नयो सेसेसु।  
परिनिब्बानञाणनिद्देसवण्णना निट्ठिता।  
३६. समसीसट्ठञाणनिद्देसवण्णना  
८७. समसीसट्ठञाणनिद्देसे पञ्चक्खन्धातिआदीहि दसहि रासीहि सब्बधम्मसङ्गहो वेदितब्बो। न हि एकेकस्स वसेन आयतनधातुरासिवज्जेहि सेसेहि अट्ठहि रासीहि विसुं विसुं सब्बधम्मो सङ्गय्हतीति। यस्मा पन लोकुत्तरधम्मा हेतुसमुच्छेदेन समुच्छिन्दितब्बा न होन्ति, तस्मा सब्बधम्मसद्देन सङ्गहितापि लोकुत्तरधम्मा समुच्छेदवसेन सम्भवतो इध न गहेतब्बा, हेतुसमुच्छेदेन समुच्छिन्दितब्बा एव तेभूमकधम्मा गहेतब्बा। सम्मा समुच्छिन्दतीति यथायोगं विक्खम्भनतदङ्गसमुच्छेदपहानवसेन परियुट्ठानं अनुसयञ्च निरोधेन्तो सम्मा समुच्छिन्दति। एवं पुग्गलाधिट्ठानाय देसनाय सम्मा समुच्छेदो निद्दिट्ठो। निरोधेतीति अनुप्पादनिरोधेन निरोधेति। इमिना समुच्छेदत्थो वुत्तो। न उपट्ठातीति एवं निरोधे कते सो सो धम्मो पुन न उपतिट्ठति, न उप्पज्जतीति अत्थो। इमिना निरोधत्थो वुत्तो। एवं अनुपट्ठहनधम्मवसेन अनुपट्ठानभावो निद्दिट्ठो। समन्ति कामच्छन्दादीनं समितत्ता समं। तानि पन नेक्खम्मादीनि सत्त, रूपारूपज्झानानि अट्ठ, महाविपस्सना अट्ठारस, अरियमग्गा चत्तारोति सत्ततिंस होन्ति।  
तेरस सीसानि सीसभूतानं सब्बेसं सङ्गहवसेन वुत्तानि। इध पन सद्धादीनि अट्ठेव सीसानि युज्जन्ति। न हि अरहतो तण्हादीनि पञ्च सीसानि सन्ति। पलिबोधसीसन्ति पलिबुन्धनं पलिबोधो, निब्बानमग्गावरणन्ति अत्थो। सीसन्ति पधानं, अधिकन्ति अत्थो। पलिबोधोयेव सीसं, तंसम्पयुत्तादिसब्बपलिबोधेसु वा सीसन्ति पलिबोधसीसं। एस नयो सेसेसु। विसेसतो पन विनिबन्धनन्ति उन्नतिवसेन संसारे बन्धनं। परामासोति अभिनिवेसो। विक्खेपोति विप्पकिण्णता। किलेसोति किलिस्सनं। अधिमोक्खोति अधिमुच्चनं। पग्गहोति उस्साहनं। उपट्ठानन्ति अपिलापनं। अविक्खेपोति अविप्पकिण्णता। दस्सनन्ति यथासभावपटिवेधो। पवत्तन्ति उपादिन्नक्खन्धपवत्तं। गोचरोति आरम्मणं। इमेसु द्वादससुपि वारेसु पधानट्ठो सीसट्ठो। विमोक्खोति विक्खम्भनतदङ्गसमुच्छेदपटिप्पस्सद्धिनिस्सरणविमुत्तीसु पञ्चसु निस्सरणविमुत्ति निब्बानं। सङ्खारसीसन्ति सब्बसङ्खतसङ्खारानं सीसं, कोटि अवसानन्ति अत्थो। एतेन अनुपादिसेसपरिनिब्बानं वुत्तं। सङ्खाराभावमत्तवसेन वा खन्धपरिनिब्बानमेव वुत्तं होति। नेक्खम्मादिकं समञ्च सद्धादिकं सीसञ्च, समसीसं वा अस्स अत्थीति समसीसीति। अथ वा तेरसन्नं सीसानं तण्हादीनि पञ्च सीसानि समुदयसच्चं, सद्धादीनि पञ्च मग्गसच्चं, पवत्तसीसं जीवितिन्द्रियं दुक्खसच्चं, गोचरसीसञ्च सङ्खारसीसञ्च निरोधसच्चन्ति इमेसं चतुन्नं अरियसच्चानं एकस्मिं रोगे वा एकस्मिं इरियापथे वा एकस्मिं सभागजीवितिन्द्रिये वा अभिसमयो च अनुपादिसेसपरिनिब्बानञ्च यस्स होति, सो पुब्बे वुत्तसमानञ्च इमेसञ्च सीसानं अत्थिताय समसीसीति वुच्चति।  
समसीसट्ठञाणनिद्देसवण्णना निट्ठिता।  
३७. सल्लेखट्ठञाणनिद्देसवण्णना  
८८. सल्लेखट्ठञाणनिद्देसे रागो पुथूति रागो विसुं, लोकुत्तरेहि असम्मिस्सोति अत्थो। एस नयो सेसेसु। रागोति रञ्जनट्ठेन। दोसोति दुस्सनट्ठेन। मोहोति मुय्हनट्ठेन। रञ्जनलक्खणो रागो, दुस्सनलक्खणो दोसो, मुय्हनलक्खणो मोहोति इमे तयो सीसकिलेसे वत्वा इदानि पभेदतो दस्सेन्तो कोधोतिआदिमाह। तत्थ कुज्झनलक्खणो कोधोति इध सत्तवत्थुको अधिप्पेतो। उपनन्धनलक्खणो उपनाहो, दळ्हभावप्पत्तो कोधोयेव। परगुणमक्खनलक्खणो मक्खो, परगुणपुञ्छनन्ति अत्थो। युगग्गाहलक्खणो पळासो, युगग्गाहवसेन परगुणदस्सनन्ति अत्थो। परसम्पत्तिखीयनलक्खणा इस्सा, उसूयनाति अत्थो । अत्तसम्पत्तिनिगूहनलक्खणं मच्छरियं, ‘‘मय्हं अच्छरियं मा परस्स होतू’’ति अत्थो। अत्तना कतपापपटिच्छादनलक्खणा माया, पटिच्छादनट्ठेन माया वियाति अत्थो। अत्तनो अविज्जमानगुणप्पकासनलक्खणं साठेय्यं, सठभावोति अत्थो। चित्तस्स उद्धुमातभावलक्खणो थम्भो, थद्धभावोति अत्थो। करणुत्तरियलक्खणो सारम्भो। उन्नतिलक्खणो मानो। अब्भुन्नतिलक्खणो अतिमानो। मत्तभावलक्खणो मदो। पञ्चसु कामगुणेसु चित्तवोसग्गलक्खणो पमादो।  
एवं विसुं विसुं किलेसवसेन पुथू दस्सेत्वा वुत्तकिलेसे च अवुत्ते च अञ्ञे सब्बसङ्गाहिकवसेन दस्सेतुं सब्बे किलेसातिआदिमाह। तत्थ दिट्ठधम्मसम्परायेसु सत्ते किलेसेन्ति उपतापेन्ति विबाधेन्तीति किलेसा। अकुसलकम्मपथसङ्गहिता च असङ्गहिता च। दुट्ठु चरिता, दुट्ठा वा चरिताति दुच्चरिता। ते पन कायदुच्चरितं वचीदुच्चरितं मनोदुच्चरितन्ति तिप्पकारा। विपाकं अभिसङ्खरोन्तीति अभिसङ्खारा। तेपि पुञ्ञाभिसङ्खारो अपुञ्ञाभिसङ्खारो आनेञ्जाभिसङ्खारोति तिप्पकारा। विपाकवसेन भवं गच्छन्तीतिभवगामिनो , भवगामिनो कम्मा भवगामिकम्मा। इमिना अभिसङ्खारभावेपि सति अवेदनीयानि कम्मानि पटिक्खित्तानि होन्तीति अयं विसेसो। ‘‘दुच्चरिता’’ति च ‘‘कम्मा’’ति च लिङ्गविपल्लासो कतो। नानत्तेकत्तन्ति एत्थ उद्देसे एकत्तसद्दस्स अभावेपि नानत्तेकत्तानं अञ्ञमञ्ञापेक्खत्ता एकत्तम्पि निद्दिसितुकामेन ‘‘नानत्तेकत्त’’न्ति उद्देसो कतो। नानत्तसल्लेखके एकत्ते दस्सिते सल्लेखञाणं सुखेन दस्सीयतीति। नानत्तन्ति अनवट्ठितत्ता सपरिप्फन्दत्ता च नानासभावो। एकत्तन्ति अवट्ठितत्ता अपरिप्फन्दत्ता च एकसभावो।  
चरणतेजोति चरन्ति तेन अगतं दिसं निब्बानं गच्छन्तीति चरणं। किं तं? सीलं। तदेव पटिपक्खतापनट्ठेन तेजो। गुणतेजोति सीलेन लद्धपतिट्ठो समाधितेजो। पञ्ञातेजोति समाधिना लद्धपतिट्ठो विपस्सनातेजो। पुञ्ञतेजोति विपस्सनाहि लद्धपतिट्ठो अरियमग्गकुसलतेजो। धम्मतेजोति चतुन्नं तेजानं पतिट्ठाभूतो बुद्धवचनतेजो। चरणतेजेन तेजितत्ताति सीलतेजेन तिखिणीकतत्ता। दुस्सील्यतेजन्ति दुस्सीलभावसङ्खातं तेजं। तम्पि हि सन्तानं तापनतो तेजो नाम। परियादियतीति खेपेति। अगुणतेजन्ति समाधिस्स पटिपक्खं विक्खेपतेजं। दुप्पञ्ञतेजन्ति विपस्सनाञाणपटिपक्खं मोहतेजं। अपुञ्ञतेजन्ति तंतंमग्गवज्झकिलेसप्पहानेन किलेससहायं अकुसलकम्मतेजं। न केवलञ्हेतं अपुञ्ञमेव खेपेति, ‘‘अत्थि, भिक्खवे, कम्मं अकण्हं असुक्कं अकण्हअसुक्कविपाकं कम्मं कम्मक्खयाय संवत्तती’’ति (अ॰ नि॰ ४.२३३; दी॰ नि॰ ३.३१२; म॰ नि॰ २.१८) वचनतो कुसलकम्मम्पि खेपेतियेव। पुञ्ञतेजपटिपक्खवसेन अपुञ्ञतेजमेव वुत्तं। अधम्मतेजन्ति नानातित्थियानं समयवचनतेजं। इमस्स ञाणस्स उद्देसवण्णनायं वुत्ते दुतिये अत्थविकप्पे रागादयो एकूनवीसति पुथु दुस्सील्यतेजा होन्ति। ‘‘अभिसङ्खारा, भवगामिकम्मा’’ति एत्थ अपुञ्ञाभिसङ्खारा अकुसलकम्मञ्च अपुञ्ञतेजा होन्ति, आनेञ्जाभिसङ्खारानि लोकियकुसलकम्मानि पुञ्ञतेजेनेव खेपनीयतो अपुञ्ञतेजपक्खिकाव होन्ति। कामच्छन्दादयो पञ्चदस नानत्ता अगुणतेजा होन्ति, निच्चसञ्ञादयो अट्ठारस नानत्ता दुप्पञ्ञतेजा होन्ति, चतुमग्गवज्झा चत्तारो नानत्ता अपुञ्ञतेजा होन्ति। सोतापत्तिमग्गवज्झनानत्तेन अधम्मतेजो सङ्गहेतब्बो।  
निद्देसे सल्लेखपटिपक्खेन असल्लेखेन सल्लेखं दस्सेतुकामेन असल्लेखपुब्बको सल्लेखो निद्दिट्ठो। नेक्खम्मादयो सत्ततिंस एकत्तधम्माव पच्चनीकानं सल्लिखनतो ‘‘सल्लेखो’’ति वुत्ता। तस्मिं नेक्खम्मादिके सत्ततिंसपभेदे सल्लेखे ञाणं सल्लेखट्ठे ञाणन्ति।  
सल्लेखट्ठञाणनिद्देसवण्णना निट्ठिता।  
३८. वीरियारम्भञाणनिद्देसवण्णना  
८९. वीरियारम्भञाणनिद्देसे अनुप्पन्नानन्ति एकस्मिं अत्तभावे, एकस्मिं वा आरम्मणे अनिब्बत्तानं। अनमतग्गे हि संसारे अनुप्पन्ना अकुसला नाम नत्थि, कुसला पन अत्थि। पापकानन्ति लामकानं। अकुसलानं धम्मानन्ति अकोसल्लसम्भूतानं धम्मानं। अनुप्पादायाति न उप्पादनत्थाय। उप्पन्नानन्ति इमस्मिं अत्तभावे निब्बत्तानं। पहानायाति पजहनत्थाय। अनुप्पन्नानं कुसलानं धम्मानन्ति इमस्मिं अत्तभावे अनिब्बत्तपुब्बानं कोसल्लसम्भूतानं धम्मानं। उप्पादायाति उप्पादनत्थाय। उप्पन्नानन्ति इमस्मिं अत्तभावे निब्बत्तानं। ठितियाति ठितत्थाय। असम्मोसायाति अविनासत्थाय। भिय्योभावायाति पुनप्पुनभावाय। वेपुल्लायाति विपुलभावाय। भावनायाति वड्ढिया। पारिपूरियाति परिपूरणत्थाय।  
इदानि अकुसलेसु कामच्छन्दं, कुसलेसु नेक्खम्मं विसेसेत्वा दस्सेतुं अनुप्पन्नस्स कामच्छन्दस्सातिआदिमाह। तत्थ कामच्छन्दोति समाधिपटिपक्खो कामरागो। नेक्खम्मन्ति पठमज्झानसमाधि, पठमज्झानं वा, सब्बे एव वा कुसला धम्मा नेक्खम्मं।  
इदानि सब्बकिलेसानं सब्बकिलेसपटिपक्खस्स अरहत्तमग्गस्स च वसेन योजेत्वा दस्सेतुं अनुप्पन्नानं सब्बकिलेसानन्तिआदिमाह। तत्थ उप्पन्नस्स अरहत्तमग्गस्स ठितियातिआदीसु उप्पादक्खणे उप्पन्नस्स अरहत्तमग्गस्स ठितिक्खणभङ्गक्खणवसेन ‘‘ठितिया’’तिआदियोजना वेदितब्बा। विभङ्गट्ठकथायम्पि ‘‘या चस्स पवत्ति, अयमेव ठिति नामा’’ति (विभ॰ अट्ठ॰ ४०६) वुत्तं। केचि पन ‘‘अरहत्तमग्गस्स पुब्बभागमग्गो दट्ठब्बो’’ति वदन्ति।  
वीरियारम्भञाणनिद्देसवण्णना निट्ठिता।  
३९. अत्थसन्दस्सनञाणनिद्देसवण्णना  
९०. अत्थसन्दस्सनञाणनिद्देसे पञ्चक्खन्धातिआदीनि वुत्तत्थानेव। पकासेतीति पाकटं करोति, सोतूनं ञाणचक्खुना दस्सनं सम्पादेतीति अत्थो। नानाधम्माति लोकियलोकुत्तरा सब्बधम्मा वुत्ता। कस्मा पकासनानिद्देसे लोकिया एव वुत्ताति चे? अनिच्चादिवसेन पकासनाय आरद्धत्ता। लोकुत्तरानञ्च असम्मसनूपगत्ता लोकुत्तरा न वुत्ता। नानाधम्मनिद्देसेन पन अत्थसन्दस्सननिद्देसेन च तेसं सङ्गहितत्ता यथा ते पकासेतब्बा, तथा पकासना पकासनायेव। पजहन्तोति सोतारं पजहापेन्तोति अत्थो। सन्दस्सेतीति सोतूनं सम्मा दस्सेति। केचि पन ‘‘कामच्छन्दस्स पहीनत्ता नेक्खम्मत्थं सन्दस्सेती’’तिआदिना नयेन पठन्ति। तेसं उजुकमेव सोतूनं दोसप्पहाने गुणपटिलाभे च कते सिखाप्पत्तं देसनाञाणं होतीति दस्सनत्थं अयं नयो वुत्तोति वेदितब्बो।  
अत्थसन्दस्सनञाणनिद्देसवण्णना निट्ठिता।  
४०. दस्सनविसुद्धिञाणनिद्देसवण्णना  
९१. दस्सनविसुद्धिञाणनिद्देसे सब्बे धम्मा एकसङ्गहिताति सब्बे सङ्खतासङ्खता धम्मा एकेन सङ्गहिता परिच्छिन्ना। तथट्ठेनाति भूतट्ठेन, अत्तनो अत्तनो सभाववसेन विज्जमानत्थेनाति अत्थो। अनत्तट्ठेनाति कारकवेदकसङ्खातेन अत्तना रहितट्ठेन। सच्चट्ठेनाति अविसंवादकट्ठेन, अत्तनो सभावञ्ञथत्ताभावेनाति अत्थो। पटिवेधट्ठेनाति सभावतो ञाणेन पटिविज्झितब्बट्ठेन। इध लोकुत्तरञाणेन असम्मोहतो आरम्मणतो च पटिवेधो वेदितब्बो। अभिजाननट्ठेनाति लोकिकेन ञाणेन आरम्मणतो, लोकुत्तरेन ञाणेन असम्मोहतो आरम्मणतो च तेसं तेसं धम्मानं सभावतो अभिजानितब्बट्ठेन। ‘‘सब्बं, भिक्खवे, अभिञ्ञेय्य’’न्ति (सं॰ नि॰ ४.४६) हि वुत्तं। परिजाननट्ठेनाति वुत्तनयेनेव लोकियलोकुत्तरेहि ञाणेहि सभावतो अभिञ्ञातानं धम्मानं अनिच्चादितो निय्यानादितो च परिच्छिन्दित्वा जानितब्बट्ठेन। ‘‘सब्बं, भिक्खवे, परिञ्ञेय्य’’न्ति हि वुत्तं। धम्मट्ठेनाति सभावधारणादिना धम्मट्ठेन। धातुट्ठेनाति निज्जीवतादिना धातुट्ठेन। ञातट्ठेनाति लोकियलोकुत्तरेहि ञाणेहि ञातुं सक्कुणेय्यट्ठेन। यथा दट्ठुं सक्कुणेय्यादिना अत्थेन ‘‘दिट्ठं सुतं मुतं विञ्ञातं रूप’’न्ति वुत्तं, एवमिधापि ञातुं सक्कुणेय्यट्ठो ञातट्ठोति वेदितब्बो। सच्छिकिरियट्ठेनाति आरम्मणतो पच्चक्खकातब्बट्ठेन। फुसनट्ठेनाति पच्चक्खकतस्स आरम्मणतो पुनप्पुनं फुसितब्बट्ठेन। अभिसमयट्ठेनाति लोकिकेन ञाणेन अभिसमागन्तब्बट्ठेन। किञ्चापि हि ‘‘तथट्ठे पञ्ञा सच्चविवट्टे ञाणं, अभिञ्ञापञ्ञा ञातट्ठे ञाणं, सच्छिकिरियापञ्ञा फस्सनट्ठे ञाण’’न्ति एकेकमेव ञाणं वुत्तं। अट्ठकथायञ्च –  
‘‘समवाये खणे काले, समूहे हेतुदिट्ठिसु।  
पटिलाभे पहाने च, पटिवेधे च दिस्सती’’ति ॥ –  
गाथावण्णनायं अभिसमयसद्दस्स पटिवेधत्थो वुत्तो, इध पन यथावुत्तेन अत्थेन तेसं नानत्तं वेदितब्बं। अट्ठकथायमेव हि सो लोकियञाणवसेन धम्माभिसमयो वुत्तोति।  
कामच्छन्दो नानत्तन्ति विक्खेपसब्भावतो नानारम्मणत्ता च नानासभावोति अत्थो। एवं सब्बकिलेसा वेदितब्बा। नेक्खम्मं एकत्तन्ति चित्तेकग्गतासब्भावतो नानारम्मणविक्खेपाभावतो च एकसभावन्ति अत्थो। एवं सब्बकुसला वेदितब्बा। इध पेय्यालेन संखित्तानं ब्यापादादीनं अकुसलानं यथावुत्तेन अत्थेन नानत्तं वेदितब्बं। वितक्कविचारादीनं पन हेट्ठिमानं हेट्ठिमानं उपरिमतो उपरिमतो ओळारिकट्ठेन नानत्तं वेदितब्बं। यस्मा एकसङ्गहितनानत्तेकत्तानं पटिवेधो मग्गक्खणे सच्चपटिवेधेन सिज्झति, तस्मा ‘‘पटिवेधो’’ति पदं उद्धरित्वा सच्चाभिसमयं दस्सेसि।  
परिञ्ञा पटिवेधं पटिविज्झतीति परिञ्ञाभिसमयेन अभिसमेति। एस नयो सेसेसु। सच्चाभिसमयकालस्मिञ्हि मग्गञाणस्स एकक्खणे परिञ्ञा, पहानं, सच्छिकिरिया, भावनाति चत्तारि किच्चानि होन्ति। यथा नावा अपुब्बं अचरिमं एकक्खणे चत्तारि किच्चानि करोति, ओरिमं तीरं पजहति, सोतं छिन्दति, भण्डं वहति, पारिमं तीरं अप्पेति, एवमेव मग्गञाणं अपुब्बं अचरिमं एकक्खणे चत्तारि सच्चानि अभिसमेति, दुक्खं परिञ्ञाभिसमयेन अभिसमेति, समुदयं पहानाभिसमयेन अभिसमेति, मग्गं भावनाभिसमयेन अभिसमेति, निरोधं सच्छिकिरियाभिसमयेन अभिसमेति। किं वुत्तं होति? निरोधं आरम्मणं कत्वा किच्चवसेन चत्तारिपि सच्चानि पापुणाति पस्सति पटिविज्झतीति। यथा ओरिमं तीरं पजहति, एवं मग्गञाणं दुक्खं परिजानाति। यथा सोतं छिन्दति, एवं समुदयं पजहति। यथा भण्डं वहति, एवं सहजातादिपच्चयताय मग्गं भावेति। यथा पारिमं तीरं अप्पेति, एवं पारिमतीरभूतं निरोधं सच्छिकरोतीति एवं उपमासंसन्दनं वेदितब्बं।  
दस्सनं विसुज्झतीति तंतंमग्गवज्झकिलेसतमप्पहानेन ञाणदस्सनं विसुद्धिभावं पापुणाति। दस्सनं विसुद्धन्ति तस्स तस्स फलस्स उप्पादक्खणे तस्स तस्स मग्गञाणस्स किच्चसिद्धिप्पत्तितो ञाणदस्सनं विसुद्धिभावं पत्तं होति। सब्बधम्मानं एकसङ्गहिताय नानत्तेकत्तपटिवेधपञ्ञाय मग्गफलञाणेहि सिद्धितो अन्ते मग्गफलञाणानि वुत्तानि।  
दस्सनविसुद्धिञाणनिद्देसवण्णना निट्ठिता।  
४१-४२. खन्तिञाणपरियोगाहणञाणनिद्देसवण्णना  
९२-९३. खन्तिञाणपरियोगाहणञाणनिद्देसेसु रूपं अनिच्चतो विदितन्ति अनिच्चानुपस्सनाय अनिच्चन्ति ञातं। रूपं दुक्खतो विदितन्ति दुक्खानुपस्सनाय दुक्खन्ति ञातं। रूपं अनत्ततो विदितन्ति अनत्तानुपस्सनाय अनत्ताति ञातं। यं यं विदितं, तं तं खमतीति यं यं रूपं अनिच्चादितो विदितं, तं तं रूपं अनिच्चादितो खमति रुच्चति। ‘‘रूपं अनिच्चतो विदितं, यं यं विदितं, तं तं खमती’’ति विसुं विसुञ्च कत्वा केसुचि पोत्थकेसु लिखितं। ‘‘वेदना सञ्ञा सङ्खारा अनिच्चतो विदिता’’तिआदिना लिङ्गवचनानि परिवत्तेत्वा योजेतब्बानि। फुसतीति विपस्सनाञाणफुसनेन फुसति फरति। परियोगहतीति विपस्सनाञाणेन पविसति। परियोगाहतीतिपि पाठो।  
खन्तिञाणपरियोगाहणञाणनिद्देसवण्णना निट्ठिता।  
४३. पदेसविहारञाणनिद्देसवण्णना  
९४. पदेसविहारञाणनिद्देसे येनाकारेन मातिकाय उद्दिट्ठो पदेसो पच्चवेक्खितब्बो, तं दस्सेन्तो मिच्छादिट्ठिपच्चयापि वेदयितन्तिआदिमाह। तत्थ मिच्छादिट्ठिपच्चयाति दिट्ठिसम्पयुत्तवेदनापि वट्टति दिट्ठिं उपनिस्सयं कत्वा उप्पन्ना कुसलाकुसलवेदनापि विपाकवेदनापि। तत्थ मिच्छादिट्ठिसम्पयुत्ता अकुसलाव होति, दिट्ठिं पन उपनिस्साय कुसलापि उप्पज्जन्ति अकुसलापि। मिच्छादिट्ठिका हि दिट्ठिं उपनिस्साय पक्खदिवसेसु यागुभत्तादीनि देन्ति, अन्धकुट्ठिआदीनं वत्तं पट्ठपेन्ति, चतुमहापथे सालं करोन्ति, पोक्खरणिं खणापेन्ति, पुप्फारामं फलारामं रोपेन्ति, नदीविदुग्गेसु सेतुं अत्थरन्ति, विसमं समं करोन्ति। इति तेसं कुसला वेदना उप्पज्जति। मिच्छादिट्ठिं पन निस्साय सम्मादिट्ठिके अक्कोसन्ति परिभासन्ति वधबन्धादीनि करोन्ति, पाणं वधित्वा देवतानं उपहरन्ति। इति नेसं अकुसला वेदना उप्पज्जति। विपाकवेदना पन भवन्तरगतानं होति। सा पन मिच्छादिट्ठि सहजाताय वेदनाय सहजातअञ्ञमञ्ञनिस्सयसम्पयुत्तअत्थिअविगतपच्चयेहि पच्चयो होति, समनन्तरनिरुद्धा मिच्छादिट्ठि पच्चुप्पन्नमिच्छादिट्ठिसम्पयुत्ताय वेदनाय अनन्तरसमनन्तरूपनिस्सयआसेवननत्थिविगतपच्चयेहि पच्चयो होति, मिच्छादिट्ठिं गरुं कत्वा अभिनन्दन्तस्स लोभसहगतवेदनाय आरम्मणआरम्मणाधिपतिआरम्मणूपनिस्सयपच्चयेहि पच्चयो होति, सब्बाकुसलेहि मिच्छादिट्ठिं आरम्मणमत्तं करोन्तस्स सब्बाकुसलवेदनाय मिच्छादिट्ठिं पच्चवेक्खन्तस्स विपस्सन्तस्स कुसलाब्याकतवेदनाय आरम्मणपच्चयेन पच्चयो होति, मिच्छादिट्ठिपच्चयेन उप्पज्जमानानं कुसलाकुसलवेदनानं भवन्तरे विपाकवेदनानञ्च उपनिस्सयपच्चयेन पच्चयो होति।  
मिच्छादिट्ठिवूपसमपच्चयाति मिच्छादिट्ठिवूपसमो नाम सम्मादिट्ठि, तस्मा यं सम्मादिट्ठिपच्चया वेदयितं वुत्तं, तदेव ‘‘मिच्छादिट्ठिवूपसमपच्चया’’ति वेदितब्बं। केचि पन ‘‘मिच्छादिट्ठिवूपसमो नाम विपस्सनाक्खणे सोतापत्तिमग्गक्खणे चा’’ति वदन्ति।  
सम्मादिट्ठिपच्चयापि वेदयितन्ति एत्थापि सम्मादिट्ठिसम्पयुत्तवेदनापि वट्टति सम्मादिट्ठिं उपनिस्सयं कत्वा उप्पन्ना कुसलाकुसलवेदनापि विपाकवेदनापि। तत्थ सम्मादिट्ठिसम्पयुत्ता कुसलाव होति, सम्मादिट्ठिं पन उपनिस्साय बुद्धपूजा दीपमालारोपनं महाधम्मस्सवनं अप्पतिट्ठिते दिसाभागे चेतियपतिट्ठापनन्ति एवमादीनि पुञ्ञानि करोन्ति। इति नेसं कुसला वेदना उप्पज्जति। सम्मादिट्ठिमेव निस्साय मिच्छादिट्ठिके अक्कोसन्ति परिभासन्ति, अत्तानं उक्कंसन्ति, परं वम्भेन्ति। इति नेसं अकुसला वेदना उप्पज्जति। विपाकवेदना पन भवन्तरगतानंयेव होति। सा पन सम्मादिट्ठि सहजाताय समनन्तरनिरुद्धाय पच्चुप्पन्नाय वेदनाय मिच्छादिट्ठिया वुत्तपच्चयेहेव पच्चयो होति, लोकिकसम्मादिट्ठि पच्चवेक्खणसम्पयुत्ताय विपस्सनासम्पयुत्ताय निकन्तिसम्पयुत्ताय च वेदनाय आरम्मणपच्चयेन पच्चयो होति, मिच्छादिट्ठिया वुत्तनयेनेव उपनिस्सयपच्चयेन पच्चयो होति, मग्गफलसम्मादिट्ठि पच्चवेक्खणसम्पयुत्ताय वेदनाय आरम्मणआरम्मणाधिपतिआरम्मणूपनिस्सयपच्चयवसेन पच्चयो होति।  
सम्मादिट्ठिवूपसमपच्चयापि वेदयितन्ति सम्मादिट्ठिवूपसमो नाम मिच्छादिट्ठि, तस्मा यं मिच्छादिट्ठिपच्चया वेदयितं वुत्तं, तदेव ‘‘सम्मादिट्ठिवूपसमपच्चया’’ति वेदितब्बं। मिच्छासङ्कप्पपच्चया मिच्छासङ्कप्पवूपसमपच्चयातिआदीसुपि एसेव नयो। यस्स यस्स हि ‘‘वूपसमपच्चया’’ति वुच्चति, तस्स तस्स पटिपक्खधम्मपच्चयाव तं तं वेदयितं अधिप्पेतं। मिच्छाञाणादीसु पन मिच्छाञाणं नाम पापकिरियासु उपायचिन्ता। अथ वा मिच्छाञाणं मिच्छापच्चवेक्खणञाणं। सम्माञाणं नाम विपस्सनासम्मादिट्ठिं लोकुत्तरसम्मादिट्ठिञ्च ठपेत्वा अवसेसकुसलाब्याकतं ञाणं। मिच्छाविमुत्ति नाम पापाधिमुत्तिता। अथ वा अयाथावविमुत्ति अनिय्यानिकविमुत्ति अविमुत्तस्सेव सतो विमुत्तिसञ्ञीति। सम्माविमुत्ति नाम कल्याणाधिमुत्तिता फलविमुत्ति च। सम्मादिट्ठिआदयो हेट्ठा वुत्तत्थायेव।  
छन्दपच्चयापीतिआदीसु पन छन्दो नाम लोभो, छन्दपच्चया अट्ठलोभसहगतचित्तसम्पयुत्तवेदना वेदितब्बा। छन्दवूपसमपच्चया पठमज्झानवेदनाव। वितक्कपच्चया पठमज्झानवेदना। वितक्कवूपसमपच्चया दुतियज्झानवेदना। सञ्ञापच्चया ठपेत्वा पठमज्झानं सेसा छ समापत्तिवेदना। सञ्ञावूपसमपच्चया नेवसञ्ञानासञ्ञायतनवेदना।  
छन्दो च अवूपसन्तो होतीतिआदीसु सचे छन्दवितक्कसञ्ञा अवूपसन्ता होन्तीति अत्थो। तप्पच्चयाति सो छन्दवितक्कसञ्ञानं अवूपसमो एव पच्चयो तप्पच्चयो, तस्मा तप्पच्चया। छन्दवितक्कसञ्ञाअवूपसमपच्चया वेदना होतीति अत्थो। सा अट्ठलोभसहगतचित्तसम्पयुत्तवेदना होति। सचे छन्दो वूपसन्तो वितक्कसञ्ञा अवूपसन्ता। तप्पच्चयाति सो छन्दस्स वूपसमो वितक्कसञ्ञानं अवूपसमो एव पच्चयो तप्पच्चयो, तस्मा तप्पच्चया। सा पठमज्झानवेदनाव। सचे छन्दवितक्का वूपसन्ता सञ्ञा अवूपसन्ता। तप्पच्चयाति सो छन्दवितक्कानं वूपसमो सञ्ञाय अवूपसमो एव पच्चयो तप्पच्चयो, तस्मा तप्पच्चया। सा दुतियज्झानवेदनाव। सचे छन्दवितक्कसञ्ञा वूपसन्ता। तप्पच्चयाति सो छन्दवितक्कसञ्ञानं वूपसमो एव पच्चयो तप्पच्चयो, तस्मा तप्पच्चया। सा नेवसञ्ञानासञ्ञायतनवेदनाव। केचि पन ‘‘छन्दो नाम अप्पनं पापुणिस्सामीति पुब्बभागे धम्मच्छन्दो, अप्पनाप्पत्तस्स सो छन्दो वूपसन्तो होति। पठमज्झाने वितक्को होति, दुतियज्झानप्पत्तस्स वितक्को वूपसन्तो होति। सत्तसु समापत्तीसु सञ्ञा होति, नेवसञ्ञानासञ्ञायतनं समापन्नस्स च निरोधं समापन्नस्स च सञ्ञा वूपसन्ता होती’’ति एवं वण्णयन्ति। इध पन निरोधसमापत्ति न युज्जति। अप्पत्तस्स पत्तियाति अरहत्तफलस्स पत्तत्थाय। अत्थि आयवन्ति अत्थि वीरियं। आयावन्तिपि पाठो। तस्मिम्पि ठाने अनुप्पत्तेति तस्स वीरियारम्भस्स वसेन तस्मिं अरहत्तफलस्स कारणे अरियमग्गे अनुप्पत्ते । तप्पच्चयापि वेदयितन्ति अरहत्तस्स ठानपच्चया वेदयितं। एतेन चतुमग्गसहजाता निब्बत्तितलोकुत्तरवेदना गहिता। केचि पन ‘‘आयवन्ति पटिपत्ति। तस्मिम्पि ठाने अनुप्पत्तेति तस्सा भूमिया पत्तिया’’ति वण्णयन्ति।  
पदेसविहारञाणनिद्देसवण्णना निट्ठिता।  
४४-४९. विवट्टञाणछक्कनिद्देसवण्णना  
९५. विवट्टञाणछक्कनिद्देसे नेक्खम्माधिपतत्ता पञ्ञाति नेक्खम्मं अधिकं कत्वा नेक्खम्माधिकभावेन पवत्ता पञ्ञा। कामच्छन्दतो सञ्ञाय विवट्टतीति नेक्खम्माधिपतिकतपञ्ञासम्पयुत्तसञ्ञाय हेतुभूताय, करणभूताय वा कामच्छन्दतो विवट्टति परावत्तति, परम्मुखी होतीति अत्थो। एस नयो सेसेसु।  
९६. कामच्छन्दो नानत्तन्ति कामच्छन्दो सन्तवुत्तिताय अभावतो न एकसभावो। नेक्खम्मं एकत्तन्ति नेक्खम्मं सन्तवुत्तिभावतो एकसभावो। नेक्खम्मेकत्तं चेतयतोति कामच्छन्दे आदीनवदस्सनेन नेक्खम्मं पवत्तयतो। कामच्छन्दतो चित्तं विवट्टतीति दिट्ठादीनवतो कामच्छन्दतो नेक्खम्मक्खणे चित्तं विवट्टति। एस नयो सेसेसु।  
९७. कामच्छन्दं पजहन्तोति नेक्खम्मपवत्तिक्खणे कामच्छन्दं विक्खम्भनप्पहानेन पजहन्तो। नेक्खम्मवसेन चित्तं अधिट्ठातीति पटिलद्धस्स नेक्खम्मस्स वसेन तंसम्पयुत्तचित्तं अधितिट्ठति अधिकं करोन्तो तिट्ठति, पवत्तेतीति अत्थो। एस नयो सेसेसु।  
९८. चक्खु सुञ्ञं अत्तेन वाति बालजनपरिकप्पितस्स कारकवेदकसङ्खातस्स अत्तनो अभावा चक्खु अत्तेन च सुञ्ञं। यञ्हि यत्थ न होति, तेन तं सुञ्ञं नाम होति। अत्तनियेन वाति अत्तनो अभावेनेव अत्तनो सन्तकस्सपि अभावा अत्तनो सन्तकेन च सुञ्ञं। लोकस्स अत्ताति च अत्तनियन्ति च उभयथा गाहसम्भवतो तदुभयगाहपटिसेधनत्थं अत्ताभावो च अत्तनियाभावो च वुत्तो। निच्चेन वाति भङ्गं अतिक्कमित्वा तिट्ठन्तस्स कस्सचि अभावतो निच्चेन च सुञ्ञं। धुवेन वाति पवत्तिक्खणेपि थिरस्स कस्सचि अभावतो धुवेन च सुञ्ञं। सस्सतेन वाति सब्बकालेपि विज्जमानस्स कस्सचि अभावतो सस्सतेन च सुञ्ञं। अविपरिणामधम्मेन वाति जराभङ्गवसेन द्विधा अपरिवत्तमानपकतिकस्स कस्सचि अभावतो अविपरिणामधम्मेन च सुञ्ञं। अथ वा निच्चभावेन च धुवभावेन च सस्सतभावेन च अविपरिणामधम्मभावेन च सुञ्ञन्ति अत्थो। समुच्चयत्थो वा-सद्दो। यथाभूतं जानतो पस्सतोति इच्चेवं अनत्तानुपस्सनाञाणेन यथासभावेन जानन्तस्स चक्खुना विय च पस्सन्तस्स। चक्खाभिनिवेसतो ञाणं विवट्टतीति चक्खु अत्ताति वा अत्तनियन्ति वा पवत्तमानतो दिट्ठाभिनिवेसतो तदङ्गप्पहानवसेन ञाणं विवट्टति। एस नयो सेसेसु।  
९९. नेक्खम्मेन कामच्छन्दं वोसज्जतीति नेक्खम्मलाभी पुग्गलो नेक्खम्मेन तप्पटिपक्खं कामच्छन्दं परिच्चजति। वोसग्गे पञ्ञाति कामच्छन्दस्स वोसग्गभूते नेक्खम्मे तंसम्पयुत्ता पञ्ञा। एस नयो सेसेसु। पीळनट्ठादयो हेट्ठा वुत्तत्था एव। परिजानन्तो विवट्टतीति पुग्गलाधिट्ठाना देसना, मग्गसमङ्गीपुग्गलो दुक्खस्स चतुब्बिधं अत्थं किच्चवसेन परिजानन्तो दुभतो वुट्ठानवसेन विवट्टति, ञाणविवट्टनेपि ञाणसमङ्गी विवट्टतीति वुत्तो।  
१००. तथट्ठे पञ्ञाति एतस्स पुग्गलस्सेव तथट्ठे विवट्टना पञ्ञा। एस नयो सेसेसु। इदानि मग्गक्खणे एव किच्चवसेन आकारनानत्ततो छ विवट्टञाणानि दस्सेतुं सञ्ञाविवट्टोतिआदिमातिकं ठपेत्वा तं अत्थतो विभजन्तो सञ्जानन्तो विवट्टतीतिआदिमाह। तत्थ सञ्जानन्तो विवट्टतीति सञ्ञाविवट्टोति यस्मा पुब्बभागे नेक्खम्मादिं अधिपतितो सञ्जानन्तो योगी पच्छा नेक्खम्मसम्पयुत्तञाणेन कामच्छन्दादितो विवट्टति, तस्मा तं ञाणं सञ्ञाविवट्टो नामाति अत्थो। चेतयन्तो विवट्टतीति चेतोविवट्टोति यस्मा योगी नेक्खम्मेकत्तादीनि चेतयन्तो सम्पयुत्तञाणेन कामच्छन्दादितो विवट्टति, तस्मा तं ञाणं चेतोविवट्टो नामाति अत्थो। विजानन्तो विवट्टतीति चित्तविवट्टोति यस्मा योगी नेक्खम्मादिवसेन चित्ताधिट्ठानेन विजानन्तो तंसम्पयुत्तञाणेन कामच्छन्दादितो विवट्टति, तस्मा तं ञाणं चित्तविवट्टो नामाति अत्थो। ञाणं करोन्तो विवट्टतीति ञाणविवट्टोति यस्मा योगी छब्बिधं अज्झत्तिकायतनं अनत्तानुपस्सनाञाणेन सुञ्ञतो विदितं करोन्तो तेनेव ञाणेन दिट्ठाभिनिवेसतो विवट्टति, तस्मा तं ञाणं ञाणविवट्टो नामाति अत्थो। वोसज्जन्तो विवट्टतीति विमोक्खविवट्टोति यस्मा योगी नेक्खम्मादीहि कामच्छन्दादीनि वोसज्जन्तो तंसम्पयुत्तञाणेन कामच्छन्दादितो विवट्टति, तस्मा तं ञाणं विमोक्खविवट्टो नामाति अत्थो। तथट्ठे विवट्टतीति सच्चविवट्टोति यस्मा योगी चतुब्बिधे तथट्ठे दुभतो वुट्ठानवसेन विवट्टति, तस्मा मग्गञाणं सच्चविवट्टो नामाति अत्थो। मग्गञाणमेव वा तथट्ठे दुभतो वुट्ठानभावेन विवट्टतीति सच्चविवट्टोति अत्थो।  
यत्थ सञ्ञाविवट्टोतिआदि सच्चविवट्टञाणनिद्देसे वुत्तत्ता सच्चविवट्टञाणक्खणमेव सन्धाय वुत्तन्ति वेदितब्बं। मग्गक्खणेयेव हि सब्बानि युज्जन्ति। कथं? ञाणविवट्टे ञाणञ्हि वज्जेत्वा सेसेसु अरियमग्गो सरूपेनेव आगतो। विपस्सनाकिच्चस्स पन मग्गेनेव सिज्झनतो विपस्सनाकिच्चसिद्धिवसेन ञाणविवट्टञाणम्पि मग्गक्खणे युज्जति। मग्गञाणेनेव वा ‘‘चक्खु सुञ्ञ’’न्तिआदि किच्चवसेन पटिविद्धमेव होतीति मग्गक्खणे तं ञाणं वत्तुं युज्जतियेव। अत्थयोजना पनेत्थ ‘‘यत्थ मग्गक्खणे सञ्ञाविवट्टो, तत्थ चेतोविवट्टो। यत्थ मग्गक्खणे चेतोविवट्टो , तत्थ सञ्ञाविवट्टो’’ति एवमादिना नयेन सब्बसंसन्दनेसु योजना कातब्बा। अथ वा सञ्ञाविवट्टचेतोविवट्टचित्तविवट्टविमोक्खविवट्टेसु चतुन्नं अरियमग्गानं आगतत्ता सच्चविवट्टो आगतोयेव होति। ञाणविवट्टो च सच्चविवट्टेनेव किच्चवसेन सिद्धो होति। सञ्ञाचेतोचित्तविमोक्खविवट्टेस्वेव च पेय्याले वित्थारियमाने ‘‘अनत्तानुपस्सनाधिपतत्ता पञ्ञा अभिनिवेसतो सञ्ञाय विवट्टतीति अधिपतत्ता पञ्ञा सञ्ञाविवट्टे ञाण’’न्ति च, ‘‘अभिनिवेसो नानत्तं, अनत्तानुपस्सना एकत्तं। अनत्तानुपस्सनेकत्तं चेतयतो अभिनिवेसतो चित्तं विवट्टतीति नानत्ते पञ्ञा चेतोविवट्टे ञाण’’न्ति च, ‘‘अभिनिवेसं पजहन्तो अनत्तानुपस्सनावसेन चित्तं अधिट्ठातीति अधिट्ठाने पञ्ञा चित्तविवट्टे ञाण’’न्ति च, ‘‘अनत्तानुपस्सनाय अभिनिवेसं वोसज्जतीति वोसग्गे पञ्ञा विमोक्खविवट्टे ञाण’’न्ति च पाठसम्भवतो ञाणविवट्टे ञाणम्पि तेसु आगतमेव होति। ञाणविवट्टे च अनत्तानुपस्सनाय वुट्ठाय अरियमग्गं पटिलद्धस्स किच्चवसेन ‘‘चक्खु सुञ्ञं अत्तेन वा अत्तनियेन वा’’तिआदियुज्जनतो सच्चविवट्टो लब्भति, तस्मा एकेकस्मिं विवट्टे सेसा पञ्च पञ्च विवट्टा लब्भन्ति। तस्मा एवं ‘‘यत्थ सञ्ञाविवट्टो, तत्थ चेतोविवट्टो’’तिआदिकानि संसन्दनानि वुत्तानीति वेदितब्बं।  
विवट्टञाणछक्कनिद्देसवण्णना निट्ठिता।  
५०. इद्धिविधञाणनिद्देसवण्णना  
१०१. इद्धिविधञाणनिद्देसं इध भिक्खूति इमस्मिं सासने भिक्खु। छन्दसमाधिपधानसङ्खारसमन्नागतन्ति एत्थ छन्दहेतुको समाधि, छन्दाधिको वा समाधि छन्दसमाधि, कत्तुकम्यताछन्दं अधिपतिं करित्वा पटिलद्धसमाधिस्सेतं अधिवचनं। पधानभूता सङ्खारा पधानसङ्खारा, चतुकिच्चसाधकस्स सम्मप्पधानवीरियस्सेतं अधिवचनं। चतुकिच्चसाधनवसेन बहुवचनं कतं। समन्नागतन्ति छन्दसमाधिना च पधानसङ्खारेहि च उपेतं। इद्धिपादन्ति निप्फत्तिपरियायेन वा इज्झनट्ठेन, इज्झन्ति एताय सत्ता इद्धा वुद्धा उक्कंसगता होन्तीति इमिना वा परियायेन इद्धीति सङ्खं गतानं उपचारज्झानादिकुसलचित्तसम्पयुत्तानं छन्दसमाधिपधानसङ्खारानं अधिट्ठानट्ठेन पादभूतं सेसचित्तचेतसिकरासिन्ति अत्थो। वुत्तञ्हि इद्धिपादविभङ्गे सुत्तन्तभाजनीये ‘‘इद्धिपादोति तथाभूतस्स वेदनाक्खन्धो…पे॰… विञ्ञाणक्खन्धो’’ति (विभ॰ ४३४)। अभिधम्मभाजनीये च ‘‘इद्धिपादोति तथाभूतस्स फस्सो वेदना…पे॰… पग्गाहो अविक्खेपो’’ति (विभ॰ ४४७) वुत्तं। तस्मा ‘‘सेसचित्तचेतसिकरासि’’न्ति एत्थ? छन्दसमाधिपधानसङ्खारेसु एकेकं इद्धिं कत्वा द्वीहि द्वीहि सह सेसवचनं कतन्ति वेदितब्बं। एवञ्हि चत्तारो खन्धा सब्बे च फस्सादयो धम्मा सङ्गहिता होन्ति। इमिना नयेन सेसेसुपि अत्थो वेदितब्बो। यथेव हि छन्दं अधिपतिं करित्वा पटिलद्धसमाधि छन्दसमाधीति वुत्तो, एवं वीरियं चित्तं वीमंसं अधिपतिं करित्वा पटिलद्धसमाधि वीमंसासमाधीति वुच्चति। एवमेकेकस्मिं इद्धिपादे छन्दादयो वीरियादयो चित्तादयो वीमंसादयोति तयो तयो धम्मा इद्धीपि होन्ति इद्धिपादापि, सेसा पन सम्पयुत्तका चत्तारो खन्धा इद्धिपादायेव । यस्मा वा इमे तयो तयो धम्मा सम्पयुत्तकेहि चतूहि खन्धेहि सद्धिंयेव इज्झन्ति, न विना तेहि, तस्मा तेन परियायेन सब्बे चत्तारोपि खन्धा इज्झनट्ठेन इद्धि नाम होन्ति, पतिट्ठट्ठेन पादा नामातिपि वेदितब्बं।  
वीरियसमाधिपधानसङ्खारसमन्नागतन्ति एत्थ पन वीरियन्ति च पधानसङ्खारोति च एकोयेव। कस्मा द्विधा वुत्तन्ति चे? वीरियस्स अधिपतिभावदस्सनवसेनेत्थ पठमं वीरियग्गहणं कतं, तस्सेव चतुकिच्चसाधकत्तदस्सनत्थं पधानसङ्खारवचनं कतं। एवं द्विधा वुत्तत्ता एव चेत्थापि तयो तयो धम्माति वुत्तं। केचि पन ‘‘विभङ्गे ‘इद्धीति या तेसं तेसं धम्मानं इद्धि समिद्धि इज्झना समिज्झना’ति (विभ॰ ४३४) वुत्तत्ता इद्धि नाम अनिप्फन्ना, इद्धिपादो निप्फन्नो’’ति वदन्ति। इध पन इद्धिपि इद्धिपादोपि निप्फन्नो लक्खणब्भाहतोति सन्निट्ठानं कतं। इद्धि समिद्धीतिआदीहि इज्झनाकारेन धम्मा एव वुत्ताति वेदितब्बं।  
भावेतीति आसेवति। सुत्तन्तभाजनीये (विभ॰ ४३१ आदयो) विय इधापि इद्धिपादभावना लोकिया एव। तस्मा इद्धिविधं ताव सम्पादेतुकामो लोकियं इद्धिपादं भावेन्तो पथवीकसिणादीसु अट्ठसु कसिणेसु अधिकतवसिप्पत्तअट्ठसमापत्तिको कसिणानुलोमतो कसिणपटिलोमतो कसिणानुलोमपटिलोमतो झानानुलोमतो झानपटिलोमतो झानानुलोमपटिलोमतो झानुक्कन्तिकतो कसिणुक्कन्तिकतो झानकसिणुक्कन्तिकतो अङ्गसङ्कन्तिकतो आरम्मणसङ्कन्तिकतो अङ्गारम्मणसङ्कन्तिकतो अङ्गववत्थानतो आरम्मणववत्थानतोति इमेहि चुद्दसहि आकारेहि चित्तं परिदमेत्वा छन्दसीसवीरियसीसचित्तसीसवीमंसासीसवसेन पुनप्पुनं झानं समापज्जति। अङ्गारम्मणववत्थानम्पि केचि इच्छन्ति। पुब्बहेतुसम्पन्नेन पन कसिणेसु चतुक्कज्झानमत्ते चिण्णवसिनापि कातुं वट्टतीति तं तं इद्धिपादं समाधिं भावेन्तो ‘‘अनुप्पन्नानं पापकानं अकुसलानं धम्मानं अनुप्पादाया’’तिआदिकं (विभ॰ ४३२) चतुप्पकारं वीरियं अधिट्ठाति, तस्स च हानिवुद्धियो ञत्वा वीरियसमतं अधिट्ठाति। सो एवं चतूसु इद्धिपादेसु चित्तं परिभावेत्वा इद्धिविधं सम्पादेति।  
सो इमेसु चतूसु इद्धिपादेसूतिआदीसु सोति सो भावितचतुरिद्धिपादो भिक्खु। चतूसु इद्धिपादेसु चित्तं परिभावेतीति पुनप्पुनं छन्दादीसु एकेकं अधिपतिं कत्वा झानसमापज्जनवसेन तेसु चित्तं परिभावेति नाम, छन्दादिवासनं गाहापेतीति अत्थो। परिदमेतीति निब्बिसेवनं करोति। पुरिमं पच्छिमस्स कारणवचनं। परिभावितञ्हि चित्तं परिदमितं होतीति। मुदुं करोतीति तथा दन्तं चित्तं वसिप्पत्तं करोति। वसे वत्तमानञ्हि चित्तं ‘‘मुदू’’ति वुच्चति। कम्मनियन्ति कम्मक्खमं कम्मयोग्गं करोति। मुदु हि चित्तं कम्मनियं होति सुधन्तमिव सुवण्णं, इध पन इद्धिविधकम्मक्खमं। सोति सो परिभावितचित्तो भिक्खु। कायम्पि चित्ते समोदहतीतिआदि इद्धिकरणकाले यथासुखं चित्तचारस्स इज्झनत्थं योगविधानं दस्सेतुं वुत्तं। तत्थ कायम्पि चित्ते समोदहतीति अत्तनो करजकायम्पि पादकज्झानचित्ते समोदहति पवेसेति आरोपेति, कायं चित्तानुगतिकं करोतीति अत्थो। एवं करणं अदिस्समानेन कायेन गमनस्स उपकाराय होति। चित्तम्पि काये समोदहतीति पादकज्झानचित्तं अत्तनो करजकाये समोदहति आरोपेति , चित्तम्पि कायानुगतिकं करोतीति अत्थो। एवं करणं दिस्समानेन कायेन गमनस्स उपकाराय होति। समादहतीतिपि पाठो, पतिट्ठापेतीति अत्थो। कायवसेन चित्तं परिणामेतीति पादकज्झानचित्तं गहेत्वा करजकाये आरोपेति कायानुगतिकं करोति, इदं चित्तं काये समोदहनस्स वेवचनं। चित्तवसेन कायं परिणामेतीति करजकायं गहेत्वा पादकज्झानचित्ते आरोपेति, चित्तानुगतिकं करोति, इदं कायं चित्ते समोदहनस्स वेवचनं। अधिट्ठातीति ‘‘एवं होतू’’ति अधिट्ठाति। समोदहनस्स अत्थविवरणत्थं परिणामो वुत्तो, परिणामस्स अत्थविवरणत्थं अधिट्ठानं वुत्तं। यस्मा समोदहतीति मूलपदं, परिणामेति अधिट्ठातीति तस्स अत्थनिद्देसपदानि , तस्मा तेसं द्विन्नंयेव पदानं वसेन परिणामेत्वाति अधिट्ठहित्वाति वुत्तं, न वुत्तं समोदहित्वाति।  
सुखसञ्ञञ्च लहुसञ्ञञ्च काये ओक्कमित्वा विहरतीति चतुत्थज्झानेन सहजातसुखसञ्ञञ्च लहुसञ्ञञ्च समापज्जनवसेन करजकाये ओक्कमित्वा पवेसेत्वा विहरति। ताय सञ्ञाय ओक्कन्तकायस्स पनस्स करजकायोपि तूलपिचु विय लहुको होति। सोति सो कतयोगविधानो भिक्खु। तथाभावितेन चित्तेनाति इत्थम्भूतलक्खणे करणवचनं, हेतुअत्थे वा, तथाभावितेन चित्तेन हेतुभूतेनाति अत्थो। परिसुद्धेनाति उपेक्खासतिपारिसुद्धिभावतो परिसुद्धेन। परिसुद्धत्तायेव परियोदातेन, पभस्सरेनाति अत्थो। इद्धिविधञाणायाति इद्धिकोट्ठासे, इद्धिविकप्पे वा ञाणत्थाय। चित्तं अभिनीहरतीति सो भिक्खु वुत्तप्पकारवसेन तस्मिं चित्ते अभिञ्ञापादके जाते इद्धिविधञाणाधिगमत्थाय परिकम्मचित्तं अभिनीहरति, कसिणारम्मणतो अपनेत्वा इद्धिविधाभिमुखं पेसेति। अभिनिन्नामेतीति अधिगन्तब्बइद्धिपोणं इद्धिपब्भारं करोति। सोति सो एवं कतचित्ताभिनीहारो भिक्खु। अनेकविहितन्ति अनेकविधं नानप्पकारकं। इद्धिविधन्ति इद्धिकोट्ठासं, इद्धिविकप्पं वा। पच्चनुभोतीति पच्चनुभवति, फस्सेति सच्छिकरोति पापुणातीति अत्थो।  
१०२. इदानिस्स अनेकविहितभावं दस्सेन्तो एकोपि हुत्वातिआदिमाह। तत्थ एकोपि हुत्वाति इद्धिकरणतो पुब्बे पकतिया एकोपि हुत्वा। बहुधा होतीति बहुन्नं सन्तिके चङ्कमितुकामो वा, सज्झायं वा कत्तुकामो, पञ्हं वा पुच्छितुकामो हुत्वा सतम्पि सहस्सम्पि होति। कथं पनायमेवं होति? इद्धिया भूमिपादपदमूलभूते धम्मे सम्पादेत्वा अभिञ्ञापादकज्झानं समापज्जित्वा वुट्ठाय सचे सतं इच्छति, ‘‘सतं होमि सतं होमी’’ति परिकम्मं कत्वा पुन पादकज्झानं समापज्जित्वा वुट्ठाय अधिट्ठाति। अधिट्ठानचित्तेन सहेव सतं होति। सहस्सादीसुपि एसेव नयो। सचे एवं न इज्झति, पुन परिकम्मं कत्वा दुतियम्पि समापज्जित्वा वुट्ठाय अधिट्ठातब्बं। संयुत्तट्ठकथायञ्हि ‘‘एकवारं द्वेवारं समापज्जितुं वट्टती’’ति वुत्तं। तत्थ पादकज्झानचित्तं निमित्तारम्मणं, परिकम्मचित्तानि सतारम्मणानि वा सहस्सारम्मणानि वा। तानि च खो वण्णवसेनेव, नो पण्णत्तिवसेन। अधिट्ठानचित्तम्पि तथेव सतारम्मणं वा सहस्सारम्मणं वा, तं पठमप्पनाचित्तमिव गोत्रभुअनन्तरं एकमेव उप्पज्जति रूपावचरचतुत्थज्झानिकं । तत्थ ये ते बहू निम्मिता, ते अनियमेत्वा निम्मितत्ता इद्धिमता सदिसाव होन्ति। ठाननिसज्जादीसु वा भासिततुण्हीभावादीसु वा यं यं इद्धिमा करोति, तंतदेव करोन्ति। सचे पन नानावण्णे कातुकामो होति, केचि पठमवये केचि मज्झिमवये केचि पच्छिमवये, तथा दीघकेसे उपड्ढमुण्डमुण्डे मिस्सककेसे उपड्ढरत्तचीवरे पण्डुकचीवरे पदभाणधम्मकथासरभञ्ञपञ्हपुच्छनपञ्हविस्सज्जनरजनपचनचीवरसिब्बनधोवनादीनि करोन्ते, अपरेपि वा नानप्पकारके कातुकामो होति, तेन पादकज्झानतो वुट्ठाय ‘‘एत्तका भिक्खू पठमवया होन्तू’’तिआदिना नयेन परिकम्मं कत्वा पुन समापज्जित्वा वुट्ठाय अधिट्ठातब्बं। अधिट्ठानचित्तेन सद्धिं इच्छितप्पकारायेव होन्तीति। एस नयो ‘‘बहुधापि हुत्वा एको होती’’तिआदीसु। अयं पन विसेसो – इमिना हि भिक्खुना एवं बहुभावं निम्मिनित्वा पुन ‘‘एकोव हुत्वा चङ्कमिस्सामि, सज्झायं करिस्सामि, पञ्हं पुच्छिस्सामी’’ति चिन्तेत्वा वा ‘‘अयं विहारो अप्पभिक्खुको, सचे केचि आगमिस्सन्ति, कुतो इमे एत्तका एकसदिसा भिक्खू अद्धा थेरस्स एसानुभावोति मं जानिस्सन्ती’’ति अप्पिच्छताय वा अन्तराव ‘‘एको होमी’’ति इच्छन्तेन पादकज्झानं समापज्जित्वा वुट्ठाय ‘‘एको होमी’’ति परिकम्मं कत्वा पुन समापज्जित्वा वुट्ठाय ‘‘एको होमी’’ति अधिट्ठातब्बं । अधिट्ठानचित्तेन सद्धिंयेव एको होति। एवं अकरोन्तो पन यथापरिच्छिन्नकालवसेन सयमेव एको होति।  
आविभावन्ति पाकटभावं करोतीति अत्थो। तिरोभावन्ति पटिच्छन्नभावं करोतीति अत्थो। आविभावं पच्चनुभोति, तिरोभावं पच्चनुभोतीति पुरिमेन वा सम्बन्धो। तत्रायं इद्धिमा आविभावं कत्तुकामो अन्धकारं वा आलोकं करोति, पटिच्छन्नं वा विवटं करोति, अनापाथं वा आपाथं करोति। कथं? अयञ्हि यथा पटिच्छन्नोपि दूरे ठितोपि वा दिस्सति, एवं अत्तानं वा परं वा कत्तुकामो पादकज्झानतो वुट्ठाय ‘‘इदं अन्धकारं आलोकजातं होतू’’ति वा, ‘‘इदं पटिच्छन्नं विवटं होतू’’ति वा, ‘‘इदं अनापाथं आपाथं होतू’’ति वा आवज्जित्वा परिकम्मं कत्वा वुत्तनयेनेव अधिट्ठाति। सह अधिट्ठाना यथाधिट्ठितमेव होति। परे दूरे ठितापि पस्सन्ति, सयम्पि पस्सितुकामो पस्सति। तिरोभावं कत्तुकामो पन आलोकं वा अन्धकारं करोति, अप्पटिच्छन्नं वा पटिच्छन्नं, आपाथं वा अनापाथं करोति। कथं? अयञ्हि यथा अप्पटिच्छन्नोपि समीपे ठितोपि वा न दिस्सति, एवं अत्तानं वा परं वा कत्तुकामो पादकज्झाना वुट्ठहित्वा ‘‘इदं आलोकट्ठानं अन्धकारं होतू’’ति वा, ‘‘इदं अप्पटिच्छन्नं पटिच्छन्नं होतू’’ति वा, ‘‘इदं आपाथं अनापाथं होतू’’ति वा आवज्जित्वा परिकम्मं कत्वा वुत्तनयेनेव अधिट्ठाति। सह अधिट्ठाना यथाधिट्ठितमेव होति। परे समीपे ठितापि न पस्सन्ति, सयम्पि अपस्सितुकामो न पस्सति। अपिच सब्बम्पि पाकटपाटिहारियं आविभावो नाम, अपाकटपाटिहारियं तिरोभावो नाम। तत्थ पाकटपाटिहारिये इद्धिपि पञ्ञायति इद्धिमापि। तं यमकपाटिहारियेन दीपेतब्बं। अपाकटपाटिहारिये इद्धियेव पञ्ञायति, न इद्धिमा। तं महकसुत्तेन (सं॰ नि॰ ४.३४६) च ब्रह्मनिमन्तनिकसुत्तेन (म॰ नि॰ १.५०१ आदयो) च दीपेतब्बं।  
तिरोकुट्टन्ति परकुट्टं, कुट्टस्स परभागन्ति वुत्तं होति। एस नयो तिरोपाकारतिरोपब्बतेसु। कुट्टोति च गेहभित्ति। पाकारोति गेहविहारगामादीनं परिक्खेपपाकारो। पब्बतोति पंसुपब्बतो वा पासाणपब्बतो वा। असज्जमानोति अलग्गमानो। सेय्यथापि आकासेति आकासे विय। एवं गन्तुकामेन पन आकासकसिणं समापज्जित्वा वुट्ठाय कुट्टं वा पाकारं वा पब्बतं वा आवज्जित्वा कतपरिकम्मेन ‘‘आकासो होतू’’ति अधिट्ठातब्बो, आकासोव होति। अधो ओतरितुकामस्स, उद्धं वा आरोहितुकामस्स सुसिरो होति, विनिविज्झित्वा गन्तुकामस्स छिद्दो। सो तत्थ असज्जमानो गच्छति। सचे पनस्स भिक्खुनो अधिट्ठहित्वा गच्छन्तस्स अन्तरा पब्बतो वा रुक्खो वा उट्ठेति, किं पुन समापज्जित्वा अधिट्ठातब्बन्ति? दोसो नत्थि। पुन समापज्जित्वा अधिट्ठानञ्हि उपज्झायस्स सन्तिके निस्सयग्गहणसदिसं होति। इमिना पन भिक्खुना ‘‘आकासो होतू’’ति अधिट्ठितत्ता आकासो होतियेव। पुरिमाधिट्ठानबलेनेव चस्स अन्तरा अञ्ञो पब्बतो वा रुक्खो वा उतुमयो उट्ठहिस्सतीति अट्ठानमेतं। अञ्ञेन इद्धिमता निम्मिते पन पठमं निम्मानं बलवं होति। इतरेन तस्स उद्धं वा अधो वा गन्तब्बं।  
पथवियापि उम्मुज्जनिमुज्जन्ति एत्थ उम्मुज्जन्ति उट्ठानं, निमुज्जन्ति संसीदनं, उम्मुज्जञ्च निमुज्जञ्च उम्मुज्जनिमुज्जं। एवं कत्तुकामेन पन आपोकसिणं समापज्जित्वा उट्ठाय ‘‘एत्तके ठाने पथवी उदकं होतू’’ति परिच्छिन्दित्वा परिकम्मं कत्वा वुत्तनयेनेव अधिट्ठातब्बं। सह अधिट्ठाना यथापरिच्छिन्ने ठाने पथवी उदकमेव होति। सो तत्थ उम्मुज्जनिमुज्जं करोति सेय्यथापि उदके। न केवलञ्च उम्मुज्जनिमुज्जमेव, न्हानपानमुखधोवनभण्डकधोवनादीसु यं यं इच्छति, तं तं करोति। न केवलञ्च उदकमेव करोति, सप्पितेलमधुफाणितादीसुपि यं यं इच्छति, तं तं ‘‘इदञ्चिदञ्च एत्तकं होतू’’ति आवज्जित्वा परिकम्मं कत्वा अधिट्ठहन्तस्स यथाधिट्ठितमेव होति। उद्धरित्वा भाजनगतं करोन्तस्स सप्पि सप्पियेव होति, तेलादीनि तेलादीनियेव, उदकं उदकमेव। सो तत्थ तेमितुकामोव तेमेति, न तेमितुकामो न तेमेति। तस्सेव च सा पथवी उदकं होति, सेसजनस्स पथवीयेव। तत्थ मनुस्सा पत्तिकापि गच्छन्ति, यानादीहिपि गच्छन्ति, कसिकम्मादीनिपि करोन्तियेव। सचे पनायं ‘‘तेसम्पि उदकं होतू’’ति इच्छति, होतियेव। परिच्छिन्नकालं पन अतिक्कमित्वा यं पकतिया घटतळाकादीसु उदकं, तं ठपेत्वा अवसेसं परिच्छिन्नट्ठानं पथवीयेव होति।  
उदकेपि अभिज्जमाने गच्छतीति एत्थ यं उदकं अक्कमित्वा संसीदति, तं भिज्जमानन्ति वुच्चति, विपरीतं अभिज्जमानं। एवं गन्तुकामेन पन पथवीकसिणं समापज्जित्वा वुट्ठाय ‘‘एत्तके ठाने उदकं पथवी होतू’’ति परिच्छिन्दित्वा परिकम्मं कत्वा वुत्तनयेनेव अधिट्ठातब्बं। सह अधिट्ठाना यथापरिच्छिन्नट्ठाने उदकं पथवीयेव होति। सो तत्थ गच्छति सेय्यथापि पथवियं। न केवलञ्च गच्छति, यं यं इरियापथं इच्छति, तं तं कप्पेति। न केवलञ्च पथविमेव करोति, मणिसुवण्णपब्बतरुक्खादीसुपि यं यं इच्छति, तं तं वुत्तनयेनेव आवज्जित्वा अधिट्ठाति, यथाधिट्ठितमेव होति। तस्सेव च तं उदकं पथवी होति, सेसजनस्स उदकमेव । मच्छकच्छपा च उदककाकादयो च यथारुचि विचरन्ति। सचे पनायं अञ्ञेसम्पि मनुस्सानं तं पथविं कातुं इच्छति, करोतियेव। यथापरिच्छिन्नकालातिक्कमेन पन उदकमेव होति।  
आकासेपि पल्लङ्केन कमतीति अन्तलिक्खे समन्ततो ऊरुबद्धासनेन गच्छति। पक्खी सकुणोति पक्खेहि युत्तो सकुणो, न अपरिपुण्णपक्खो लूनपक्खो वा। तादिसो हि आकासे गन्तुं न सक्कोति। एवमाकासे गन्तुकामेन पन पथवीकसिणं समापज्जित्वा वुट्ठाय सचे निसिन्नो गन्तुमिच्छति, पल्लङ्कप्पमाणं ठानं परिच्छिन्दित्वा परिकम्मं कत्वा वुत्तनयेनेव अधिट्ठातब्बं। सचे निपन्नो गन्तुकामो होति, मञ्चप्पमाणं, सचे पदसा गन्तुकामो होति, मग्गप्पमाणन्ति एवं यथानुरूपं ठानं परिच्छिन्दित्वा वुत्तनयेनेव ‘‘पथवी होतू’’ति अधिट्ठातब्बं। सह अधिट्ठाना पथवीयेव होति। आकासे गन्तुकामेन च भिक्खुना दिब्बचक्खुलाभिनापि भवितब्बं। कस्मा? यस्मा अन्तरा उतुसमुट्ठाना वा पब्बतरुक्खादयो होन्ति, नागसुपण्णादयो वा उसूयन्ता मापेन्ति, तेसं दस्सनत्थं। ते पन दिस्वा किं कातब्बन्ति? पादकज्झानं समापज्जित्वा वुट्ठाय ‘‘आकासो होतू’’ति परिकम्मं कत्वा अधिट्ठातब्बं। अपिच ओकासे ओरोहणत्थम्पि इमिना दिब्बचक्खुलाभिना भवितब्बं। अयञ्हि सचे अनोकासे न्हानतित्थे वा गामद्वारे वा ओरोहति, महाजनस्स पाकटो होति, तस्मा दिब्बचक्खुना पस्सित्वा अनोकासं वज्जेत्वा ओकासे ओतरतीति।  
इमेपि चन्दिमसूरिये एवंमहिद्धिके एवंमहानुभावेति एत्थ चन्दिमसूरियानं द्वाचत्तालीसयोजनसहस्सोपरिचरणेन महिद्धिकता, तीसु दीपेसु एकक्खणे आलोककरणेन महानुभावता वेदितब्बा, एवं उपरिचरणआलोकफरणेहि वा महिद्धिके, तेनेव महिद्धिकत्तेन महानुभावे । परामसतीति परिग्गण्हाति, एकदेसे वा फुसति। परिमज्जतीति समन्ततो आदासतलं विय परिमज्जति। अयं पनस्स इद्धि अभिञ्ञापादकज्झानवसेनेव इज्झति, नत्थेत्थ कसिणसमापत्तिनियमो। स्वायं यदि इच्छति गन्त्वा परामसितुं, गन्त्वा परामसति। सचे पन इधेव निसिन्नको वा निपन्नको वा परामसितुकामो होति, ‘‘हत्थपासे होतू’’ति अधिट्ठाति। अधिट्ठानबलेन वण्टा मुत्ततालफलं विय आगन्त्वा हत्थपासे ठिते वा परामसति, हत्थं वा वड्ढेत्वा परामसति। हत्थं वड्ढेन्तस्स पन किं उपादिन्नकं वड्ढति अनुपादिन्नकं वाति? उपादिन्नकं निस्साय अनुपादिन्नकं वड्ढति। यो एवं कत्वा न केवलं चन्दिमसूरिये परामसति, सचे इच्छति, पादकथलिकं कत्वा पादे ठपेति, पीठं कत्वा निसीदति, मञ्चं कत्वा निपज्जति, अपस्सेनफलकं कत्वा अपस्सयति। यथा एको, एवं अपरोपि। अनेकेसुपि हि भिक्खुसतसहस्सेसु एवं करोन्तेसु तेसञ्च एकमेकस्स तथेव इज्झति। चन्दिमसूरियानञ्च गमनम्पि आलोककरणम्पि तथेव होति। यथा हि पातिसहस्सेसु उदकपूरेसु सब्बपातीसु चन्दमण्डलानि दिस्सन्ति, पाकतिकमेव चन्दस्स गमनं आलोककरणञ्च होति, तथूपममेतं पाटिहारियं। याव ब्रह्मलोकापि कायेन वसं वत्तेतीति ब्रह्मलोकं परिच्छेदं कत्वा एत्थन्तरे अनेकविधं अभिञ्ञं करोन्तो अत्तनो कायेन वसं इस्सरियं वत्तेति। वित्थारो पनेत्थ इद्धिकथायं आविभविस्सतीति।  
इद्धिविधञाणनिद्देसवण्णना निट्ठिता।  
५१. सोतधातुविसुद्धिञाणनिद्देसवण्णना  
१०३. सोतधातुविसुद्धिञाणनिद्देसे दूरेपि सद्दानन्तिआदि दिब्बसोतं उप्पादेतुकामस्स आदिकम्मिकस्स भिक्खुनो उपायसन्दस्सनत्थं वुत्तं। तत्थ दूरेपि सद्दानं सद्दनिमित्तन्ति दूरे सद्दानं अन्तरे सद्दं। सद्दोयेव हि निमित्तकरणवसेन सद्दनिमित्तं। ‘‘दूरे’’ति वुत्तेपि पकतिसोतस्स आपाथट्ठानेयेव। ओळारिकानन्ति थूलानं। सुखुमानन्ति अणूनं। सण्हसण्हानन्ति सण्हतोपि सण्हानं, अतिसण्हानन्ति अत्थो। एतेन परमसुखुमा सद्दा वुत्ता होन्ति। इमं ञाणं उप्पादेतुकामेन आदिकम्मिकेन झायिना अभिञ्ञापादकज्झानं समापज्जित्वा वुट्ठाय परिकम्मसमाधिचित्तेन पठमतरं पकतिसोतपथे दूरे ओळारिको अरञ्ञे सीहादीनं सद्दो आवज्जितब्बो। विहारे घण्डिसद्दो भेरिसद्दो सङ्खसद्दो सामणेरदहरभिक्खूनं सब्बथामेन सज्झायन्तानं सज्झायनसद्दो पकतिकथं कथेन्तानं ‘‘किं, भन्ते, किं, आवुसो’’तिआदिसद्दो सकुणसद्दो वातसद्दो पदसद्दो पक्कुथितउदकस्स चिच्चिटायनसद्दो आतपे सुस्समानतालपण्णसद्दो कुन्थकिपिल्लिकादिसद्दोति एवं सब्बोळारिकतो पभुति यथाक्कमेन सुखुमसुखुमसद्दा आवज्जितब्बा।  
एवं करोन्तेन च पुरत्थिमादीसु दससु दिसासु कमेन एकेकिस्सा दिसाय सद्दनिमित्तं वुत्तनयेन मनसि कातब्बं। मनसि करोन्तेन च ये सद्दा पकतिसोतस्स सुय्यन्ति, तेसु पकतिसोतमोधाय मनोद्वारिकेन चित्तेन मनसि कातब्बं। तस्स ते सद्दा पकतिचित्तस्सापि पाकटा होन्ति, परिकम्मसमाधिचित्तस्स पन अतिविय पाकटा होन्ति। तस्सेवं सद्दनिमित्तं मनसिकरोतो इदानि दिब्बसोतधातु उप्पज्जिस्सतीति तेसु सद्देसु अञ्ञतरं आरम्मणं कत्वा मनोद्वारावज्जनं उप्पज्जति, तस्मिं निरुद्धे चत्तारि पञ्च वा जवनानि जवन्ति। येसं पुरिमानि तीणि चत्तारि वा परिकम्मोपचारानुलोमगोत्रभुनामकानि कामावचरानि, चतुत्थं पञ्चमं वा अप्पनाचित्तं रूपावचरचतुत्थज्झानिकं। तत्थ यं तेन अप्पनाचित्तेन सद्धिं उप्पन्नं ञाणं, अयं दिब्बसोतधातु। तं थामगतं करोन्तेन ‘‘एत्थन्तरे सद्दं सुणामी’’ति एकङ्गुलमत्तं परिच्छिन्दित्वा वड्ढेतब्बं, ततो द्वङ्गुलचतुरङ्गुलअट्ठङ्गुलविदत्थिरतनअन्तोगब्भपमुख- पासादपरिवेणसङ्घारामगोचरगामजनपदादिवसेन याव चक्कवाळं, ततो वा भिय्योपि परिच्छिन्दित्वा परिच्छिन्दित्वा वड्ढेतब्बं। एवं अधिगताभिञ्ञो एस पादकज्झानारम्मणेन फुट्ठोकासब्भन्तरगते सद्दे पुन पादकज्झानं असमापज्जित्वापि अभिञ्ञाञाणेन सुणातियेव। एवं सुणन्तो च सचेपि यावब्रह्मलोका सङ्खभेरिपणवादिसद्देहि एककोलाहलं होति, पाटियेक्कं ववत्थापेतुकामताय सति ‘‘अयं सङ्खसद्दो, अयं भेरिसद्दो’’ति ववत्थापेतुं सक्कोतियेव। अभिञ्ञाञाणेन सुते सात्थके सद्दे पच्छा कामावचरचित्तेन अत्थं जानाति। दिब्बसोतं पकतिसोतवतोयेव उप्पज्जति, नो बधिरस्स। पच्छा पकतिसोते विनट्ठेपि दिब्बसोतं न विनस्सतीति वदन्ति।  
सो दिब्बाय सोतधातुयाति एत्थ दिब्बसदिसत्ता दिब्बा। देवानञ्हि सुचरितकम्माभिनिब्बत्ता पित्तसेम्हरुधिरादीहि अपलिबुद्धा उपक्किलेसविमुत्तताय दूरेपि आरम्मणसम्पटिच्छनसमत्था दिब्बा पसादसोतधातु होति। अयञ्चापि इमस्स भिक्खुनो वीरियभावनाबलनिब्बत्ता ञाणसोतधातु तादिसायेवाति दिब्बसदिसत्ता दिब्बा। अपिच दिब्बविहारवसेन पटिलद्धत्ता, अत्तना च दिब्बविहारसन्निस्सितत्तापि दिब्बा, सवनट्ठेन निज्जीवट्ठेन च सोतधातु, सोतधातुकिच्चकरणेन च सोतधातु वियातिपि सोतधातु। ताय दिब्बाय सोतधातुया। विसुद्धायाति परिसुद्धाय निरुपक्किलेसाय। अतिक्कन्तमानुसिकायाति मनुस्सूपचारं अतिक्कमित्वा सद्दसवनेन मानुसिकं मंससोतधातुं अतिक्कन्ताय वीतिवत्तित्वा ठिताय। उभो सद्दे सुणातीति द्वे सद्दे सुणाति। कतमे द्वे? दिब्बे च मानुसे च, देवानञ्च मनुस्सानञ्च सद्देति वुत्तं होति। एतेन पदेसपरियादानं वेदितब्बं। ये दूरे सन्तिके चाति ये सद्दा दूरे परचक्कवाळेपि, ये च सन्तिके अन्तमसो सदेहसन्निस्सितपाणकसद्दापि, ते सुणातीति वुत्तं होति। एतेन निप्पदेसपरियादानं वेदितब्बन्ति।  
सोतधातुविसुद्धिञाणनिद्देसवण्णना निट्ठिता।  
५२. चेतोपरियञाणनिद्देसवण्णना  
१०४. चेतोपरियञाणनिद्देसे सो एवं पजानातीति इदानि वत्तब्बं विधानं उपदिसति। इदं रूपं सोमनस्सिन्द्रियसमुट्ठितन्तिआदि आदिकम्मिकेन झायिना पटिपज्जितब्बं विधानं। कथं? एतञ्हि ञाणं उप्पादेतुकामेन झायिना पठमं ताव दिब्बचक्खुञाणं उप्पादेतब्बं। एतञ्हि दिब्बचक्खुवसेन इज्झति, तं एतस्स परिकम्मं। तस्मा तेन भिक्खुना आलोकं वड्ढेत्वा दिब्बेन चक्खुना परस्स हदयरूपं निस्साय वत्तमानस्स लोहितस्स वण्णं पस्सित्वा पस्सित्वा चित्तं परियेसितब्बं। तञ्हि लोहितं कुसलसोमनस्से वत्तमाने रत्तं होति निग्रोधपक्कवण्णं, अकुसलसोमनस्से वत्तमाने तदेव लुळितं होति, दोमनस्से वत्तमाने काळकं होति जम्बुपक्कवण्णं लुळितं। कुसलूपेक्खाय वत्तमानाय पसन्नं होति तिलतेलवण्णं। अकुसलूपेक्खाय वत्तमानाय तदेव लुळितं होति। तस्मा तेन ‘‘इदं रूपं सोमनस्सिन्द्रियसमुट्ठितं, इदं रूपं दोमनस्सिन्द्रियसमुट्ठितं, इदं रूपं उपेक्खिन्द्रियसमुट्ठित’’न्ति परस्स हदयलोहितवण्णं पस्सित्वा पस्सित्वा चित्तं परियेसन्तेन चेतोपरियञाणं थामगतं कातब्बं। एवं थामगते हि तस्मिं अनुक्कमेन सब्बम्पि कामावचरादिभेदं चित्तं पजानाति चित्ता चित्तमेव सङ्कमन्तो विना हदयरूपदस्सनेन। वुत्तम्पि चेतं अट्ठकथायं –  
‘‘आरुप्पे परस्स चित्तं जानितुकामो कस्स हदयरूपं पस्सति, कस्सिन्द्रियविकारं ओलोकेतीति? न कस्सचि। इद्धिमतो विसयो एस, यदिदं यत्थ कत्थचि चित्तं आवज्जन्तो सोळसप्पभेदं चित्तं जानाति। अकताभिनिवेसस्स पन वसेन अयं कथा’’ति (विसुद्धि॰ २.४०१)।  
परसत्तानन्ति अत्तानं ठपेत्वा सेससत्तानं। परपुग्गलानन्ति इदम्पि इमिना एकत्थमेव, वेनेय्यवसेन पन देसनाविलासेन च ब्यञ्जनेन नानत्तं कतं। चेतसा चेतो परिच्च पजानातीति अत्तनो चित्तेन तेसं चित्तं परिच्छिन्दित्वा सरागादिवसेन नानप्पकारतो जानाति। सरागं वातिआदीसु वा-सद्दो समुच्चयत्थो। तत्थ अट्ठविधं लोभसहगतचित्तं सरागं चित्तं नाम, अवसेसं चतुभूमककुसलाब्याकतचित्तं वीतरागं नाम। द्वे दोमनस्सचित्तानि, द्वे विचिकिच्छाउद्धच्चचित्तानीति इमानि पन चत्तारि चित्तानि इमस्मिं दुके सङ्गहं न गच्छन्ति। केचि पन थेरा तानिपि वीतरागपदेन सङ्गण्हन्ति। दुविधं पन दोमनस्ससहगतं चित्तं सदोसं चित्तं नाम, सब्बम्पि चतुभूमकं कुसलाब्याकतं वीतदोसं नाम। सेसानि दस अकुसलचित्तानि इमस्मिं दुके सङ्गहं न गच्छन्ति। केचि पन थेरा तानिपि वीतदोसपदेन सङ्गण्हन्ति। समोहं वीतमोहन्ति एत्थ पन मोहेकहेतुकवसेन विचिकिच्छाउद्धच्चसहगतद्वयमेव समोहं। मोहस्स पन सब्बाकुसलेसु सम्भवतो द्वादसविधम्पि अकुसलं चित्तं ‘‘समोह’’न्ति वेदितब्बं। अवसेसं कुसलाब्याकतं वीतमोहं। थिनमिद्धानुगतं पन संखित्तं, उद्धच्चानुगतं विक्खित्तं। रूपावचरारूपावचरं महग्गतं, अवसेसं अमहग्गतं। सब्बम्पि तेभूमकं सउत्तरं, लोकुत्तरं अनुत्तरं। उपचारप्पत्तं अप्पनाप्पत्तञ्च समाहितं, तदुभयमसम्पत्तं असमाहितं। तदङ्गविक्खम्भनसमुच्छेदपटिप्पस्सद्धिनिस्सरणविमुत्तिप्पत्तं विमुत्तं, पञ्चविधम्पि एतं विमुत्तिमप्पत्तं अविमुत्तन्ति वेदितब्बं। इति चेतोपरियञाणलाभी भिक्खु सोळसप्पभेदम्पि चित्तं पजानाति। पुथुज्जना पन अरियानं मग्गफलचित्तं न जानन्ति, अरियापि च हेट्ठिमा हेट्ठिमा उपरिमानं उपरिमानं मग्गफलचित्तं न जानन्ति, उपरिमा उपरिमा पन हेट्ठिमानं हेट्ठिमानं चित्तं जानन्तीति।  
चेतोपरियञाणनिद्देसवण्णना निट्ठिता।  
५३. पुब्बेनिवासानुस्सतिञाणनिद्देसवण्णना  
१०५. पुब्बेनिवासानुस्सतिञाणनिद्देसे एवं पजानातीतिआदि चतूसु इद्धिपादेसु परिभावितचित्तस्स पुब्बेनिवासानुस्सतिञाणं उप्पादेतुकामस्स तदुप्पादनविधानदस्सनत्थं वुत्तं। कमतो हि पटिच्चसमुप्पादं पस्सित्वा विञ्ञाणनामरूपसळायतनफस्सवेदनासङ्खातं पच्चुप्पन्नं फलसङ्खेपं पस्सति, तस्स पच्चयं पुरिमभवे कम्मकिलेससङ्खातं हेतुसङ्खेपं पस्सति, तस्स पच्चयं पुरिमभवेयेव फलसङ्खेपं पस्सति, तस्स पच्चयं ततियभवे हेतुसङ्खेपं पस्सति। एवं पटिच्चसमुप्पाददस्सनेन जातिपरम्परं पस्सति। एवं बहूपकारो पुब्बेनिवासानुस्सतिञाणस्स पटिच्चसमुप्पादमनसिकारो । तत्थ ‘‘इमस्मिं सति इदं होति, इमस्सुप्पादा इदं उप्पज्जती’’ति इदं पटिच्चसमुप्पादनिद्देसस्स उद्देसवचनं। एवं तेसं अञ्ञतरवचनेनेव अत्थे सिद्धे द्विधा वचनं कस्माति चे? अत्थनानत्तसब्भावतो। कथं? इमस्मिं सतीति इमस्मिं पच्चये विज्जमाने। इदं सब्बपच्चयानं साधारणवचनं। इदं होतीति इदं पच्चयुप्पन्नं भवति। इदं सब्बपच्चयुप्पन्नानं साधारणवचनं। इमिना सकलेन वचनेन अहेतुकवादो पटिसिद्धो होति। ये हि धम्मा पच्चयसम्भवा होन्ति, न पच्चयाभावा, ते अहेतुका नाम न होन्तीति। इमस्सुप्पादाति इमस्स पच्चयस्स उप्पादहेतु। इदं सब्बपच्चयानं उप्पादवन्ततादीपनवचनं। इदं उप्पज्जतीति इदं पच्चयुप्पन्नं उप्पज्जति। इदं सब्बपच्चयुप्पन्नानं ततो उप्पज्जमानतादीपनवचनं। इमिना सकलेन वचनेन सस्सताहेतुकवादो पटिसिद्धो होति। ये हि उप्पादवन्तो धम्मा, ते अनिच्चा। तस्मा सतिपि सहेतुकत्ते अनिच्चहेतुका एते धम्मा न लोके निच्चसम्मतपकतिपुरिसादिहेतुकाति वुत्तं होति।  
यदिदन्ति निद्दिसितब्बत्थसन्दस्सनं। अविज्जापच्चया सङ्खाराति एत्थ यं पटिच्च फलमेति, सो पच्चयो। पटिच्चाति न विना, अपच्चक्खित्वाति अत्थो। एतीति उप्पज्जति चेव पवत्तति चाति अत्थो। अपिच उपकारकट्ठो पच्चयट्ठो, अविज्जा च सा पच्चयो चाति अविज्जापच्चयो। तस्मा अविज्जापच्चया सङ्खारा सम्भवन्तीति योजना। एवं सम्भवन्ति-सद्दस्स सेसपदेहिपि योजना कातब्बा। सोकादीसु च सोचनं सोको। परिदेवनं परिदेवो। दुक्खतीति दुक्खं। उप्पादट्ठितिवसेन वा द्वेधा खनतीतिपि दुक्खं। दुम्मनस्स भावो दोमनस्सं। भुसो आयासो उपायासो। सम्भवन्तीति निब्बत्तन्ति। एवन्ति निद्दिट्ठनयनिदस्सनं। तेन अविज्जादीहेव कारणेहि, न इस्सरनिम्मानादीहीति दस्सेति। एतस्साति यथावुत्तस्स। केवलस्साति असम्मिस्सस्स, सकलस्स वा। दुक्खक्खन्धस्साति दुक्खसमूहस्स, न सत्तस्स न सुखसुभादीनं। समुदयोति निब्बत्ति। होतीति सम्भवति।  
तत्थ कतमा अविज्जा? दुक्खे अञ्ञाणं, दुक्खसमुदये अञ्ञाणं, दुक्खनिरोधे अञ्ञाणं, दुक्खनिरोधगामिनिया पटिपदाय अञ्ञाणं, पुब्बन्ते अञ्ञाणं, अपरन्ते अञ्ञाणं, पुब्बन्तापरन्ते अञ्ञाणं, इदप्पच्चयतापटिच्चसमुप्पन्नेसु धम्मेसु अञ्ञाणं। कतमे सङ्खारा? पुञ्ञाभिसङ्खारो, अपुञ्ञाभिसङ्खारो, आनेञ्जाभिसङ्खारो, कायसङ्खारो, वचीसङ्खारो, चित्तसङ्खारो। अट्ठ कामावचरकुसलचेतना पञ्च रूपावचरकुसलचेतना पुञ्ञाभिसङ्खारो, द्वादस अकुसलचेतना अपुञ्ञाभिसङ्खारो, चतस्सो अरूपावचरकुसलचेतना आनेञ्जाभिसङ्खारो। कायसञ्चेतना कायसङ्खारो, वचीसञ्चेतना वचीसङ्खारो, मनोसञ्चेतना चित्तसङ्खारो।  
तत्थ सिया – कथं पनेतं जानितब्बं ‘‘इमे सङ्खारा अविज्जापच्चया होन्ती’’ति? अविज्जाभावे भावतो। यस्स हि दुक्खादीसु अविज्जासङ्खातं अञ्ञाणं अप्पहीनं होति। सो दुक्खे ताव पुब्बन्तादीसु च अञ्ञाणेन संसारदुक्खं सुखसञ्ञाय गहेत्वा तस्सेव हेतुभूते तिविधेपि सङ्खारे आरभति। समुदये अञ्ञाणेन दुक्खहेतुभूतेपि तण्हापरिक्खारे सङ्खारे सुखहेतुतो मञ्ञमानो आरभति। निरोधे पन मग्गे च अञ्ञाणेन दुक्खस्स अनिरोधभूतेपि गतिविसेसे दुक्खनिरोधसञ्ञी हुत्वा निरोधस्स च अमग्गभूतेसुपि यञ्ञामरतपादीसु निरोधमग्गसञ्ञी हुत्वा दुक्खनिरोधं पत्थयमानो यञ्ञामरतपादिमुखेन तिविधेपि सङ्खारे आरभति।  
अपिच सो ताय चतूसु सच्चेसु अप्पहीनाविज्जताय विसेसतो जातिजरारोगमरणादिअनेकादीनववोकिण्णम्पि पुञ्ञफलसङ्खातं दुक्खं दुक्खतो अजानन्तो तस्स अधिगमाय कायवचीचित्तसङ्खारभेदं पुञ्ञाभिसङ्खारं आरभति देवच्छरकामको विय मरुपपातं। सुखसम्मतस्सापि च तस्स पुञ्ञफलस्स अन्ते महापरिळाहजनिकं विपरिणामदुक्खतं अप्पस्सादतञ्च अपस्सन्तोपि तप्पच्चयं वुत्तप्पकारमेव पुञ्ञाभिसङ्खारं आरभति सलभो विय दीपसिखाभिनिपातं, मधुबिन्दुगिद्धो विय च मधुलित्तसत्थधारालेहनं। कामूपसेवनादीसु च सविपाकेसु आदीनवं अपस्सन्तो सुखसञ्ञाय चेव किलेसाभिभूतताय च द्वारत्तयप्पवत्तम्पि अपुञ्ञाभिसङ्खारं आरभति बालो विय गूथकीळनं, मरितुकामो विय च विसखादनं। आरुप्पविपाकेसु चापि सङ्खारविपरिणामदुक्खतं अनवबुज्झमानो सस्सतादिविपल्लासेन चित्तसङ्खारभूतं आनेञ्जाभिसङ्खारं आरभति दिसामूळ्हो विय पिसाचनगराभिमुखमग्गगमनं। एवं यस्मा अविज्जाभावतोव सङ्खारभावो, न अभावतो, तस्मा जानितब्बमेतं ‘‘इमे सङ्खारा अविज्जापच्चया होन्ती’’ति।  
एत्थाह – गण्हाम ताव एतं ‘‘अविज्जा सङ्खारानं पच्चयो’’ति। किं पनायमेकाव अविज्जा सङ्खारानं पच्चयो, उदाहु अञ्ञेपि पच्चया सन्तीति? किं पनेत्थ यदि ताव एकाव, एककारणवादो आपज्जति। अथ अञ्ञेपि सन्ति, ‘‘अविज्जापच्चया सङ्खारा’’ति एककारणनिद्देसो नुपपज्जतीति? न नुपपज्जति। कस्मा? यस्मा –  
‘‘एकं न एकतो इध, नानेकमनेकतोपि नो एकं।  
फलमत्थि अत्थि पन एक-हेतुफलदीपने अत्थो’’॥  
भगवा हि कत्थचि पधानत्ता कत्थचि पाकटत्ता कत्थचि असाधारणत्ता देसनाविलासस्स च वेनेय्यानञ्च अनुरूपतो एकमेव हेतुञ्च फलञ्च दीपेति। तस्मा अयमिध अविज्जा विज्जमानेसुपि अञ्ञेसु वत्थारम्मणसहजातधम्मादीसु सङ्खारकारणेसु ‘‘अस्सादानुपस्सिनो तण्हा पवड्ढती’’ति (सं॰ नि॰ २.५२) च, ‘‘अविज्जासमुदया आसवसमुदयो’’ति (म॰ नि॰ १.१०४) च वचनतो अञ्ञेसम्पि तण्हादीनं सङ्खारहेतूनं हेतूति पधानत्ता, ‘‘अविद्वा, भिक्खवे, अविज्जागतो पुञ्ञाभिसङ्खारम्पि अभिसङ्खरोती’’ति पाकटत्ता, असाधारणत्ता च सङ्खारानं हेतुभावेन दीपिताति वेदितब्बा। एतेनेव च एकेकहेतुफलदीपनपरिहारवचनेन सब्बत्थ एकेकहेतुफलदीपने पयोजनं वेदितब्बन्ति।  
एत्थाह – एवं सन्तेपि एकन्तानिट्ठफलाय सावज्जाय अविज्जाय कथं पुञ्ञानेञ्जाभिसङ्खारपच्चयत्तं युज्जति? न हि निम्बबीजतो उच्छु उप्पज्जतीति। कथं न युज्जिस्सति? लोकस्मिञ्हि –  
‘‘विरुद्धो चाविरुद्धो च, सदिसासदिसो तथा।  
धम्मानं पच्चयो सिद्धो, विपाका एव ते च न’’॥  
इति अयं अविज्जा विपाकवसेन एकन्तानिट्ठफला, सभाववसेन च सावज्जापि समाना सब्बेसम्पि एतेसं पुञ्ञाभिसङ्खारादीनं यथानुरूपं ठानकिच्चसभावविरुद्धाविरुद्धपच्चयवसेन सदिसासदिसपच्चयवसेन च पच्चयो होतीति वेदितब्बा।  
अपिच –  
‘‘चुतूपपाते संसारे, सङ्खारानञ्च लक्खणे।  
यो पटिच्चसमुप्पन्न-धम्मेसु च विमुय्हति॥  
‘‘अभिसङ्खरोति सो एते, सङ्खारे तिविधे यतो।  
अविज्जा पच्चयो तेसं, तिविधानं अयं ततो॥  
‘‘यथापि नाम जच्चन्धो, नरो अपरिणायको।  
एकदा याति मग्गेन, उम्मग्गेनापि एकदा॥  
‘‘संसारे संसरं बालो, तथा अपरिणायको।  
करोति एकदा पुञ्ञं, अपुञ्ञमपि एकदा॥  
‘‘यदा च ञत्वा सो धम्मं, सच्चानि अभिसमेस्सति।  
तदा अविज्जूपसमा, उपसन्तो चरिस्सती’’ति॥  
सङ्खारपच्चया विञ्ञाणन्ति छ विञ्ञाणकाया चक्खुविञ्ञाणं सोतविञ्ञाणं घानविञ्ञाणं जिव्हाविञ्ञाणं कायविञ्ञाणं मनोविञ्ञाणं। तत्थ चक्खुविञ्ञाणं कुसलविपाकं अकुसलविपाकन्ति दुविधं। तथा सोतघानजिव्हाकायविञ्ञाणानि। मनोविञ्ञाणं द्वे विपाकमनोधातुयो, तिस्सो अहेतुकमनोविञ्ञाणधातुयो, अट्ठ सहेतुकविपाकचित्तानि, पञ्च रूपावचरानि, चत्तारि अरूपावचरानीति बावीसतिविधं। इति सब्बानि बात्तिंस लोकियविपाकविञ्ञाणानि।  
तत्थ सिया – कथं पनेतं जानितब्बं ‘‘इदं वुत्तप्पकारं विञ्ञाणं सङ्खारपच्चया होती’’ति? उपचितकम्माभावे विपाकाभावतो। विपाकञ्हेतं, विपाकञ्च न उपचितकम्माभावे उप्पज्जति। यदि उप्पज्जेय्य, सब्बेसं सब्बविपाकानि उप्पज्जेय्युं, न च उप्पज्जन्तीति जानितब्बमेतं ‘‘सङ्खारपच्चया इदं विञ्ञाणं होती’’ति। सब्बमेव हि इदं पवत्तिपटिसन्धिवसेन द्वेधा पवत्तति। तत्थ द्वे पञ्चविञ्ञाणानि द्वे मनोधातुयो सोमनस्ससहगताहेतुकमनोविञ्ञाणधातूति इमानि तेरस पञ्चवोकारभवे पवत्तियंयेव पवत्तन्ति, सेसानि एकूनवीसति तीसु भवेसु यथानुरूपं पवत्तियम्पि पटिसन्धियम्पि पवत्तन्ति।  
‘‘लद्धप्पच्चयमिति धम्ममत्तमेतं भवन्तरमुपेति।  
नास्स ततो सङ्कन्ति, न ततो हेतुं विना होति’’॥  
इति हेतं लद्धप्पच्चयं रूपारूपधम्ममत्तं उप्पज्जमानं भवन्तरमुपेतीति वुच्चति, न सत्तो, न जीवो। तस्स च नापि अतीतभवतो इध सङ्कन्ति अत्थि, नापि ततो हेतुं विना इध पातुभावो। एत्थ च पुरिमं चवनतो चुति, पच्छिमं भवन्तरादिपटिसन्धानतो पटिसन्धीति वुच्चति।  
एत्थाह – ननु एवं असङ्कन्तिपातुभावे सति ये इमस्मिं मनुस्सत्तभावे खन्धा, तेसं निरुद्धत्ता, फलप्पच्चयस्स च कम्मस्स तत्थ अगमनतो, अञ्ञस्स अञ्ञतो च तं फलं सिया । उपभुञ्जके च असति कस्स तं फलं सिया। तस्मा न सुन्दरमिदं विधानन्ति। तत्रिदं वुच्चति –  
‘‘सन्ताने यं फलं एतं, नाञ्ञस्स न च अञ्ञतो।  
बीजानं अभिसङ्खारो, एतस्सत्थस्स साधको॥  
‘‘फलस्सुप्पत्तिया एव, सिद्धा भुञ्जकसम्मुति।  
फलुप्पादेन रुक्खस्स, यथा फलति सम्मुती’’ति॥  
योपि वदेय्य ‘‘एवं सन्तेपि एते सङ्खारा विज्जमाना वा फलस्स पच्चया सियुं अविज्जमाना वा। यदि च विज्जमाना, पवत्तिक्खणेयेव नेसं विपाकेन भवितब्बं। अथापि अविज्जमाना, पवत्तितो पुब्बे पच्छा च निच्चं फलावहा सियु’’न्ति। सो एवं वत्तब्बो –  
‘‘कतत्ता पच्चया एते, न च निच्चं फलावहा।  
पाटिभोगादिकं तत्थ, वेदितब्बं निदस्सन’’न्ति॥  
विञ्ञाणपच्चया नामरूपन्ति इध वेदना सञ्ञा सङ्खारक्खन्धा नामं, चत्तारि च महाभूतानि चतुन्नञ्च महाभूतानं उपादायरूपं रूपं। अभावकगब्भसेय्यकानं अण्डजानञ्च पटिसन्धिक्खणे वत्थुदसकं कायदसकन्ति वीसति रूपानि, तयो च अरूपिनो खन्धाति एते तेवीसति धम्मा विञ्ञाणपच्चया नामरूपन्ति वेदितब्बा। सभावकानं भावदसकं पक्खिपित्वा तेत्तिंस, ओपपातिकसत्तेसु ब्रह्मकायिकादीनं पटिसन्धिक्खणे चक्खुसोतवत्थुदसकानि जीवितिन्द्रियनवकञ्चाति एकूनचत्तालीस रूपानि, तयो च अरूपिनो खन्धाति एते द्वाचत्तालीस धम्मा विञ्ञाणपच्चया नामरूपं। कामभवे पन सेसओपपातिकानं संसेदजानं वा सभावकपरिपुण्णायतनानं पटिसन्धिक्खणे चक्खुसोतघानजिव्हाकायवत्थुभावदसकानीति सत्तति रूपानि, तयो च अरूपिनो खन्धाति एते तेसत्तति धम्मा विञ्ञाणपच्चया नामरूपं। एस उक्कंसो। अवकंसेन पन तंतंदसकविकलानं तस्स तस्स वसेन हापेत्वा हापेत्वा पटिसन्धियं विञ्ञाणपच्चया नामरूपसङ्खा वेदितब्बा। अरूपीनं पन तयोव अरूपिनो खन्धा, असञ्ञानं रूपतो जीवितिन्द्रियनवकमेवाति। एस ताव पटिसन्धियं नयो।  
तत्थ सिया – कथं पनेतं जानितब्बं ‘‘पटिसन्धिनामरूपं विञ्ञाणपच्चया होती’’ति? सुत्ततो युत्तितो च। सुत्ते हि ‘‘चित्तानुपरिवत्तिनो धम्मा’’तिआदिना (ध॰ स॰ दुकमातिका ६२) नयेन बहुधा वेदनादीनं विञ्ञाणपच्चयता सिद्धा। युत्तितो पन –  
चित्तजेन हि रूपेन, इध दिट्ठेन सिज्झति।  
अदिट्ठस्सापि रूपस्स, विञ्ञाणं पच्चयो इति॥  
नामरूपपच्चया सळायतनन्ति नामं वुत्तमेव। इध पन रूपं नियमतो चत्तारि भूतानि छ वत्थूनि जीवितिन्द्रियन्ति एकादसविधं। सळायतनं – चक्खायतनं, सोतायतनं, घानायतनं, जिव्हायतनं, कायायतनं, मनायतनं।  
तत्थ सिया – कथं पनेतं जानितब्बं ‘‘नामरूपं सळायतनस्स पच्चयो’’ति? नामरूपभावे भावतो। तस्स तस्स हि नामस्स रूपस्स च भावे तं तं आयतनं होति, न अञ्ञथाति।  
सळायतनपच्चया फस्सोति –  
‘‘छळेव फस्सा सङ्खेपा, चक्खुसम्फस्सआदयो।  
विञ्ञाणमिव बात्तिंस, वित्थारेन भवन्ति ते’’॥  
फस्सपच्चया वेदनाति –  
‘‘द्वारतो वेदना वुत्ता, चक्खुसम्फस्सजादिका।  
छळेव ता पभेदेन, इध बात्तिंस वेदना’’॥  
वेदनापच्चया तण्हाति –  
‘‘रूपतण्हादिभेदेन, छ तण्हा इध दीपिता।  
एकेका तिविधा तत्थ, पवत्ताकारतो मता॥  
‘‘दुक्खी सुखं पत्थयति, सुखी भिय्योपि इच्छति।  
उपेक्खा पन सन्तत्ता, सुखमिच्चेव भासिता॥  
‘‘तण्हाय पच्चया तस्मा, होन्ति तिस्सोपि वेदना।  
वेदनापच्चया तण्हा, इति वुत्ता महेसिना’’॥  
तण्हापच्चया उपादानन्ति चत्तारि उपादानानि – कामुपादानं, दिट्ठुपादानं, सीलब्बतुपादानं, अत्तवादुपादानं। उपादानपच्चया भवोति इध कम्मभवो अधिप्पेतो। उपपत्तिभवो पन पदुद्धारवसेन वुत्तो। भवपच्चया जातीति कम्मभवपच्चया पटिसन्धिखन्धानं पातुभावो।  
तत्थ सिया – कथं पनेतं जानितब्बं ‘‘भवो जातिया पच्चयो’’ति चे? बाहिरपच्चयसमत्तेपि हीनपणीतादिविसेसदस्सनतो। बाहिरानञ्हि जनकजननिसुक्कसोणिताहारादीनं पच्चयानं समत्तेपि सत्तानं यमकानम्पि सतं हीनप्पणीततादिविसेसो दिस्सति। सो च न अहेतुको सब्बदा च सब्बेसञ्च अभावतो, न कम्मभवतो अञ्ञहेतुको तदभिनिब्बत्तकसत्तानं अज्झत्तसन्ताने अञ्ञस्स कारणस्स अभावतोति कम्मभवहेतुकोयेव। कम्मञ्हि सत्तानं हीनप्पणीततादिविसेसस्स हेतु। तेनाह भगवा – ‘‘कम्मं सत्ते विभजति, यदिदं हीनप्पणीतताया’’ति (म॰ नि॰ ३.२८९)।  
जातिपच्चया जरामरणन्तिआदीसु यस्मा असति जातिया जरामरणं नाम सोकादयो वा धम्मा न होन्ति, जातिया पन सति जरामरणञ्चेव जरामरणसङ्खातदुक्खधम्मफुट्ठस्स च बालस्स जरामरणाभिसम्बन्धा वा तेन तेन दुक्खधम्मेन फुट्ठस्स अनभिसम्बन्धा वा सोकादयो च धम्मा होन्ति, तस्मा अयं जाति जरामरणस्स चेव सोकादीनञ्च पच्चयो होतीति वेदितब्बा।  
सो तथाभावितेन चित्तेनातिआदीसु पुब्बेनिवासानुस्सतिञाणायाति एतस्स ञाणस्स अधिगमाय, पत्तियाति वुत्तं होति। अनेकविहितन्ति अनेकविधं नानप्पकारं, अनेकेहि वा पकारेहि पवत्तितं, संवण्णितन्ति अत्थो। पुब्बेनिवासन्ति समनन्तरातीतं भवं आदिं कत्वा तत्थ तत्थ निवुत्थसन्तानं। अनुस्सरतीति खन्धपटिपाटिवसेन चुतिपटिसन्धिवसेन वा अनुगन्त्वा अनुगन्त्वा सरति। इमञ्हि पुब्बेनिवासं छ जना अनुस्सरन्ति तित्थिया पकतिसावका महासावका अग्गसावका पच्चेकबुद्धा बुद्धाति। तत्थ तित्थिया चत्तालीसंयेव कप्पे अनुस्सरन्ति , न ततो परं। कस्मा? दुब्बलपञ्ञत्ता। तेसञ्हि नामरूपपरिच्छेदविरहितत्ता दुब्बला पञ्ञा होति। पकतिसावका कप्पसतम्पि कप्पसहस्सम्पि अनुस्सरन्तियेव बलवपञ्ञत्ता। असीति महासावका सतसहस्सकप्पे अनुस्सरन्ति। द्वे अग्गसावका एकमसङ्खेय्यं कप्पसतसहस्सञ्च। पच्चेकबुद्धा द्वे असङ्खेय्यानि सतसहस्सञ्च। एत्तको हि तेसं अभिनीहारो। बुद्धानं पन परिच्छेदो नाम नत्थि। तित्थिया च खन्धपटिपाटिमेव सरन्ति, पटिपाटिं मुञ्चित्वा चुतिपटिसन्धिवसेन सरितुं न सक्कोन्ति। यथा अन्धा यट्ठिं अमुञ्चित्वाव गच्छन्ति, एवं ते खन्धपटिपाटिं अमुञ्चित्वाव सरन्ति। पकतिसावका खन्धपटिपाटियापि अनुस्सरन्ति, चुतिपटिसन्धिवसेनापि सङ्कमन्ति, तथा असीति महासावका। द्विन्नं पन अग्गसावकानं खन्धपटिपाटिकिच्चं नत्थि। एकस्स अत्तभावस्स चुतिं दिस्वा पटिसन्धिं पस्सन्ति, पुन अपरस्स चुतिं दिस्वा पटिसन्धिन्ति एवं चुतिपटिसन्धिवसेनेव सङ्कमन्ता गच्छन्ति, तथा पच्चेकबुद्धा। बुद्धानं पन नेव खन्धपटिपाटिकिच्चं, न चुतिपटिसन्धिवसेन सङ्कमनकिच्चं अत्थि। तेसञ्हि अनेकासु कप्पकोटीसु हेट्ठा वा उपरि वा यं यं ठानं इच्छन्ति, तं तं पाकटमेव होति। तस्मा अनेकापि कप्पकोटियो सङ्खिपित्वा यं यं इच्छन्ति, तत्थ तत्थेव ओक्कमन्ता सीहोक्कन्तवसेन गच्छन्ति। एवं गच्छन्तानञ्च नेसं ञाणं अन्तरन्तरासु जातीसु असज्जमानं इच्छितिच्छितट्ठानमेव गण्हाति।  
इमेसु पन छसु पुब्बेनिवासं अनुस्सरन्तेसु तित्थियानं पुब्बेनिवासदस्सनं खज्जोपनकप्पभासदिसं हुत्वा उपट्ठाति, पकतिसावकानं दीपप्पभासदिसं, महासावकानं उक्कापभासदिसं, अग्गसावकानं ओसधितारकापभासदिसं, पच्चेकबुद्धानं चन्दप्पभासदिसं। बुद्धानं रस्मिसहस्सपटिमण्डितसरदसूरियमण्डलसदिसं हुत्वा उपट्ठाति। तित्थियानं पुब्बेनिवासानुस्सरणं अन्धानं यट्ठिकोटिगमनं विय होति। पकतिसावकानं दण्डकसेतुगमनं विय, महासावकानं जङ्घसेतुगमनं विय, अग्गसावकानं सकटसेतुगमनं विय, पच्चेकबुद्धानं जङ्घमग्गगमनं विय, बुद्धानं महासकटमग्गगमनं विय होति। इमस्मिं पन अधिकारे सावकानं पुब्बेनिवासानुस्सरणं अधिप्पेतं।  
तस्मा एवं अनुस्सरितुकामेन आदिकम्मिकेन भिक्खुना पच्छाभत्तं पिण्डपातपटिक्कन्तेन रहोगतेन पटिसल्लीनेन पटिपाटिया चत्तारि झानानि समापज्जित्वा अभिञ्ञापादकज्झानतो वुट्ठाय वुत्तनयेन पटिच्चसमुप्पादं पच्चवेक्खित्वा सब्बपच्छिमा निसज्जा आवज्जितब्बा। ततो आसनपञ्ञापनं सेनासनप्पवेसनं पत्तचीवरपटिसामनं भोजनकालो गामतो आगमनकालो गामे पिण्डाय चरितकालो गामं पिण्डाय पविट्ठकालो विहारतो निक्खमनकालो चेतियबोधिवन्दनकालो पत्तधोवनकालो पत्तपटिग्गहणकालो पत्तपटिग्गहणतो याव मुखधोवना कतकिच्चं पच्चूसकाले कतकिच्चं, मज्झिमयामे पठमयामे कतकिच्चन्ति एवं पटिलोमक्कमेन सकलं रत्तिन्दिवं कतकिच्चं आवज्जितब्बं। एत्तकं पन पकतिचित्तस्सपि पाकटं होति, परिकम्मसमाधिचित्तस्स पन अतिपाकटमेव। सचे पनेत्थ किञ्चि न पाकटं होति, पुन पादकज्झानं समापज्जित्वा वुट्ठाय आवज्जितब्बं। एत्तकेन दीपे जलिते विय पाकटं होति । एवं पटिलोमक्कमेनेव दुतियदिवसेपि ततियचतुत्थपञ्चमदिवसेसुपि दसाहेपि अद्धमासेपि मासेपि संवच्छरेपि कतकिच्चं आवज्जितब्बं। एतेनेव उपायेन दस वस्सानि वीसति वस्सानीति याव इमस्मिं भवे अत्तनो पटिसन्धि, ताव आवज्जन्तेन पुरिमभवे चुतिक्खणे पवत्तं नामरूपं आवज्जितब्बं। पहोति हि पण्डितो भिक्खु पठमवारेनेव पटिसन्धिं उग्घाटेत्वा चुतिक्खणे नामरूपं आरम्मणं कातुं। यस्मा पन पुरिमभवे नामरूपं असेसं निरुद्धं, इध अञ्ञं उप्पन्नं, तस्मा तं ठानं आहुन्दरिकं अन्धतममिव होति सुदुद्दसं दुप्पञ्ञेन। तेनापि ‘‘न सक्कोमहं पटिसन्धिं उग्घाटेत्वा चुतिक्खणे नामरूपारम्मणं कातु’’न्ति धुरनिक्खेपो न कातब्बो। तदेव पन पादकज्झानं पुनप्पुनं समापज्जित्वा वुट्ठाय वुट्ठाय तं ठानं आवज्जितब्बं।  
एवं करोन्तो हि सेय्यथापि नाम बलवा पुरिसो कूटागारकण्णिकत्थाय महारुक्खं छिन्दन्तो साखापलासच्छेदनमत्तेनेव फरसुधाराय विपन्नाय महारुक्खं छिन्दितुं असक्कोन्तोपि धुरनिक्खेपं अकत्वाव कम्मारसालं गन्त्वा तिखिणं फरसुं कारापेत्वा पुन आगन्त्वा छिन्देय्य, पुन विपन्नाय च पुनपि तथेव कारेत्वा छिन्देय्य, सो एवं छिन्दन्तो छिन्नस्स छिन्नस्स पुन छेत्तब्बाभावतो अछिन्नस्स च छेदनतो नचिरस्सेव महारुक्खं पातेय्य, एवमेव पादकज्झाना वुट्ठाय पुब्बे आवज्जितं अनावज्जित्वा पटिसन्धिमेव आवज्जन्तो तं नचिरस्सेव पटिसन्धिं उग्घाटेत्वा चुतिक्खणे नामरूपं आरम्मणं करेय्याति। तत्थ पच्छिमनिसज्जतो पभुति याव पटिसन्धितो आरम्मणं कत्वा पवत्तं ञाणं पुब्बेनिवासञाणं नाम न होति, तं पन परिकम्मसमाधिञाणं नाम होति। ‘‘अतीतंसञाण’’न्ति पेतं एके वदन्ति । तं अतीतंसञाणस्स रूपावचरत्ता रूपावचरं सन्धाय वचनं न युज्जति। यदा पनस्स भिक्खुनो पटिसन्धिं अतिक्कम्म चुतिक्खणे पवत्तं नामरूपं आरम्मणं कत्वा मनोद्वारावज्जनं उप्पज्जित्वा पुब्बे वुत्तनयेन अप्पनाचित्तं उप्पज्जति, तदास्स तेन चित्तेन सम्पयुत्तं ञाणं पुब्बेनिवासानुस्सतिञाणं नाम। तेन ञाणेन सम्पयुत्ताय सतिया पुब्बेनिवासं अनुस्सरति।  
तत्थ सेय्यथिदन्ति आरद्धप्पकारदस्सनत्थे निपातो। तेनेव य्वायं पुब्बेनिवासो आरद्धो, तस्स पकारप्पभेदं दस्सेन्तो एकम्पि जातिन्तिआदिमाह। तत्थ एकम्पि जातिन्ति एकम्पि पटिसन्धिमूलं चुतिपरियोसानं एकभवपरियापन्नं खन्धसन्तानं। एस नयो द्वेपि जातियोतिआदीसु। अनेकेपि संवट्टकप्पेतिआदीसु पन परिहायमानो कप्पो संवट्टकप्पो तदा सब्बेसं ब्रह्मलोके सन्निपतनतो। वड्ढमानो कप्पो विवट्टकप्पो तदा ब्रह्मलोकतो सत्तानं विवट्टनतो। तत्थ संवट्टेन संवट्टट्ठायी गहितो होति तंमूलकत्ता। विवट्टेन च विवट्टट्ठायी। एवञ्हि सति ‘‘चत्तारिमानि, भिक्खवे, कप्पस्स असङ्ख्येय्यानि। कतमानि चत्तारि? यदा, भिक्खवे, कप्पो संवट्टति, तं न सुकरं सङ्खातुं। यदा, भिक्खवे, कप्पो संवट्टो तिट्ठति…पे॰… यदा, भिक्खवे, कप्पो विवट्टति…पे॰… यदा, भिक्खवे, कप्पो विवट्टो तिट्ठति, तं न सुकरं सङ्खातु’’न्ति (अ॰ नि॰ ४.१५६) वुत्तानि चत्तारि असङ्खेय्यानि परिग्गहितानि होन्ति।  
तत्थ तयो संवट्टा – तेजोसंवट्टो, आपोसंवट्टो, वायोसंवट्टोति। तिस्सो संवट्टसीमा – आभस्सरा, सुभकिण्हा, वेहप्फलाति। यदा कप्पो तेजेन संवट्टति, आभस्सरतो हेट्ठा अग्गिना डय्हति। यदा आपेन संवट्टति, सुभकिण्हतो हेट्ठा उदकेन विलीयति। यदा वायुना संवट्टति, वेहप्फलतो हेट्ठा वातेन विद्धंसीयति। वित्थारतो पन सदापि एकं बुद्धक्खेत्तं विनस्सति। बुद्धक्खेत्तं नाम तिविधं होति – जातिक्खेत्तं, आणाक्खेत्तं, विसयक्खेत्तञ्च। तत्थ जातिक्खेत्तं दससहस्सचक्कवाळपरियन्तं होति, यं तथागतस्स पटिसन्धिगहणादीसु कम्पति। आणाक्खेत्तं कोटिसतसहस्सचक्कवाळपरियन्तं, यत्थ रतनपरित्तं, खन्धपरित्तं, धजग्गपरित्तं, आटानाटियपरित्तं , मोरपरित्तन्ति इमेसं परित्तानं आनुभावो वत्तति। विसयक्खेत्तं अनन्तमपरिमाणं, यं ‘‘यावता वा पन आकङ्खेय्या’’ति (अ॰ नि॰ ३.८१) वुत्तं। तत्थ यं यं तथागतो आकङ्खति, तं तं जानाति। एवमेतेसु तीसु बुद्धक्खेत्तेसु एकं आणाक्खेत्तं विनस्सति, तस्मिं पन विनस्सन्ते जातिक्खेत्तं विनट्ठमेव होति, विनस्सन्तञ्च एकतोव विनस्सति, सण्ठहन्तञ्च एकतोव सण्ठहति।  
तस्सेवं विनासो च सण्ठहनञ्च वेदितब्बं – यस्मिं समये कप्पो अग्गिना नस्सति, आदितोव कप्पविनासकमहामेघो वुट्ठहित्वा कोटिसतसहस्सचक्कवाळे एकं महावस्सं वस्सति। मनुस्सा तुट्ठा सब्बबीजानि नीहरित्वा वपन्ति। सस्सेसु पन गोखायितकमत्तेसु जातेसु गद्रभरवं रवन्तो एकबिन्दुमत्तम्पि न वस्सति, तदा पच्छिन्नं पच्छिन्नमेव वस्सं होति। वस्सूपजीविनो सत्ता कमेन ब्रह्मलोके निब्बत्तन्ति, पुप्फफलूपजीविनियो च देवता। एवं दीघे अद्धाने वीतिवत्ते तत्थ तत्थ उदकं परिक्खयं गच्छति। अथानुक्कमेन मच्छकच्छपापि कालं कत्वा ब्रह्मलोके निब्बत्तन्ति, नेरयिकसत्तापि। तत्थ ‘‘नेरयिका सत्तमसूरियपातुभावे विनस्सन्ती’’ति एके। झानं विना नत्थि ब्रह्मलोके निब्बत्ति, एतेसञ्च केचि दुब्भिक्खपीळिता, केचि अभब्बा झानाधिगमाय, ते कथं तत्थ निब्बत्तन्तीति? देवलोके पटिलद्धज्झानवसेन। तदा हि ‘‘वस्ससतसहस्सस्स अच्चयेन कप्पवुट्ठानं भविस्सती’’ति लोकब्यूहा नाम कामावचरदेवा मुत्तसिरा विकिण्णकेसा रुदमुखा अस्सूनि हत्थेहि पुञ्छमाना रत्तवत्थनिवत्था अतिविय विरूपवेसधारिनो हुत्वा मनुस्सपथे विचरन्ता एवं आरोचेन्ति – ‘‘मारिसा, मारिसा, इतो वस्ससतसहस्सस्स अच्चयेन कप्पवुट्ठानं भविस्सति, अयं लोको विनस्सिस्सति, महासमुद्दोपि उस्सुस्सिस्सति, अयञ्च महापथवी सिनेरु च पब्बतराजा उद्दय्हिस्सन्ति विनस्सिस्सन्ति, याव ब्रह्मलोका लोकविनासो भविस्सति। मेत्तं, मारिसा, भावेथ। करुणं… मुदितं… उपेक्खं, मारिसा, भावेथ। मातरं उपट्ठहथ, पितरं उपट्ठहथ, कुले जेट्ठापचायिनो होथा’’ति। तेसं वचनं सुत्वा येभुय्येन मनुस्सा च भुम्मा देवा च संवेगजाता अञ्ञमञ्ञं मुदुचित्ता हुत्वा मेत्तादीनि पुञ्ञानि करित्वा देवलोके निब्बत्तन्ति। तत्थ दिब्बसुधाभोजनं भुञ्जित्वा वायोकसिणे परिकम्मं कत्वा झानं पटिलभन्ति। तदञ्ञे पन अपरपरियवेदनीयेन कम्मेन देवलोके निब्बत्तन्ति। अपरपरियवेदनीयकम्मरहितो हि संसारे संसरन्तो नाम सत्तो नत्थि। तेपि तत्थ तथेव झानं पटिलभन्ति। एवं देवलोके पटिलद्धज्झानवसेन सब्बेपि ब्रह्मलोके निब्बत्तन्तीति।  
वस्सूपच्छेदतो पन उद्धं दीघस्स अद्धुनो अच्चयेन दुतियो सूरियो पातुभवति, तस्मिं पातुभूते नेव रत्तिपरिच्छेदो, न दिवापरिच्छेदो पञ्ञायति। एको सूरियो उदेति, एको अत्थं गच्छति, अविच्छिन्नसूरियसन्तापोव लोको होति। यथा च पकतिसूरिये सूरियदेवपुत्तो होति, एवं कप्पविनासकसूरिये नत्थि। तत्थ पकतिसूरिये वत्तमाने आकासे वलाहकापि धूमसिखापि चरन्ति। कप्पविनासकसूरिये वत्तमाने विगतधूमवलाहकं आदासमण्डलं विय निम्मलं नभं होति। ठपेत्वा पञ्च महानदियो सेसकुन्नदीआदीसु उदकं सुस्सति।  
ततोपि दीघस्स अद्धुनो अच्चयेन ततियो सूरियो पातुभवति, यस्स पातुभावा महानदियोपि सुस्सन्ति।  
ततोपि दीघस्स अद्धुनो अच्चयेन चतुत्थो सूरियो पातुभवति, यस्स पातुभावा हिमवति महानदीनं पभवा – ‘‘सीहपपातनो, हंसपातनो, कण्णमुण्डको, रथकारदहो, अनोतत्तदहो, छद्दन्तदहो, कुणालदहो’’ति इमे सत्त महासरा सुस्सन्ति।  
ततोपि दीघस्स अद्धुनो अच्चयेन पञ्चमो सूरियो पातुभवति, यस्स पातुभावा अनुपुब्बेन महासमुद्दे अङ्गुलिपब्बतेमनमत्तम्पि उदकं न सण्ठाति।  
ततोपि दीघस्स अद्धुनो अच्चयेन छट्ठो सूरियो पातुभवति, यस्स पातुभावा सकलचक्कवाळं एकधूमं होति परियादिन्नसिनेहं धूमेन। यथा चिदं, एवं कोटिसतसहस्सचक्कवाळानिपि।  
ततोपि दीघस्स अद्धुनो अच्चयेन सत्तमो सूरियो पातुभवति, यस्स पातुभावा सकलचक्कवाळं एकजालं होति सद्धिं कोटिसतसहस्सचक्कवाळेहि। योजनसतिकादिभेदानि सिनेरुकूटानिपि पलुज्जित्वा आकासेयेव अन्तरधायन्ति। सा अग्गिजाला उट्ठहित्वा चातुमहाराजिके गण्हाति। तत्थ कनकविमानरतनविमानमणिविमानानि झापेत्वा तावतिंसभवनं गण्हाति। एतेनेव उपायेन याव पठमज्झानभूमिं गण्हाति। तत्थ तयोपि। ब्रह्मलोके झापेत्वा आभस्सरे आहच्च तिट्ठति। सा याव अणुमत्तम्पि सङ्खारगतं अत्थि, ताव न निब्बायति। सब्बसङ्खारपरिक्खया पन सप्पितेलझापनग्गिसिखा विय छारिकम्पि अनवसेसेत्वा निब्बायति। हेट्ठाआकासेन सह उपरिआकासो एको होति महन्धकारो।  
अथ दीघस्स अद्धुनो अच्चयेन महामेघो उट्ठहित्वा पठमं सुखुमं सुखुमं वस्सति। अनुपुब्बेन कुमुदनाळयट्ठिमुसलतालक्खन्धादिप्पमाणाहि धाराहि वस्सन्तो कोटिसतसहस्सचक्कवाळेसु सब्बं दड्ढट्ठानं पूरेत्वा अन्तरधायति। तं उदकं हेट्ठा च तिरियञ्च वातो समुट्ठहित्वा घनं करोति परिवटुमं पदुमिनिपत्ते उदकबिन्दुसदिसं। कथं ताव महन्तं उदकरासिं घनं करोतीति चे? विवरसम्पदानतो। तं हिस्स तहिं तहिं विवरं देति। तं एवं वातेन सम्पिण्डियमानं घनं करियमानं परिक्खयमानं अनुपुब्बेन हेट्ठा ओतरति। ओतिण्णे ओतिण्णे उदके ब्रह्मलोकट्ठाने ब्रह्मलोका, उपरि चतुकामावचरदेवलोकट्ठाने च देवलोका पातुभवन्ति। पुरिमपथविट्ठानं ओतिण्णे पन बलववाता उप्पज्जन्ति। ते तं पिहितद्वारे धमकरणे ठितउदकमिव निरुस्सासं कत्वा रुम्भन्ति। मधुरोदकं परिक्खयं गच्छमानं उपरि रसपथविं समुट्ठापेति। सा वण्णसम्पन्ना चेव होति गन्धरससम्पन्ना च निरुदकपायासस्स उपरि पटलं विय। तदा च आभस्सरब्रह्मलोके पठमतराभिनिब्बत्ता सत्ता आयुक्खया वा पुञ्ञक्खया वा ततो चवित्वा इधूपपज्जन्ति। ते होन्ति सयंपभा अन्तलिक्खचरा। ते अग्गञ्ञसुत्ते (दी॰ नि॰ ३.१२०) वुत्तनयेन तं रसपथविं सायित्वा तण्हाभिभूता आलुप्पकारकं परिभुञ्जितुं उपक्कमन्ति।  
अथ तेसं सयंपभा अन्तरधायति, अन्धकारो होति। ते अन्धकारं दिस्वा भायन्ति। ततो नेसं भयं नासेत्वा सूरभावं जनयन्तं परिपुण्णपञ्ञासयोजनं सूरियमण्डलं पातुभवति। ते तं दिस्वा ‘‘आलोकं पटिलभिम्हा’’ति हट्ठतुट्ठा हुत्वा ‘‘अम्हाकं भीतानं भयं नासेत्वा सूरभावं जनयन्तो उट्ठितो, तस्मा सूरियो होतू’’ति सूरियोत्वेवस्स नामं करोन्ति। अथ सूरिये दिवसं आलोकं कत्वा अत्थङ्गते ‘‘यम्पि आलोकं लभिम्ह, सोपि नो नट्ठो’’ति पुन भीता होन्ति, तेसं एवं होति ‘‘साधु वतस्स सचे अञ्ञं आलोकं लभेय्यामा’’ति। तेसं चित्तं ञत्वा विय एकूनपञ्ञासयोजनं चन्दमण्डलं पातुभवति। ते तं दिस्वा भिय्योसोमत्ताय हट्ठतुट्ठा हुत्वा ‘‘अम्हाकं छन्दं ञत्वा विय उट्ठितो, तस्मा चन्दो होतू’’ति चन्दोत्वेवस्स नामं करोन्ति।  
एवं चन्दिमसूरियेसु पातुभूतेसु नक्खत्तानि तारकरूपानि पातुभवन्ति। ततो पभुति रत्तिन्दिवा पञ्ञायन्ति अनुक्कमेन च मासद्धमासउतुसंवच्छरा। चन्दिमसूरियानं पन पातुभूतदिवसेयेव सिनेरुचक्कवाळहिमवन्तपब्बता पातुभवन्ति । ते च खो अपुब्बं अचरिमं फग्गुणपुण्णमदिवसेयेव पातुभवन्ति। कथं? यथा नाम कङ्गुभत्ते पच्चमाने एकप्पहारेनेव पुब्बुळका उट्ठहन्ति, एके पदेसा थूपथूपा होन्ति, एके निन्ननिन्ना एके समसमा, एवमेवं थूपथूपट्ठाने पब्बता होन्ति निन्ननिन्नट्ठाने समुद्दा समसमट्ठाने दीपाति।  
अथ तेसं सत्तानं रसपथविं परिभुञ्जन्तानं कमेन एकच्चे वण्णवन्तो, एकच्चे दुब्बण्णा होन्ति। तत्थ वण्णवन्तो दुब्बण्णे अतिमञ्ञन्ति। तेसं अतिमानपच्चया सा रसपथवी अन्तरधायति, भूमिपप्पटको पातुभवति। अथ तेसं तेनेव नयेन सोपि अन्तरधायति, पदालता पातुभवति। तेनेव नयेन सापि अन्तरधायति, अकट्ठपाको सालि पातुभवति अकणो अथुसो सुद्धो सुगन्धा तण्डुलप्फलो। ततो नेसं भाजनानि उप्पज्जन्ति। ते सालिं भाजने ठपेत्वा पासाणपिट्ठियं ठपेन्ति। सयमेव जालासिखा उट्ठहित्वा तं पचति। सो होति ओदनो सुमनजातिपुप्फसदिसो। न तस्स सूपेन वा ब्यञ्जनेन वा करणीयं अत्थि, यं यं रसं भुञ्जितुकामा होन्ति, तं तं रसोव होति। तेसं तं ओळारिकं आहारं आहरयतं ततो पभुति मुत्तकरीसं सञ्जायति। अथ नेसं तस्स निक्खमनत्थाय वणमुखानि पभिज्जन्ति । पुरिसस्स पुरिसभावो, इत्थिया इत्थिभावो पातुभवति। तत्र सुदं इत्थी पुरिसं, पुरिसो च इत्थिं अतिवेलं उपनिज्झायति। तेसं अतिवेलं उपनिज्झायनपच्चया कामपरिळाहो उप्पज्जति। ततो मेथुनं धम्मं पटिसेवन्ति। ते असद्धम्मपटिसेवनपच्चया विञ्ञूहि गरहियमाना विहेठियमाना तस्स असद्धम्मस्स पटिच्छादनहेतु अगारानि करोन्ति। ते अगारं अज्झावसमाना अनुक्कमेन अञ्ञतरस्स अलसजातिकस्स सत्तस्स दिट्ठानुगतिं आपज्जन्ता सन्निधिं करोन्ति। ततो पभुति कणोपि थुसोपि तण्डुलं परियोनन्धति, लायितट्ठानम्पि न पटिविरूहति। ते सन्निपतित्वा अनुत्थुनन्ति ‘‘पापका वत भो धम्मा सत्तेसु पातुभूता, मयञ्हि पुब्बे मनोमया अहुम्हा’’ति अग्गञ्ञसुत्ते (दी॰ नि॰ ३.१२८) वुत्तनयेन वित्थारेतब्बं। ततो मरियादं ठपेन्ति।  
अथ अञ्ञतरो सत्तो अञ्ञस्स भागं अदिन्नं आदियति। तं द्विक्खत्तुं परिभासित्वा ततियवारे पाणिलेड्डुदण्डेहि पहरन्ति। ते एवं अदिन्नादानगरहमुसावाददण्डादानेसु उप्पन्नेसु सन्निपतित्वा चिन्तयन्ति ‘‘यंनून मयं एकं सत्तं सम्मन्नेय्याम, यो नो सम्मा खीयितब्बं खीयेय्य, गरहितब्बं गरहेय्य, पब्बाजेतब्बं पब्बाजेय्य। मयं पनस्स सालीनं भागं अनुपदस्सामा’’ति। एवं कतसन्निट्ठानेसु पन सत्तेसु इमस्मिं ताव कप्पे अयमेव भगवा बोधिसत्तभूतो तेन समयेन तेसु सत्तेसु अभिरूपतरो च दस्सनीयतरो च महेसक्खतरो च बुद्धिसम्पन्नो पटिबलो निग्गहपग्गहं कातुं। ते तं उपसङ्कमित्वा याचित्वा सम्मन्निंसु। सो ‘‘तेन महाजनेन सम्मतोति महासम्मतो, खेत्तानं अधिपतीति खत्तियो, धम्मेन समेन परे रञ्जेतीति राजा’’ति तीहि नामेहि पञ्ञायित्थ। यञ्हि लोके अच्छरियट्ठानं, बोधिसत्तोव तत्थ आदिपुरिसोति। एवं बोधिसत्तं आदिं कत्वा खत्तियमण्डले सण्ठिते अनुपुब्बेन ब्राह्मणादयोपि वण्णा सण्ठहिंसु। तत्थ कप्पविनासकमहामेघतो याव जालूपच्छेदो, इदमेकमसङ्खेय्यं संवट्टोति वुच्चति। कप्पविनासकजालूपच्छेदतो याव कोटिसतसहस्सचक्कवाळपरिपूरको सम्पत्तिमहामेघो, इदं दुतियमसङ्खेय्यं संवट्टट्ठायीति वुच्चति। सम्पत्तिमहामेघतो याव चन्दिमसूरियपातुभावो, इदं ततियमसङ्खेय्यं विवट्टोति वुच्चति। चन्दिमसूरियपातुभावतो याव पुन कप्पविनासकमहामेघो, इदं चतुत्थमसङ्खेय्यं विवट्टट्ठायीति वुच्चति। इमानि चत्तारि असङ्खेय्यानि एको महाकप्पो होति। एवं ताव अग्गिना विनासो च सण्ठहनञ्च वेदितब्बं।  
यस्मिं पन समये कप्पो उदकेन नस्सति, आदितोव कप्पविनासकमहामेघो उट्ठहित्वाति पुब्बे वुत्तनयेनेव वित्थारेतब्बं। अयं पन विसेसो – यथा तत्थ दुतियो सूरियो, एवमिध कप्पविनासको खारूदकमहामेघो उट्ठाति। सो आदितो सुखुमं सुखुमं वस्सन्तो अनुक्कमेन महाधाराहि कोटिसतसहस्सचक्कवाळानं पूरेन्तो वस्सति। खारूदकेन फुट्ठफुट्ठा पथवीपब्बतादयो विलीयन्ति। उदकं समन्ततो वातेहि धारीयति। पथवितो याव दुतियज्झानभूमिं उदकं गण्हाति, तत्थ तयोपि ब्रह्मलोके विलीयापेत्वा सुभकिण्हे आहच्च तिट्ठति। तं याव अणुमत्तम्पि सङ्खारगतं अत्थि, ताव न वूपसम्मति।  
उदकानुगतं पन सब्बसङ्खारगतं अभिभवित्वा सहसा वूपसम्मति, अन्तरधानं गच्छति। हेट्ठाआकासेन सह उपरिआकासो एको होति महन्धकारोति सब्बं वुत्तसदिसं। केवलं पनिध आभस्सरब्रह्मलोकं आदिं कत्वा लोको पातुभवति। सुभकिण्हतो च चवित्वा आभस्सरट्ठानादीसु सत्ता निब्बत्तन्ति। तत्थ कप्पविनासकमहामेघतो याव कप्पविनासकखारूदकूपच्छेदो, इदमेकं असङ्खेय्यं। उदकूपच्छेदतो याव सम्पत्तिमहामेघो, इदं दुतियमसङ्खेय्यं। सम्पत्तिमहामेघतो…पे॰… इमानि चत्तारि असङ्खेय्यानि एको महाकप्पो होति। एवं उदकेन विनासो च सण्ठहनञ्च वेदितब्बं।  
यस्मिं पन समये कप्पो वातेन विनस्सति, आदितोव कप्पविनासकमहामेघो वुट्ठहित्वाति पुब्बे वुत्तनयेनेव वित्थारेतब्बं। अयं पन विसेसो – यथा तत्थ दुतियसूरियो, एवमिध कप्पविनासनत्थं वातो समुट्ठाति। सो पठमं थूलरजं उट्ठापेति, ततो सण्हरजं सुखुमवालिकं थूलवालिकं सक्खरपासाणादयोति याव कूटागारमत्ते पासाणे विसमट्ठाने ठितमहारुक्खे च उट्ठापेति। ते पथवितो नभमुग्गता न पुन पतन्ति, तत्थेव चुण्णविचुण्णा हुत्वा अभावं गच्छन्ति। अथानुक्कमेन हेट्ठामहापथविया वातो समुट्ठहित्वा पथविं परिवत्तेत्वा उद्धं मूलं कत्वा आकासे खिपति। योजनसतप्पमाणा पथविप्पदेसा द्वियोजनतियोजनचतुयोजनपञ्चयोजनसतप्पमाणापि भिज्जित्वा वातवेगुक्खित्ता आकासेयेव चुण्णविचुण्णा हुत्वा अभावं गच्छन्ति। चक्कवाळपब्बतम्पि सिनेरुपब्बतम्पि वातो उक्खिपित्वा आकासे खिपति। ते अञ्ञमञ्ञं अभिहन्त्वा चुण्णविचुण्णा हुत्वा विनस्सन्ति। एतेनेव उपायेन भूमट्ठकविमानानि च आकासट्ठकविमानानि च विनासेन्तो छ कामावचरदेवलोके विनासेत्वा कोटिसतसहस्सचक्कवाळानि विनासेति। तत्थ चक्कवाळा चक्कवाळेहि, हिमवन्ता हिमवन्तेहि, सिनेरू सिनेरूहि अञ्ञमञ्ञं समागन्त्वा चुण्णविचुण्णा हुत्वा विनस्सन्ति। पथवितो याव ततियज्झानभूमिं वातो गण्हाति, तत्थ तयो ब्रह्मलोके विनासेत्वा वेहप्फले आहच्च तिट्ठति। एवं सब्बसङ्खारगतं विनासेत्वा सयम्पि विनस्सति। हेट्ठाआकासेन सह उपरिआकासो एको होति महन्धकारोति सब्बं वुत्तसदिसं। इध पन सुभकिण्हब्रह्मलोकं आदिं कत्वा लोको पातुभवति। वेहप्फलतो च चवित्वा सुभकिण्हट्ठानादीसु सत्ता निब्बत्तन्ति। तत्थ कप्पविनासकमहामेघतो याव कप्पविनासकवातूपच्छेदो, इदमेकं असङ्खेय्यं। वातूपच्छेदतो याव सम्पत्तिमहामेघो, इदं दुतियमसङ्खेय्यं…पे॰… इमानि चत्तारि असङ्खेय्यानि एको महाकप्पो होति। एवं वातेन विनासो च सण्ठहनञ्च वेदितब्बं।  
किं कारणा एवं लोको विनस्सति? अकुसलमूलकारणा। अकुसलमूलेसु हि उस्सन्नेसु एवं लोको विनस्सति। सो च खो रागे उस्सन्नतरे अग्गिना विनस्सति, दोसे उस्सन्नतरे उदकेन विनस्सति। केचि पन ‘‘दोसे उस्सन्नतरे अग्गिना, रागे उदकेना’’ति वदन्ति। मोहे उस्सन्नतरे वातेन विनस्सति। एवं विनस्सन्तोपि च निरन्तरमेव सत्त वारे अग्गिना नस्सति, अट्ठमे वारे उदकेन। पुन सत्त वारे अग्गिना, अट्ठमे वारे उदकेनाति एवं अट्ठमे अट्ठमे वारे विनस्सन्तो सत्तक्खत्तुं उदकेन विनस्सित्वा पुन सत्त वारे अग्गिना नस्सति। एत्तावता तेसट्ठि कप्पा अतीता होन्ति। एत्थन्तरे उदकेन नस्सनवारं सम्पत्तम्पि पटिबाहित्वा लद्धोकासो वातो परिपुण्णचतुसट्ठिकप्पायुके सुभकिण्हे विद्धंसेन्तो लोकं विनासेति।  
पुब्बेनिवासं अनुस्सरन्तोपि च कप्पानुस्सरणको भिक्खु एतेसु कप्पेसु अनेकेपि संवट्टकप्पे अनेकेपि विवट्टकप्पे अनेकेपि संवट्टविवट्टकप्पे अनुस्सरति। संवट्टकप्पे विवट्टकप्पेति च कप्पस्स अड्ढं गहेत्वा वुत्तं। संवट्टविवट्टकप्पेति सकलकप्पं गहेत्वा वुत्तं। कथं अनुस्सरतीति चे? अमुत्रासिन्तिआदिना नयेन। तत्थ अमुत्रासिन्ति अमुम्हि संवट्टकप्पे अहं अमुम्हि भवे वा योनिया वा गतिया वा विञ्ञाणट्ठितिया वा सत्तावासे वा सत्तनिकाये वा आसिं। एवंनामोति तिस्सो वा फुस्सो वा। एवंगोत्तोति कच्चानो वा कस्सपो वा। इदमस्स अतीतभवे अत्तनो नामगोत्तानुस्सरणवसेन वुत्तं। सचे पन तस्मिं काले अत्तनो वण्णसम्पत्तिं वा लूखपणीतजीविकभावं वा सुखदुक्खबहुलतं वा अप्पायुकदीघायुकभावं वा अनुस्सरितुकामो होति, तम्पि अनुस्सरतियेव। तेनाह ‘‘एवंवण्णो…पे॰… एवमायुपरियन्तो’’ति। तत्थ एवंवण्णोति ओदातो वा सामो वा। एवमाहारोति सालिमंसोदनाहारो वा पवत्तफलभोजनो वा। एवंसुखदुक्खप्पटिसंवेदीति अनेकप्पकारेन कायिकचेतसिकानं सामिसनिरामिसादिप्पभेदानं वा सुखदुक्खानं पटिसंवेदी। एवमायुपरियन्तोति एवं वस्ससतपरिमाणायुपरियन्तो वा चतुरासीतिकप्पसतसहस्सायुपरियन्तो वा।  
सो ततो चुतो अमुत्र उदपादिन्ति सो अहं ततो भवतो योनितो गतितो विञ्ञाणट्ठितितो सत्तावासतो सत्तनिकायतो वा चुतो पुन अमुकस्मिं नाम भवे योनिया गतिया विञ्ञाणट्ठितिया सत्तावासे सत्तनिकाये वा उदपादिं। तत्रापासिन्ति अथ तत्रापि भवे योनिया गतिया विञ्ञाणट्ठितिया सत्तावासे सत्तनिकाये वा पुन अहोसिं। एवंनामोतिआदि वुत्तनयमेव। अपिच यस्मा अमुत्रासिन्ति इदं अनुपुब्बेन आरोहन्तस्स यावतिच्छकं (विसुद्धि॰ २.४१०) अनुस्सरणं, सो ततो चुतोति पटिनिवत्तन्तस्स पच्चवेक्खणं, तस्मा इधूपपन्नोति इमिस्सा इधूपपत्तिया अनन्तरमेवस्स उपपत्तिट्ठानं सन्धाय अमुत्र उदपादिन्ति इदं वुत्तन्ति वेदितब्बं। तत्रापासिन्ति एवमादि पनस्स तत्र इमिस्सा उपपत्तिया अनन्तरे उपपत्तिट्ठाने नामगोत्तादीनं अनुस्सरणदस्सनत्थं वुत्तं। सो ततो चुतो इधूपपन्नोति स्वाहं ततो अनन्तरूपपत्तिट्ठानतो चुतो इध अमुकस्मिं नाम खत्तियकुले वा ब्राह्मणकुले वा निब्बत्तोति। इतीति एवं। साकारं सउद्देसन्ति नामगोत्तवसेन सउद्देसं, वण्णादिवसेन साकारं। नामगोत्तेन हि सत्तो तिस्सो फुस्सो कस्सपोति उद्दिसीयति, वण्णादीहि सामो ओदातोति नानत्ततो पञ्ञायति। तस्मा नामगोत्तं उद्देसो, इतरे आकाराति।  
पुब्बेनिवासानुस्सतिञाणनिद्देसवण्णना निट्ठिता।  
५४. दिब्बचक्खुञाणनिद्देसवण्णना  
१०६. दिब्बचक्खुञाणनिद्देसे आलोकसञ्ञं मनसि करोतीति दिवा वा रत्तिं वा सूरियजोतिचन्दमणिआलोकं आलोकोति मनसि करोति। एवं मनसिकरोन्तो च आलोकोति सञ्ञं मनसि पवत्तनतो ‘‘आलोकसञ्ञं मनसि करोती’’ति वुच्चति। दिवासञ्ञं अधिट्ठातीति एवं आलोकसञ्ञं मनसिकरित्वा दिवाति सञ्ञं ठपेति। यथा दिवा तथा रत्तिन्ति यथा दिवा आलोको दिट्ठो, तथेव रत्तिम्पि मनसि करोति। यथा रत्तिं तथा दिवाति यथा रत्तिं आलोको दिट्ठो, तथेव दिवापि मनसि करोति। इति विवटेन चेतसाति एवं अपिहितेन चित्तेन। अपरियोनद्धेनाति समन्ततो अनद्धेन। सप्पभासं चित्तं भावेतीति सओभासं चित्तं वड्ढेति। एतेन दिब्बचक्खुस्स परिकम्मालोकारम्मणं चित्तं कथितं। आलोककसिणारम्मणं चतुत्थज्झानमेव वा सन्धाय वुत्तं। तस्सेवं भावयतो ओभासजातं चित्तं होति विगतन्धकारावरणं। तेन हि दिब्बचक्खुं उप्पादेतुकामेन आदिकम्मिकेन कुलपुत्तेन इमिस्सायेव पाळिया अनुसारेन कसिणारम्मणं अभिञ्ञापादकज्झानं सब्बाकारेन अभिनीहारक्खमं कत्वा ‘‘तेजोकसिणं ओदातकसिणं आलोककसिण’’न्ति इमेसु तीसु कसिणेसु अञ्ञतरं आसन्नं कातब्बं, उपचारज्झानगोचरं कत्वा वड्ढेत्वा ठपेतब्बं, न तत्थ अप्पना उप्पादेतब्बाति अधिप्पायो। सचे हि उप्पादेति, पादकज्झाननिस्सयं होति, न परिकम्मनिस्सयं। इमेसु च पन तीसु आलोककसिणंयेव सेट्ठतरं, तदनुलोमेन पन इतरं कसिणद्वयम्पि वुत्तं। तस्मा आलोककसिणं इतरेसं वा अञ्ञतरं आरम्मणं कत्वा चत्तारि झानानि उप्पादेत्वा पुन उपचारभूमियंयेव ठत्वा कसिणं वड्ढेतब्बं। वड्ढितवड्ढितट्ठानस्स अन्तोयेव रूपगतं पस्सितब्बं। रूपगतं पस्सतो पनस्स तेन ब्यापारेन परिकम्मचित्तेन आलोकफरणं अकुब्बतो परिकम्मस्स वारो अतिक्कमति, ततो आलोको अन्तरधायति, तस्मिं अन्तरहिते रूपगतम्पि न दिस्सति। अथानेन पुनप्पुनं पादकज्झानमेव पविसित्वा ततो वुट्ठाय आलोको फरितब्बो। एवं अनुक्कमेन आलोको थामगतो होतीति। ‘‘एत्थ आलोको होतू’’ति यत्तकं ठानं परिच्छिन्दति, तत्थ आलोको तिट्ठतियेव। दिवसम्पि निसीदित्वा पस्सतो रूपदस्सनं होति। तत्थ यदा तस्स भिक्खुनो मंसचक्खुस्स अनापाथगतं अन्तोकुच्छिगतं हदयवत्थुनिस्सितं हेट्ठापथवीतलनिस्सितं तिरोकुट्टपब्बतपाकारगतं परचक्कवाळगतन्ति इदं रूपं ञाणचक्खुस्स आपाथं आगच्छति, मंसचक्खुना दिस्समानं विय होति, तदा दिब्बचक्खु उप्पन्नं होति। तदेव चेत्थ रूपदस्सनसमत्थं, न पुब्बभागचित्तानि।  
तत्रायं दिब्बचक्खुनो उप्पत्तिक्कमो – वुत्तप्पकारमेतं रूपमारम्मणं कत्वा मनोद्वारावज्जने उप्पज्जित्वा निरुद्धे तदेव रूपमारम्मणं कत्वा चत्तारि पञ्च वा जवनानि उप्पज्जन्तीति पुब्बे वुत्तनयेनेव वेदितब्बं। इदं पन ञाणं ‘‘सत्तानं चुतूपपाते ञाण’’न्तिपि ‘‘दिब्बचक्खुञाण’’न्तिपि वुच्चति। तं पनेतं पुथुज्जनस्स परिपन्थो होति। सो हि ‘‘यत्थ यत्थ आलोको होतू’’ति अधिट्ठाति, तं तं पथवीसमुद्दपब्बते विनिविज्झित्वापि एकालोकं होति। अथस्स तत्थ भयानकानि यक्खरक्खसादिरूपानि पस्सतो भयं उप्पज्जति। तेन चित्तविक्खेपं पत्वा झानविब्भन्तको होति। तस्मा रूपदस्सने अप्पमत्तेन भवितब्बं।  
सत्तानं चुतूपपातञाणायाति सत्तानं चुतिया च उपपाते च ञाणाय। येन ञाणेन सत्तानं चुति च उपपातो च ञायति, तदत्थं दिब्बचक्खुञाणत्थन्ति वुत्तं होति। दिब्बेन चक्खुनाति वुत्तत्थमेव। विसुद्धेनाति चुतूपपातदस्सनेन दिट्ठिविसुद्धिहेतुत्ता विसुद्धं। यो हि चुतिमत्तमेव पस्सति, न उपपातं, सो उच्छेददिट्ठिं गण्हाति। यो उपपातमेव पस्सति, न चुतिं, सो नवसत्तपातुभावदिट्ठिं गण्हाति। यो पन तदुभयं पस्सति, सो यस्मा दुविधम्पि तं दिट्ठिगतमतिवत्तति, तस्मास्स तं दस्सनं दिट्ठिविसुद्धिहेतु होति। उभयञ्चेतं बुद्धपुत्ता पस्सन्ति । तेन वुत्तं – ‘‘चुतूपपातदस्सनेन दिट्ठिविसुद्धिहेतुत्ता विसुद्ध’’न्ति। मनुस्सूपचारं अतिक्कमित्वा रूपदस्सनेन अतिक्कन्तमानुसकं, मानुसकं वा मंसचक्खुं अतिक्कन्तत्ता अतिक्कन्तमानुसकं। तेन दिब्बेन चक्खुना विसुद्धेन अतिक्कन्तमानुसकेन।  
सत्ते पस्सतीति मनुस्सानं मंसचक्खुना विय सत्ते ओलोकेति। चवमाने उपपज्जमानेति एत्थ चुतिक्खणे उपपत्तिक्खणे वा दिब्बचक्खुना दट्ठुं न सक्का, ये पन आसन्नचुतिका इदानि चविस्सन्ति। ते चवमाना। ये च गहितपटिसन्धिका सम्पतिनिब्बत्ता वा, ते उपपज्जमानाति अधिप्पेता। ते एवरूपे चवमाने च उपपज्जमाने च पस्सतीति दस्सेति। हीनेति मोहनिस्सन्दयुत्तत्ता हीनानं जातिकुलभोगादीनं वसेन हीळिते ओहीळिते ओञ्ञाते अवञ्ञाते। पणीतेति अमोहनिस्सन्दयुत्तत्ता तब्बिपरीते। सुवण्णेति अदोसनिस्सन्दयुत्तत्ता इट्ठकन्तमनापवण्णयुत्ते। दुब्बण्णेति दोसनिस्सन्दयुत्तत्ता अनिट्ठाकन्तामनापवण्णयुत्ते, अनभिरूपे विरूपेतिपि अत्थो। सुगतेति सुगतिगते, अलोभनिस्सन्दयुत्तत्ता वा अड्ढे महद्धने। दुग्गतेति दुग्गतिगते, लोभनिस्सन्दयुत्तत्ता वा दलिद्दे अप्पन्नपाने। यथाकम्मूपगेति यं यं कम्मं उपचितं, तेन तेन उपगते। तत्थ पुरिमेहि ‘‘चवमाने’’तिआदीहि दिब्बचक्खुकिच्चं वुत्तं, इमिना पन पदेन यथाकम्मूपगञाणकिच्चं।  
तस्स च ञाणस्स अयमुप्पत्तिक्कमो – इध भिक्खु हेट्ठानिरयाभिमुखं आलोकं वड्ढेत्वा नेरयिके सत्ते पस्सति महादुक्खमनुभवमाने, तं दस्सनं दिब्बचक्खुकिच्चमेव। सो एवं मनसि करोति ‘‘किं नु खो कम्मं कत्वा इमे सत्ता एतं दुक्खमनुभवन्ती’’ति। अथस्स ‘‘इदं नाम कत्वा’’ति तंकम्मारम्मणं ञाणमुप्पज्जति। तथा उपरिदेवलोकाभिमुखं आलोकं वड्ढेत्वा नन्दनवनमिस्सकवनफारुसकवनादीसु सत्ते पस्सति महासम्पत्तिं अनुभवमाने, तम्पि दस्सनं दिब्बचक्खुकिच्चमेव। सो एवं मनसि करोति ‘‘किं नु खो कम्मं कत्वा इमे सत्ता एतं सम्पत्तिं अनुभवन्ती’’ति। अथस्स ‘‘इदं नाम कत्वा’’ति तंकम्मारम्मणं ञाणमुप्पज्जति। इदं यथाकम्मूपगञाणं नाम। इमस्स विसुं परिकम्मं नाम नत्थि। यथा चिमस्स, एवं अनागतंसञाणस्सापि। दिब्बचक्खुपादकानेव हि इमानि दिब्बचक्खुना सहेव इज्झन्ति।  
इमे वत भोन्तोतिआदीसु इमेति दिब्बचक्खुना दिट्ठानं निदस्सनवचनं। वताति अनुलोमवचनत्थे निपातो। भोन्तोति भवन्तो। दुट्ठु चरितं, दुट्ठं वा चरितं किलेसपूतिकत्ताति दुच्चरितं, कायेन दुच्चरितं, कायतो वा उप्पन्नं दुच्चरितन्ति कायदुच्चरितं । इतरेसुपि एसेव नयो। समन्नागताति समङ्गीभूता। अरियानं उपवादकाति बुद्धपच्चेकबुद्धसावकानं अरियानं अन्तमसो गिहिसोतापन्नानम्पि अनत्थकामा हुत्वा अन्तिमवत्थुना वा गुणपरिधंसनेन वा उपवादका, अक्कोसका गरहकाति वुत्तं होति। तत्थ ‘‘नत्थि इमेसं समणधम्मो, अस्समणा एते’’ति वदन्तो अन्तिमवत्थुना उपवदति, ‘‘नत्थि इमेसं झानं वा विमोक्खो वा मग्गो वा फलं वा’’तिआदीनि वदन्तो गुणपरिधंसनेन उपवदतीति वेदितब्बो। सो च जानं वा उपवदेय्य अजानं वा, उभयथापि अरियूपवादोव होति। भारियं कम्मं आनन्तरियसदिसं सग्गावरणं मग्गावरणञ्च, सतेकिच्छं पन होति। तस्मा यो अरियं उपवदति, तेन गन्त्वा सचे अत्तना वुड्ढतरो होति, उक्कुटिकं निसीदित्वा ‘‘अहं आयस्मन्तं इदञ्चिदञ्च अवचं, तं मे खमाही’’ति खमापेतब्बो। सचे नवकतरो होति, वन्दित्वा उक्कुटिकं निसीदित्वा अञ्जलिं पग्गहेत्वा ‘‘अहं, भन्ते, तुम्हे इदञ्चिदञ्च अवचं, तं मे खमथा’’ति खमापेतब्बो। सचे दिसापक्कन्तो होति, सयं वा गन्त्वा सद्धिविहारिकादिके वा पेसेत्वा खमापेतब्बो। सचे नापि गन्तुं न पेसेतुं सक्का होति, ये तस्मिं विहारे भिक्खू वसन्ति, तेसं सन्तिकं गन्त्वा सचे नवकतरा होन्ति, उक्कुटिकं निसीदित्वा, सचे वुड्ढतरा, वुड्ढे वुत्तनयेनेव पटिपज्जित्वा ‘‘अहं, भन्ते, असुकं नाम आयस्मन्तं इदञ्चिदञ्च अवचं, खमतु मे सो आयस्मा’’ति वत्वा खमापेतब्बो। सम्मुखा अक्खमन्तेपि एतदेव कातब्बं। सचे एकचारिकभिक्खु होति, नेव तस्स वसनट्ठानं, न गतट्ठानं पञ्ञायति, एकस्स पण्डितस्स भिक्खुनो सन्तिकं गन्त्वा ‘‘अहं, भन्ते, असुकं नाम आयस्मन्तं इदञ्चिदञ्च अवचं, तं मे अनुस्सरतो विप्पटिसारो होति, किं करोमी’’ति वत्तब्बं। सो वक्खति ‘‘तुम्हे मा चिन्तयित्थ, थेरो तुम्हाकं खमति, चित्तं वूपसमेथा’’ति। तेनापि अरियस्स गतदिसाभिमुखेन अञ्जलिं पग्गहेत्वा ‘‘खमथा’’ति वत्तब्बं। यदि सो परिनिब्बुतो होति, परिनिब्बुतमञ्चट्ठानं गन्त्वा याव सिवथिकं गन्त्वापि खमापेतब्बं। एवं कते नेव सग्गावरणं, न मग्गावरणं होति, पाकतिकमेव होतीति।  
मिच्छादिट्ठिकाति विपरीतदस्सना। मिच्छादिट्ठिकम्मसमादानाति मिच्छादिट्ठिवसेन समादिन्ननानाविधकम्मा, ये च मिच्छादिट्ठिमूलकेसु कायकम्मादीसु अञ्ञेपि समादपेन्ति। एत्थ च वचीदुच्चरितग्गहणेनेव अरियूपवादे, मनोदुच्चरितग्गहणेन च मिच्छादिट्ठिया सङ्गहितायपि इमेसं द्विन्नं पुन वचनं महासावज्जभावदस्सनत्थन्ति वेदितब्बं। महासावज्जो हि अरियूपवादो आनन्तरियसदिसत्ता। वुत्तम्पि चेतं ‘‘सेय्यथापि, सारिपुत्त, भिक्खु सीलसम्पन्नो समाधिसम्पन्नो पञ्ञासम्पन्नो दिट्ठेव धम्मे अञ्ञं आराधेय्य, एवंसम्पदमिदं सारिपुत्त वदामि तं वाचं अप्पहाय तं चित्तं अप्पहाय तं दिट्ठिं अप्पटिनिस्सज्जित्वा यथाभतं निक्खित्तो, एवं निरये’’ति (म॰ नि॰ १.१४९)। मिच्छादिट्ठितो च महासावज्जतरं नाम अञ्ञं नत्थि। यथाह – ‘‘नाहं, भिक्खवे, अञ्ञं एकधम्मम्पि समनुपस्सामि, यं एवं महासावज्जं, यथयिदं, भिक्खवे, मिच्छादिट्ठि, मिच्छादिट्ठिपरमानि, भिक्खवे, वज्जानी’’ति (अ॰ नि॰ १.३१०)।  
कायस्स भेदाति उपादिन्नक्खन्धपरिच्चागा। परं मरणाति तदनन्तरं अभिनिब्बत्तिक्खन्धग्गहणे। अथ वा कायस्स भेदाति जीवितिन्द्रियस्सुपच्छेदा। परं मरणाति चुतिचित्ततो उद्धं। अपायन्ति एवमादि सब्बं निरयवेवचनमेव। निरयो हि सग्गमोक्खहेतुभूता पुञ्ञसम्मता अया अपेतत्ता, सुखानं वा आयस्स अभावा अपायो। दुक्खस्स गति पटिसरणन्ति दुग्गति, दोसबहुलताय वा दुट्ठेन कम्मुना निब्बत्ता गति दुग्गति। विवसा निपतन्ति तत्थ दुक्कटकारिनोति विनिपातो, विनस्सन्ता वा एत्थ पतन्ति सम्भिज्जमानङ्गपच्चङ्गातिपि विनिपातो। नत्थि एत्थ अस्सादसञ्ञितो अयोति निरयो।  
अथ वा अपायग्गहणेन तिरच्छानयोनिं दीपेति। तिरच्छानयोनि हि अपायो सुगतितो अपेतत्ता, न दुग्गति महेसक्खानं नागराजादीनं सम्भवतो। दुग्गतिग्गहणेन पेत्तिविसयं। सो हि अपायो चेव दुग्गति च सुगतितो अपेतत्ता दुक्खस्स च गतिभूतत्ता, न तु विनिपातो असुरसदिसं अविनिपतितत्ता। विनिपातग्गहणेन असुरकायं। सो हि यथावुत्तेन अत्थेन अपायो चेव दुग्गति च सब्बसमुस्सयेहि च विनिपतितत्ता विनिपातोति वुच्चति। निरयग्गहणेन अवीचिआदिमनेकप्पकारं निरयमेवाति। उपपन्नाति उपगता, तत्थ अभिनिब्बत्ताति अधिप्पायो। वुत्तविपरियायेन सुक्कपक्खो वेदितब्बो।  
अयं पन विसेसो – तत्थ सुगतिग्गहणेन मनुस्सगतिपि सङ्गय्हति, सग्गग्गहणेन देवगतियेव। तत्थ सुन्दरा गतीति सुगति। रूपादीहि विसयेहि सुट्ठु अग्गोति सग्गो। सो सब्बोपि लुज्जनपलुज्जनट्ठेन लोकोति अयं वचनत्थो। इति ‘‘दिब्बेन चक्खुना’’तिआदि सब्बं निगमनवचनं। एवं दिब्बेन चक्खुना पस्सतीति अयमेत्थ सङ्खेपत्थोति।  
दिब्बचक्खुञाणनिद्देसवण्णना निट्ठिता।  


## पञ्चञाणपकिण्णकं

इमेसु पञ्चसु ञाणेसु इद्धिविधञाणं परित्तमहग्गतअतीतानागतपच्चुप्पन्नअज्झत्तबहिद्धारम्मणवसेन सत्तसु आरम्मणेसु पवत्तति। सोतधातुविसुद्धिञाणं परित्तपच्चुप्पन्नअज्झत्तबहिद्धारम्मणवसेन चतूसु आरम्मणेसु पवत्तति। चेतोपरियञाणं परित्तमहग्गतअप्पमाणमग्गअतीतानागतपच्चुप्पन्नबहिद्धारम्मणवसेन अट्ठसु आरम्मणेसु पवत्तति। पुब्बेनिवासानुस्सतिञाणं  
परित्तमहग्गतअप्पमाणमग्गअतीतअज्झत्तबहिद्धानवत्तब्बारम्मणवसेन अट्ठसु आरम्मणेसु पवत्तति। दिब्बचक्खुञाणं परित्तपच्चुप्पन्नअज्झत्तबहिद्धारम्मणवसेन चतूसु आरम्मणेसु पवत्तति। यथाकम्मूपगञाणं परित्तमहग्गतअतीतअज्झत्तबहिद्धारम्मणवसेन पञ्चसु आरम्मणेसु पवत्तति। अनागतंसञाणं परित्तमहग्गतअप्पमाणमग्गअनागतअज्झत्तबहिद्धानवत्तब्बारम्मणवसेन अट्ठसु आरम्मणेसु पवत्ततीति।  
पञ्चञाणपकिण्णकं निट्ठितं।  
५५. आसवक्खयञाणनिद्देसवण्णना  
१०७. आसवक्खयञाणनिद्देसे अनञ्ञातञ्ञस्सामीतिन्द्रियादीनि वुत्तत्थानि। कति ठानानि गच्छतीति एकेकस्स उप्पत्तिट्ठाननियमनत्थं पुच्छा। एकं ठानं गच्छतीति एकस्मिं ठाने उप्पज्जतीति वुत्तं होति। उप्पत्तिओकासट्ठानञ्हि तिट्ठति एत्थाति ठानन्ति वुच्चति। छ ठानानीति छ मग्गफलक्खणे। इन्द्रियानं अनञ्ञातञ्ञस्सामीतिन्द्रियादीसु तीसु एकेकमेव अधिकं होतीति दस्सनत्थं सद्धिन्द्रियं अधिमोक्खपरिवारं होतीतिआदि वुत्तं। यथा ‘‘सद्धिन्द्रियस्स अधिमोक्खट्ठो’’तिआदीसु (पटि॰ म॰ १.१२) अधिमोक्खादयो सद्धिन्द्रियादीनं किच्चवसेन वुत्ता, एवमिधापि ‘‘अधिमोक्खपरिवारं होती’’ति सद्धिन्द्रियं अधिमोक्खत्थेन परिवारं होतीति वुत्तं होति। एस नयो सेसेसुपि। परिवारन्ति च लिङ्गविपल्लासो कतो। पञ्ञिन्द्रियन्ति अनञ्ञातञ्ञस्सामीतिन्द्रियमेव पजाननसभावदस्सनत्थं विसुं कत्वा वुत्तं। अभिधम्मेपि (विभ॰ २१९) हि पञ्ञाय किच्चविसेसदस्सनत्थं मग्गक्खणे च फलक्खणे च एकाव पञ्ञा अट्ठधा विभत्ता। अभिसन्दनपरिवारन्ति न्हानियचुण्णानं उदकं विय चित्तचेतसिकानं सिनेहनकिच्चेन परिवारं होति। इदं सोमनस्ससम्पयुत्तमग्गवसेनेव वुत्तं। उपेक्खासम्पयुत्तमग्गे पन सोमनस्सिन्द्रियट्ठाने उपेक्खिन्द्रियं दट्ठब्बं। तं पन सम्पयुत्तानं नातिउपब्रूहनपरिवारन्ति गहेतब्बं। पवत्तसन्तताधिपतेय्यपरिवारन्ति पवत्ता सन्तति पवत्तसन्तति, वत्तमानसन्तानन्ति अत्थो। अधिपतिभावो आधिपतेय्यं, पवत्तसन्ततिया आधिपतेय्यं पवत्तसन्तताधिपतेय्यं। वत्तमानजीवितिन्द्रियस्स उपरिपवत्तिया च पच्चयत्ता पुब्बापरवसेन पवत्तसन्ततिया अधिपतिभावेन अनञ्ञातञ्ञस्सामीतिन्द्रियस्स परिवारं होति।  
सोतापत्तिमग्गक्खणे जाता धम्मातिआदि सब्बेसं मग्गसम्पयुत्तकानं वण्णभणनत्थं वुत्तं। तत्थ मग्गक्खणे जाताति मग्गसमुट्ठिता एव, न अञ्ञे। यस्मा पन मग्गसमुट्ठितम्पि रूपं कुसलादिनामं न लभति, तस्मा तं अपनेन्तो ठपेत्वा चित्तसमुट्ठानं रूपन्ति आह। सब्बेव हि ते धम्मा कुच्छितानं सलनादीहि अत्थेहि कुसला। ते आरम्मणं कत्वा पवत्तमाना नत्थि एतेसं आसवाति अनासवा। वट्टमूलं छिन्दन्ता निब्बानं आरम्मणं कत्वा वट्टतो निय्यन्तीति निय्यानिका। कुसलाकुसलसङ्खाता चया अपेतत्ता अपचयसङ्खातं निब्बानं आरम्मणं कत्वा पवत्तनतो अपचयं गच्छन्तीति अपचयगामिनो, पवत्तं अपचिनन्ता विद्धंसेन्ता गच्छन्तीतिपि अपचयगामिनो। लोके अपरियापन्नभावेन लोकतो उत्तरा उत्तिण्णाति लोकुत्तरा। निब्बानं आरम्मणं एतेसन्ति निब्बानारम्मणा।  
इमानि अट्ठिन्द्रियानीतिआदि पुब्बे वुत्तपरिवारभावस्स च तेन सहगतादिभावस्स च आदिवुत्तआकारानञ्च दीपनत्थं वुत्तं। तत्थ अट्ठिन्द्रियानीति पुब्बे वुत्तनयेन पञ्ञिन्द्रियेन सह अट्ठ। सहजातपरिवाराति अट्ठसु एकेकेन सह इतरे इतरे सत्त सहजाता हुत्वा तस्स सहजातपरिवारा होन्ति। तथेव अञ्ञं अञ्ञस्स अञ्ञं अञ्ञस्साति एवं अञ्ञमञ्ञपरिवारा होन्ति। तथेव अञ्ञमञ्ञं निस्सयपरिवारा सम्पयुत्तपरिवारा च होन्ति। सहगताति तेन अनञ्ञातञ्ञस्सामीतिन्द्रियेन सह एकुप्पादादिभावं गता। सहजाताति तेनेव सह जाता। संसट्ठाति तेनेव सह मिस्सिता। सम्पयुत्ताति तेनेव समं एकुप्पादादिपकारेहि युत्ता। तेवाति ते एव अट्ठ इन्द्रियधम्मा। तस्साति अनञ्ञातञ्ञस्सामीतिन्द्रियस्स। आकाराति परिवारकोट्ठासा।  
फलक्खणे जाता धम्मा सब्बेव अब्याकता होन्तीति रूपस्सपि अब्याकतत्ता चित्तसमुट्ठानरूपेन सह वुत्ता। मग्गस्सेव कुसलत्ता निय्यानिकत्ता अपचयगामित्ता च फलक्खणे ‘‘कुसला’’ति च ‘‘निय्यानिका’’ति च ‘‘अपचयगामिनो’’ति च न वुत्तं। इतीतिआदि वुत्तप्पकारनिगमनं। तत्थ अट्ठट्ठकानीति अट्ठसु मग्गफलेसु एकेकस्स अट्ठकस्स वसेन अट्ठ इन्द्रियअट्ठकानि। चतुसट्ठि होन्तीति चतुसट्ठि आकारा होन्ति। आसवातिआदि हेट्ठा वुत्तत्थमेव । इध अरहत्तमग्गवज्झेयेव आसवे अवत्वा सेसमग्गत्तयवज्झानम्पि वचनं आसवक्खयवचनसामञ्ञमत्तेन वुत्तन्ति वेदितब्बं। अरहत्तमग्गञाणमेव हि केचि आसवे असेसेत्वा आसवानं खेपनतो ‘‘खये ञाण’’न्ति वुच्चति। तस्मायेव च अरहायेव खीणासवोति वुच्चतीति।  
आसवक्खयञाणनिद्देसवण्णना निट्ठिता।  
५६-६३. सच्चञाणचतुक्कद्वयनिद्देसवण्णना  
१०८-९. सच्चञाणचतुक्कद्वयनिद्देसे दुक्खस्स पीळनट्ठोतिआदीनि वुत्तत्थानेव। मग्गसमङ्गिस्स ञाणं दुक्खेपेतं ञाणन्तिआदि अनन्तरचतुक्के विय एकाभिसमयवसेन वुत्तं। दुविधञ्हि सच्चञाणं लोकियं लोकुत्तरञ्च। लोकिकं दुविधं अनुबोधञाणं पच्चवेक्खणञाणञ्च। अनुबोधञाणं आदिकम्मिकस्स अनुस्सवादिवसेन निरोधे मग्गे च पवत्तति, दुक्खे समुदये च आरम्मणकरणवसेन। पच्चवेक्खणञाणं पटिविद्धसच्चस्स चतूसुपि सच्चेसु आरम्मणकरणवसेन। लोकुत्तरं पटिवेधञाणं निरोधमारम्मणं कत्वा किच्चतो चत्तारि सच्चानि पटिविज्झति। यथाह – ‘‘यो, भिक्खवे, दुक्खं पस्सति, दुक्खसमुदयम्पि सो पस्सति, दुक्खनिरोधम्पि पस्सति, दुक्खनिरोधगामिनिं पटिपदम्पि पस्सती’’ति (सं॰ नि॰ ५.११००) सब्बं वत्तब्बं। इधापि इमिना वारेन इदमेव वुत्तं। तं पन लोकुत्तरम्पि ‘‘दुक्खे ञाण’’न्तिआदीनि नामानि लभतीति दस्सनत्थं वुत्तं। इध पन लोकिकञाणमेव अधिप्पेतं। तस्मायेव च तत्थ कतमं दुक्खे ञाणन्तिआदिमाह।  
तत्थ दुक्खं आरब्भाति दुक्खसच्चं आलम्बित्वा, आरम्मणं कत्वाति अत्थो। पञ्ञातिआदीसु तस्स तस्स अत्थस्स पाकटकरणसङ्खातेन पञ्ञापनट्ठेन पञ्ञा, तेन तेन वा अनिच्चादिना पकारेन धम्मे जानातीतिपि पञ्ञा। इदमस्सा सभावपदं। पजाननाकारो पजानना। अनिच्चादीनि विचिनातीति विचयो। पविचयोति उपसग्गेन पदं वड्ढितं, पकारेन विचयोति अत्थो। चतुसच्चधम्मं विचिनातीति धम्मविचयो। अनिच्चादीनं सम्मा लक्खणवसेन सल्लक्खणा। सा एव उपसग्गनानत्तेन उपलक्खणा पच्चुपलक्खणाति वुत्ता। भुसं लक्खणा ते ते अनिच्चादिधम्मे पटिच्च उपलक्खणाति अत्थो। पण्डितभावो पण्डिच्चं। कुसलभावो कोसल्लं। निपुणभावो नेपुञ्ञं। अनिच्चादीनं विभावनवसेन वेभब्या। अनिच्चादीनं चिन्तनकवसेन चिन्ता, यस्स उप्पज्जति, तं अनिच्चादीनि चिन्तापेतीतिपि चिन्ता। अनिच्चादीनि उपपरिक्खतीति उपपरिक्खा। भूरीति पथवी। अयम्पि सण्हट्ठेन वित्थतट्ठेन च भूरी वियाति भूरी। अथ वा पञ्ञायेव भूते अत्थे रमतीति भूरीति वुच्चति। असनि विय सिलुच्चये किलेसे मेधति हिंसतीति मेधा, खिप्पं गहणधारणट्ठेन वा मेधा। यस्स उप्पज्जति, तं अत्तहितपटिपत्तियं सम्पयुत्तधम्मे च याथावलक्खणपटिवेधे परिनेतीति परिणायिका। धम्मे अनिच्चादिवसेन विविधा पस्सतीति विपस्सना। सम्मा पकारेहि अनिच्चादीनि जानातीति सम्पजानो, तस्स भावो सम्पजञ्ञं। उप्पथपटिपन्ने सिन्धवे वीथिआरोपनत्थं पतोदो विय उप्पथे धावनकं कूटचित्तं वीथिआरोपनत्थं विज्झतीति पतोदो विय पतोदो।  
दस्सनलक्खणे इन्दट्ठं करोतीति इन्द्रियं, पञ्ञासङ्खातं इन्द्रियं पञ्ञिन्द्रियं। किं वुत्तं होति? नयिदं ‘‘पुरिसस्स इन्द्रियं पुरिसिन्द्रिय’’न्तिआदि विय पञ्ञाय इन्द्रियं पञ्ञिन्द्रियं। अथ खो पञ्ञा एव इन्द्रियं पञ्ञिन्द्रियन्ति वुत्तं होति। अविज्जाय न कम्पतीति पञ्ञाबलं। किलेसच्छेदनट्ठेन पञ्ञाव सत्थं पञ्ञासत्थं। अच्चुग्गतट्ठेन पञ्ञाव पासादो पञ्ञापासादो। आलोकनट्ठेन पञ्ञाव आलोको पञ्ञाआलोको। ओभासनट्ठेन पञ्ञाव ओभासो पञ्ञाओभासो। पज्जोतनट्ठेन पञ्ञाव पज्जोतो पञ्ञापज्जोतो। पञ्ञवतो हि एकपल्लङ्केन निसिन्नस्स दससहस्सिलोकधातु एकालोका एकोभासा एकपज्जोता होति। तेनेतं वुत्तं। इमेसु पन तीसु पदेसु एकपदेनापि एतस्मिं अत्थे सिद्धे यानि पनेतानि भगवता ‘‘चत्तारोमे, भिक्खवे, आलोका। कतमे चत्तारो? चन्दालोको, सूरियालोको, अग्गालोको, पञ्ञालोको। इमे खो, भिक्खवे, चत्तारो आलोका। एतदग्गं, भिक्खवे, इमेसं चतुन्नं आलोकानं यदिदं पञ्ञालोको’’। तथा ‘‘चत्तारोमे , भिक्खवे, ओभासा। चत्तारोमे, भिक्खवे, पज्जोता’’ति (अ॰ नि॰ ४.१४४-१४५) सत्तानं अज्झासयवसेन सुत्तानि देसितानि। तदनुरूपेनेव इधापि थेरेन देसना कता। अत्थो हि अनेकेहि आकारेहि विभज्जमानो सुविभत्तो होति, अञ्ञथा च अञ्ञो बुज्झति, अञ्ञथा अञ्ञोति। रतिकरणट्ठेन पन रतिदायकट्ठेन रतिजनकट्ठेन चित्तीकतट्ठेन दुल्लभपातुभावट्ठेन अतुलट्ठेन अनोमसत्तपरिभोगट्ठेन च पञ्ञाव रतनं पञ्ञारतनं।  
न तेन सत्ता मुय्हन्ति, सयं वा आरम्मणे न मुय्हतीति अमोहो। धम्मविचयपदं वुत्तत्थमेव। कस्मा पनेतं पुन वुत्तन्ति? अमोहस्स मोहपटिपक्खभावदीपनत्थं। तेनेतं दीपेति ‘‘य्वायं अमोहो, सो न केवलं मोहतो अञ्ञो धम्मो, मोहस्स पन पटिपक्खो धम्मविचयसङ्खातो अमोहो नाम इध अधिप्पेतो’’ति। सम्मादिट्ठीति याथावनिय्यानिककुसलदिट्ठि । ‘‘तत्थ कतमं दुक्खसमुदये ञाणं, तत्थ कतमं दुक्खनिरोधे ञाणं, तत्थ कतमं दुक्खनिरोधगामिनिया पटिपदाय ञाण’’न्ति पुच्छावचनानि सङ्खेपवसेन वुत्तानीति।  
सच्चञाणचतुक्कद्वयनिद्देसवण्णना निट्ठिता।  
६४-६७. सुद्धिकपटिसम्भिदाञाणनिद्देसवण्णना  
११०. सुद्धिकपटिसम्भिदाञाणनिद्देसे इमेसं ञाणानं पभेदाभावतोयेव हेट्ठा विय पभेदं अदस्सेत्वायेव अत्थेसु ञाणं अत्थपटिसम्भिदातिआदि वुत्तं। पञ्ञापभेदाभावेपि अत्तना पटिविद्धचतुसच्चधम्ममत्तवसेन नानत्तसब्भावतो अत्थनानत्ते पञ्ञा अत्थपटिसम्भिदे ञाणन्तिआदि वुत्तं। तत्थ नानत्तेति अत्थादीनं अनेकभावे। ववत्थानेति अत्थादीनं निच्छयने। सल्लक्खणेति अत्थादीनं सम्मादस्सने। उपलक्खणेति अत्थादीनं भुसंदस्सने। पभेदेति अत्थादीनं नानाभेदे। पभावनेति अत्थादीनं पाकटीकरणेन उप्पादने। जोतनेति अत्थादीनं दीपने। विरोचनेति अत्थादीनं विविधा दीपने। पकासनेति अत्थादीनं पभासने । ‘‘नानत्ते’’ति मूलपदं कत्वा सब्बसाधारणवसेन वुत्तं। ‘‘ववत्थाने’’ति सोतापन्नस्स वसेन, ‘‘सल्लक्खणे उपलक्खणे’’ति सकदागामिस्स वसेन, ‘‘पभेदे पभावने’’ति अनागामिस्स वसेन, ‘‘जोतने विरोचने पकासने’’ति अरहतो वसेन वुत्तन्ति एवम्पेत्थ योजना कातब्बाति।  
सुद्धिकपटिसम्भिदाञाणनिद्देसवण्णना निट्ठिता।  
इति सद्धम्मप्पकासिनिया पटिसम्भिदामग्ग-अट्ठकथाय  
पठमो भागो निट्ठितो।  
॥ नमो तस्स भगवतो अरहतो सम्मासम्बुद्धस्स॥  
खुद्दकनिकाये  
पटिसम्भिदामग्ग-अट्ठकथा  
(दुतियो भागो)  


## ६८. इन्द्रियपरोपरियत्तञाणनिद्देसवण्णना

१११. इन्द्रियपरोपरियत्तञाणनिद्देसे तथागतस्साति वचने उद्देसे सरूपतो अविज्जमानेपि ‘‘छ ञाणानि असाधारणानि सावकेही’’ति (पटि॰ म॰ मातिका १.७३) वुत्तत्ता ‘‘तथागतस्सा’’ति वुत्तमेव होति। तस्मा उद्देसे अत्थतो सिद्धस्स तथागतवचनस्स निद्देसे गहणं कतं। सत्ते पस्सतीति रूपादीसु छन्दरागेन सत्तताय लग्गताय सत्ता, ते सत्ते इन्द्रियपरोपरियत्तञाणेन चक्खुना पस्सति ओलोकेति। अप्परजक्खेति पञ्ञामये अक्खिम्हि अप्पं रागादिरजो एतेसन्ति अप्परजक्खा, अप्पं रागादिरजो एतेसन्ति वा अप्परजक्खा। ते अप्परजक्खे। महारजक्खेति पञ्ञामये अक्खिम्हि महन्तं रागादिरजो एतेसन्ति महारजक्खा, महन्तं रागादिरजो एतेसन्ति वा महारजक्खा। तिक्खिन्द्रिये मुदिन्द्रियेति तिक्खानि सद्धादीनि इन्द्रियानि एतेसन्ति तिक्खिन्द्रिया, मुदूनि सद्धादीनि इन्द्रियानि एतेसन्ति मुदिन्द्रिया। स्वाकारे द्वाकारेति सुन्दरा सद्धादयो आकारा कोट्ठासा एतेसन्ति स्वाकारा, कुच्छिता गरहिता सद्धादयो आकारा कोट्ठासा एतेसन्ति द्वाकारा। सुविञ्ञापये दुविञ्ञापयेति ये कथितं कारणं सल्लक्खेन्ति सुखेन सक्का होन्ति विञ्ञापेतुं, ते सुविञ्ञापया, तब्बिपरीता दुविञ्ञापया। अप्पेकच्चे परलोकवज्जभयदस्साविनोति अपि एके परलोकञ्चेव रागादिवज्जञ्च भयतो पस्सन्ते, इमस्स पन पदस्स निद्देसे परलोकस्सेव न वुत्तत्ता खन्धादिलोके च रागादिवज्जे च परं बाळ्हं भयं पस्सनसीलाति परलोकवज्जभयदस्साविनो। ते परलोकवज्जभयदस्साविनेति एवमत्थो गहेतब्बो। अप्पेकच्चे न परलोकवज्जभयदस्साविनोति तब्बिपरीते। लोकोति च लुज्जनपलुज्जनट्ठेन। वज्जन्ति च वज्जनीयट्ठेन। एत्तावता उद्देसस्स निद्देसो कतो होति।  
पुन निद्देसस्स पटिनिद्देसं करोन्तो अप्परजक्खे महारजक्खेतिआदिमाह। तत्थ तीसु रतनेसु ओकप्पनसङ्खाता सद्धा अस्स अत्थीति सद्धो। सो सद्धासम्पन्नो पुग्गलो अस्सद्धियरजस्स चेव अस्सद्धियमूलकस्स सेसाकुसलरजस्स च अप्पकत्ता अप्परजक्खो। नत्थि एतस्स सद्धाति अस्सद्धो। सो वुत्तप्पकारस्स रजस्स महन्तत्ता महारजक्खो। आरद्धं वीरियमनेनाति आरद्धवीरियो। सो कोसज्जरजस्स चेव कोसज्जमूलकस्स सेसाकुसलरजस्स च अप्पकत्ता अप्परजक्खो। हीनवीरियत्ता कुच्छितेन आकारेन सीदतीति कुसीदो, कुसीदो एव कुसीतो। सो वुत्तप्पकारस्स रजस्स महन्तत्ता महारजक्खो। आरम्मणं उपेच्च ठिता सति अस्साति उपट्ठितस्सति। सो मुट्ठस्सच्चरजस्स चेव मुट्ठस्सच्चमूलकस्स सेसाकुसलरजस्स च अप्पकत्ता अप्परजक्खो। मुट्ठा नट्ठा सति अस्साति मुट्ठस्सति। सो वुत्तप्पकारस्स रजस्स महन्तत्ता महारजक्खो। अप्पनासमाधिना उपचारसमाधिना वा आरम्मणे समं, सम्मा वा आहितो ठितोति समाहितो, समाहितचित्तोति वा समाहितो। सो उद्धच्चरजस्स चेव उद्धच्चमूलकस्स सेसाकुसलरजस्स च अप्पकत्ता अप्परजक्खो। न समाहितो असमाहितो। सो वुत्तप्पकारस्स रजस्स महन्तत्ता महारजक्खो। उदयत्थगामिनी पञ्ञा अस्स अत्थीति पञ्ञवा। सो मोहरजस्स चेव मोहमूलकस्स सेसाकुसलरजस्स च अप्पकत्ता अप्परजक्खो। मोहमूळ्हत्ता दुट्ठा पञ्ञा अस्साति दुप्पञ्ञो। सो वुत्तप्पकारस्स रजस्स महन्तत्ता महारजक्खो। सद्धो पुग्गलो तिक्खिन्द्रियोति बहुलं उप्पज्जमानाय बलवतिया सद्धाय सद्धो, तेनेव सद्धिन्द्रियेन तिक्खिन्द्रियो। अस्सद्धो पुग्गलो मुदिन्द्रियोति बहुलं उप्पज्जमानेन अस्सद्धियेन अस्सद्धो, अन्तरन्तरा उप्पज्जमानेन दुब्बलेन सद्धिन्द्रियेन मुदिन्द्रियो। एस नयो सेसेसुपि। सद्धो पुग्गलो स्वाकारोति ताय एव सद्धाय सोभनाकारो। अस्सद्धो पुग्गलो द्वाकारोति तेनेव अस्सद्धियेन विरूपाकारो। एस नयो सेसेसुपि। सुविञ्ञापयोति सुखेन विञ्ञापेतुं सक्कुणेय्यो। दुविञ्ञापयोति दुक्खेन विञ्ञापेतुं सक्कुणेय्यो। परलोकवज्जभयदस्सावीति एत्थ यस्मा पञ्ञासम्पन्नस्सेव सद्धादीनि सुपरिसुद्धानि होन्ति, तस्मा सुपरिसुद्धसद्धादिसम्पन्नो तंसम्पयुत्ताय, सुपरिसुद्धसद्धादिसम्पन्नोपि वा तप्पच्चयाय पञ्ञाय परलोकवज्जभयदस्सावी होति। तस्मा एव हि सद्धादयोपि चत्तारो ‘‘परलोकवज्जभयदस्सावी’’ति वुत्ता।  
११२. इदानि ‘‘परलोकवज्जभयदस्सावी’’ति एत्थ वुत्तं लोकञ्च वज्जञ्च दस्सेतुं लोकोतिआदिमाह। एत्थ खन्धा एव लुज्जनपलुज्जनट्ठेन लोकोति खन्धलोको। सेसद्वयेपि एसेव नयो। विपत्तिभवलोकोति अपायलोको। सो हि अनिट्ठफलत्ता विरूपो लाभोति विपत्ति, भवतीति भवो, विपत्ति एव भवो विपत्तिभवो, विपत्तिभवो एव लोको विपत्तिभवलोको। विपत्तिसम्भवलोकोति अपायूपगं कम्मं। तञ्हि सम्भवति एतस्मा फलन्ति सम्भवो, विपत्तिया सम्भवो विपत्तिसम्भवो, विपत्तिसम्भवो एव लोको विपत्तिसम्भवलोको। सम्पत्तिभवलोकोति सुगतिलोको। सो हि इट्ठफलत्ता सुन्दरो लाभोति सम्पत्ति, भवतीति भवो, सम्पत्ति एव भवो सम्पत्तिभवो, सम्पत्तिभवो एव लोको सम्पत्तिभवलोको। सम्पत्तिसम्भवलोकोति सुगतूपगं कम्मं। तञ्हि सम्भवति एतस्मा फलन्ति सम्भवो, सम्पत्तिया सम्भवो सम्पत्तिसम्भवो, सम्पत्तिसम्भवो एव लोको सम्पत्तिसम्भवलोको। एको लोकोतिआदीनि हेट्ठा वुत्तत्थानेव।  
वज्जन्ति नपुंसकवचनं असुकोति अनिद्दिट्ठत्ता कतं। किलेसाति रागादयो। दुच्चरिताति पाणातिपातादयो। अभिसङ्खाराति पुञ्ञाभिसङ्खारादयो। भवगामिकम्माति अत्तनो विपाकदानवसेन भवं गच्छन्तीति भवगामिनो, अभिसङ्खारेसुपि विपाकजनकानेव कम्मानि वुत्तानि। इतीति वुत्तप्पकारनिदस्सनं। इमस्मिञ्च लोके इमस्मिञ्च वज्जेति वुत्तप्पकारे लोके च वज्जे च। तिब्बा भयसञ्ञाति बलवती भयसञ्ञा। तिब्बाति परसद्दस्स अत्थो वुत्तो, भयसञ्ञाति भयसद्दस्स, लोकवज्जद्वयम्पि हि भयवत्थुत्ता सयञ्च सभयत्ता भयं, भयमिति सञ्ञा भयसञ्ञा। पच्चुपट्ठिता होतीति तं तं पटिच्च उपेच्च ठिता होति। सेय्यथापि उक्खित्तासिके वधकेति यथा नाम पहरितुं उच्चारितखग्गे पच्चामित्ते तिब्बा भयसञ्ञा पच्चुपट्ठिता होति, एवमेव लोके च वज्जे च तिब्बा भयसञ्ञा पच्चुपट्ठिता होति। इमेहि पञ्ञासाय आकारेहीति अप्परजक्खपञ्चकादीसु दससु पञ्चकेसु एकेकस्मिं पञ्चन्नं पञ्चन्नं आकारानं वसेन पञ्ञासाय आकारेहि। इमानि पञ्चिन्द्रियानीति सद्धिन्द्रियादीनि पञ्चिन्द्रियानि । जानातीति तथागतो पञ्ञाय पजानाति। पस्सतीति दिब्बचक्खुना दिट्ठं विय करोति। अञ्ञातीति सब्बाकारमरियादाहि जानाति। पटिविज्झतीति एकदेसं असेसेत्वा निरवसेसदस्सनवसेन पञ्ञाय पदालेतीति।  
इन्द्रियपरोपरियत्तञाणनिद्देसवण्णना निट्ठिता।  
६९. आसयानुसयञाणनिद्देसवण्णना  
११३. आसयानुसयञाणनिद्देसे इध तथागतोतिआदि पञ्चधा ठपितो निद्देसो। तत्थ आसयानुसया वुत्तत्था एव। चरितन्ति पुब्बे कतं कुसलाकुसलं कम्मं। अधिमुत्तिन्ति सम्पति कुसले अकुसले वा चित्तवोसग्गो। भब्बाभब्बेति भब्बे च अभब्बे च। अरियाय जातिया सम्भवन्ति जायन्तीति भब्बा। वत्तमानसमीपे वत्तमानवचनं। भविस्सन्ति जायिस्सन्तीति वा भब्बा, भाजनभूताति अत्थो। ये अरियमग्गपटिवेधस्स अनुच्छविका उपनिस्सयसम्पन्ना, ते भब्बा। वुत्तपटिपक्खा अभब्बा।  
कतमो सत्तानं आसयोतिआदि निद्देसस्स पटिनिद्देसो। तत्थ सस्सतोति निच्चो। लोकोति अत्ता। इध सरीरंयेव नस्सति, अत्ता पन इध परत्थ च सोयेवाति मञ्ञन्ति। सो हि सयंयेव आलोकेतीति कत्वा ‘‘लोको’’ति मञ्ञन्ति। असस्सतोति अनिच्चो। अत्ता सरीरेनेव सह नस्सतीति मञ्ञन्ति। अन्तवाति परित्ते कसिणे झानं उप्पादेत्वा तंपरित्तकसिणारम्मणं चित्तं सपरियन्तो अत्ताति मञ्ञन्ति। अनन्तवाति न अन्तवा अप्पमाणे कसिणे झानं उप्पादेत्वा तंअप्पमाणकसिणारम्मणं चित्तं अपरियन्तो अत्ताति मञ्ञन्ति। तं जीवं तं सरीरन्ति जीवो च सरीरञ्च तंयेव। जीवोति अत्ता, लिङ्गविपल्लासेन नपुंसकवचनं कतं। सरीरन्ति रासट्ठेन खन्धपञ्चकं। अञ्ञं जीवं अञ्ञं सरीरन्ति अञ्ञो जीवो अञ्ञं खन्धपञ्चकं। होति तथागतो परं मरणाति खन्धा इधेव विनस्सन्ति, सत्तो मरणतो परं होति विज्जति न नस्सति। ‘‘तथागतो’’ति चेत्थ सत्ताधिवचनन्ति वदन्ति। केचि पन ‘‘तथागतोति अरहा’’ति वदन्ति। इमे ‘‘न होती’’ति पक्खे दोसं दिस्वा एवं गण्हन्ति। न होति तथागतो परं मरणाति खन्धापि इधेव नस्सन्ति, तथागतो च मरणतो परं न होति उच्छिज्जति विनस्सति। इमे ‘‘होती’’ति पक्खे दोसं दिस्वा एवं गण्हन्ति। होति च न च होतीति इमे एकेकपक्खपरिग्गहे दोसं दिस्वा उभयपक्खं गण्हन्ति। नेव होति न न होतीति इमे उभयपक्खपरिग्गहे उभयदोसापत्तिं दिस्वा ‘‘होतीति च न होति, नेव होतीति च न होती’’ति अमराविक्खेपपक्खं गण्हन्ति।  
अयं पनेत्थ अट्ठकथानयो – ‘‘सस्सतो लोकोति वा’’तिआदीहि दसहाकारेहि दिट्ठिपभेदोव वुत्तो। तत्थ सस्सतो लोकोति च खन्धपञ्चकं लोकोति गहेत्वा ‘‘अयं लोको निच्चो धुवो सब्बकालिको’’ति गण्हन्तस्स सस्सतन्ति गहणाकारप्पवत्ता दिट्ठि। असस्सतोति तमेव लोकं ‘‘उच्छिज्जति विनस्सती’’ति गण्हन्तस्स उच्छेदग्गहणाकारप्पवत्ता दिट्ठि। अन्तवाति परित्तकसिणलाभिनो सुप्पमत्ते वा सरावमत्ते वा कसिणे समापन्नस्स अन्तोसमापत्तियं पवत्तितरूपारूपधम्मे ‘‘लोको’’ति च कसिणपरिच्छेदन्तेन ‘‘अन्तवा’’ति च गण्हन्तस्स ‘‘अन्तवा लोको’’ति गहणाकारप्पवत्ता दिट्ठि। सा सस्सतदिट्ठिपि होति उच्छेददिट्ठिपि। विपुलकसिणलाभिनो पन तस्मिं कसिणे समापन्नस्स अन्तोसमापत्तियं पवत्तितरूपारूपधम्मे ‘‘लोको’’ति च कसिणपरिच्छेदन्तेन ‘‘न अन्तवा’’ति च गण्हन्तस्स ‘‘अनन्तवा लोको’’ति गहणाकारप्पवत्ता दिट्ठि। सा सस्सतदिट्ठिपि होति उच्छेददिट्ठिपि। तं जीवं तं सरीरन्ति भेदनधम्मस्स सरीरस्सेव ‘‘जीव’’न्ति गहितत्ता ‘‘सरीरे उच्छिज्जमाने जीवम्पि उच्छिज्जती’’ति उच्छेदग्गहणाकारप्पवत्ता दिट्ठि। दुतियपदे सरीरतो अञ्ञस्स जीवस्स गहितत्ता ‘‘सरीरे उच्छिज्जमानेपि जीवं न उच्छिज्जती’’ति सस्सतग्गहणाकारप्पवत्ता दिट्ठि। होति तथागतोतिआदीसु ‘‘सत्तो तथागतो नाम, सो परं मरणा होती’’ति गण्हतो पठमा सस्सतदिट्ठि। ‘‘न होती’’ति गण्हतो दुतिया उच्छेददिट्ठि। ‘‘होति च न च होती’’ति गण्हतो ततिया एकच्चसस्सतदिट्ठि। ‘‘नेव होति न न होती’’ति गण्हतो चतुत्था अमराविक्खेपदिट्ठीति।  
इतीति वुत्तप्पकारदिट्ठिनिस्सयनिदस्सनं। भवदिट्ठिसन्निस्सिता वा सत्ता होन्ति विभवदिट्ठिसन्निस्सिता वाति भवो वुच्चति सस्सतो, सस्सतवसेन उप्पज्जमानदिट्ठि भवदिट्ठि, भवोति दिट्ठीति वुत्तं होति। विभवो वुच्चति उच्छेदो , उच्छेदवसेन उप्पज्जमानदिट्ठि विभवदिट्ठि, विभवोति दिट्ठीति वुत्तं होति। वुत्तप्पकारा दसविधा दिट्ठि भवदिट्ठि च विभवदिट्ठि चाति द्विधाव होति। तासु द्वीसु एकेकं सन्निस्सिता अपस्सिता अल्लीना सत्ता होन्ति।  
एते वा पन उभो अन्ते अनुपगम्माति एत्थ ‘‘अग्गितो वा उदकतो वा मिथुभेदा वा’’तिआदीसु (दी॰ नि॰ २.१५२) विय वा-सद्दो समुच्चयत्थो। एते वुत्तप्पकारे सस्सतुच्छेदवसेन द्वे पक्खे च न उपगन्त्वा अनल्लीयित्वा पहायाति अत्थो। ‘‘अनुलोमिका वा खन्ती’’ति विकप्पत्थोव। इदप्पच्चयतापटिच्चसमुप्पन्नेसूति इमेसं जरामरणादीनं पच्चया इदप्पच्चया, इदप्पच्चया एव इदप्पच्चयता, इदप्पच्चयानं वा समूहो इदप्पच्चयता। लक्खणं पनेत्थ सद्दसत्थतो परियेसितब्बं। ते ते पच्चये पटिच्च सह सम्मा च उप्पन्ना पटिच्चसमुप्पन्ना। तस्सा इदप्पच्चयताय च तेसु पटिच्चसमुप्पन्नेसु च धम्मेसु। अनुलोमिकाति लोकुत्तरधम्मानं अनुलोमतो अनुलोमिका। खन्तीति ञाणं। ञाणञ्हि खमनतो खन्ति। पटिलद्धा होतीति सत्तेहि अधिगता होति। इदप्पच्चयताय खन्तिया उच्छेदत्तानुपगमो होति पच्चयुप्पन्नधम्मानं पच्चयसामग्गियं आयत्तवुत्तित्ता पच्चयानुपरमदस्सनेन फलानुपरमदस्सनतो। पटिच्चसमुप्पन्नेसु धम्मेसु खन्तिया सस्सतत्तानुपगमो होति पच्चयसामग्गियं नवनवानं पच्चयुप्पन्नधम्मानं उप्पाददस्सनतो। एवमेते उभो अन्ते अनुपगम्म पटिच्चसमुप्पादपटिच्चसमुप्पन्नधम्मदस्सनेन न उच्छेदो न सस्सतोति पवत्तं सम्मादस्सनं ‘‘अनुलोमिका खन्ती’’ति वेदितब्बं। एवञ्हि तदुभयदिट्ठिपटिपक्खभूता सम्मादिट्ठि वुत्ता होति। यथाभूतं वा ञाणन्ति यथाभूतं यथासभावं नेय्यं। तत्थ पवत्तञाणम्पि विसयवोहारेन ‘‘यथाभूतञाण’’न्ति वुत्तं। तं पन सङ्खारुपेक्खापरियन्तं विपस्सनाञाणं इधाधिप्पेतं। हेट्ठा पन ‘‘यथाभूतञाणदस्सन’’न्ति भयतूपट्ठानञाणं वुत्तं। यथाभूतं वा ञाणं सत्तेहि पटिलद्धं होतीति सम्बन्धो।  
इदानि ‘‘सस्सतो लोको’’तिआदीहि मिच्छादिट्ठिपरिभावितं ‘‘एते वा पना’’तिआदीहि सम्मादिट्ठिपरिभावितं सत्तसन्तानं दस्सेत्वा ‘‘कामं सेवन्तञ्ञेवा’’तिआदीहि सेसाकुसलेहि सेसकुसलेहि च परिभावितं सत्तसन्तानं दस्सेति। तत्थ कामं सेवन्तंयेव पुग्गलं तथागतो जानातीति योजना कातब्बा। सेवन्तन्ति च अभिण्हसमुदाचारवसेन सेवमानं। पुब्बे आसेवितवसेन किलेसकामो गरु अस्साति कामगरुको। तथेव कामो आसये सन्ताने अस्साति कामासयो। सन्तानवसेनेव कामे अधिमुत्तो लग्गोति कामाधिमुत्तो। सेसेसुपि एसेव नयो। नेक्खम्मादीनि वुत्तत्थानेव। कामादीहि च तीहि सेसाकुसला, नेक्खम्मादीहि तीहि सेसकुसला गहिताव होन्तीति वेदितब्बा। ‘‘अयं सत्तानं आसयो’’ति तिधा वुत्तं सन्तानमेव दस्सेति।  
अयं पनेत्थ अट्ठकथानयो – ‘‘इति भवदिट्ठिसन्निस्सिता वा’’ति एवं सस्सतदिट्ठिं वा सन्निस्सिता। सस्सतदिट्ठि हि एत्थ भवदिट्ठीति वुत्ता, उच्छेददिट्ठि च विभवदिट्ठीति। सब्बदिट्ठीनञ्हि सस्सतुच्छेददिट्ठीहि सङ्गहितत्ता सब्बेपिमे दिट्ठिगतिका सत्ता इमाव द्वे दिट्ठियो सन्निस्सिता होन्ति। वुत्तम्पि चेतं ‘‘द्वयनिस्सितो ख्वायं, कच्चान, लोको येभुय्येन अत्थितञ्चेव नत्थितञ्चा’’ति (सं॰ नि॰ २.१५)। एत्थ हि अत्थिताति सस्सतं। नत्थिताति उच्छेदो। अयं ताव वट्टनिस्सितानं पुथुज्जनानं सत्तानं आसयो। इदानि विवट्टनिस्सितानं सुद्धसत्तानं आसयं दस्सेतुं ‘‘एते वा पन उभो अन्ते अनुपगम्मा’’तिआदि वुत्तं। तत्थ ‘‘एते वा पना’’ति एतेयेव। ‘‘उभो अन्ते’’ति सस्सतुच्छेदसङ्खाते द्वे अन्ते। ‘‘अनुपगम्मा’’ति न अल्लीयित्वा। ‘‘इदप्पच्चयतापटिच्चसमुप्पन्नेसु धम्मेसू’’ति इदप्पच्चयताय चेव पटिच्चसमुप्पन्नधम्मेसु च। ‘‘अनुलोमिका खन्ती’’ति विपस्सनाञाणं। ‘‘यथाभूतं ञाण’’न्ति मग्गञाणं। इदं वुत्तं होति – या पटिच्चसमुप्पादे चेव पटिच्चसमुप्पन्नधम्मेसु च एते उभो सस्सतुच्छेदअन्ते अनुपगन्त्वा विपस्सना पटिलद्धा, यञ्च ततो उत्तरि मग्गञाणं, अयं सत्तानं आसयो। अयं वट्टनिस्सितानञ्च विवट्टनिस्सितानञ्च सब्बेसम्पि सत्तानं आसयो इदं वसनट्ठानन्ति। अयं आचरियानं समानट्ठकथा।  
वितण्डवादी पनाह ‘‘मग्गो नाम वासं विद्धंसेन्तो गच्छति, त्वं मग्गो वासोति वदेसी’’ति? सो वत्तब्बो ‘‘त्वं अरियवासभाणको होसि न होसी’’ति? सचे ‘‘न होमी’’ति वदति, ‘‘त्वं अभाणकताय न जानासी’’ति वत्तब्बो। सचे ‘‘भाणकोस्मी’’ति वदति, ‘‘सुत्तं आहरा’’ति वत्तब्बो। सचे आहरति, इच्चेतं कुसलं। नो चे आहरति, सयं आहरितब्बं ‘‘दसयिमे, भिक्खवे, अरियावासा, यदरिया आवसिंसु वा आवसन्ति वा आवसिस्सन्ति वा’’ति (अ॰ नि॰ १०.१९)। एतञ्हि सुत्तं मग्गस्स वासभावं दीपेति। तस्मा सुकथितमेवेतन्ति। इमं पन भगवा सत्तानं आसयं जानन्तो इमेसञ्च दिट्ठिगतानं इमेसञ्च विपस्सनाञाणमग्गञाणानं अप्पवत्तिक्खणेपि जानाति एव। तस्मायेव च ‘‘कामं सेवन्तंयेव जानाती’’तिआदि वुत्तन्ति।  
अनुसयनिद्देसे अनुसयाति केनट्ठेन अनुसया? अनुसयनट्ठेन। को एस अनुसयनट्ठो नामाति? अप्पहीनट्ठो। एते हि अप्पहीनट्ठेन तस्स तस्स सन्ताने अनुसेन्ति नाम। तस्मा ‘‘अनुसया’’ति वुच्चन्ति। अनुसेन्तीति अनुरूपं कारणं लभित्वा उप्पज्जन्तीति अत्थो। अथापि सिया – अनुसयनट्ठो नाम अप्पहीनाकारो, सो च उप्पज्जतीति वत्तुं न युज्जति, तस्मा न अनुसया उप्पज्जन्तीति। तत्रिदं पटिवचनं – न अप्पहीनाकारो, अनुसयोति पन अप्पहीनट्ठेन थामगतकिलेसो वुच्चति। सो चित्तसम्पयुत्तो सारम्मणो सप्पच्चयट्ठेन सहेतुको एकन्ताकुसलो अतीतोपि होति अनागतोपि पच्चुप्पन्नोपि, तस्मा उप्पज्जतीति वत्तुं युज्जतीति। तत्रिदं पमाणं – इधेव ताव अभिसमयकथाय (पटि॰ म॰ ३.२१) ‘‘पच्चुप्पन्ने किलेसे पजहती’’ति पुच्छं कत्वा अनुसयानं पच्चुप्पन्नभावस्स अत्थिताय ‘‘थामगतो अनुसयं पजहती’’ति वुत्तं। धम्मसङ्गणियं मोहस्स पदभाजने ‘‘अविज्जानुसयो अविज्जापरियुट्ठानं अविज्जालङ्गी मोहो अकुसलमूलं, अयं तस्मिं समये मोहो होती’’ति (ध॰ स॰ ३९०) अकुसलचित्तेन सद्धिं मोहस्स उप्पन्नभावो वुत्तो । कथावत्थुस्मिं ‘‘अनुसया अब्याकता अनुसया अहेतुका अनुसया चित्तविप्पयुत्ता’’ति सब्बे वादा पटिसेधिता। अनुसययमके सत्तन्नं महावारानं अञ्ञतरस्मिं उप्पज्जनवारे ‘‘यस्स कामरागानुसयो उप्पज्जति, तस्स पटिघानुसयो उप्पज्जती’’तिआदि (यम॰ २.अनुसययमक.३००) वुत्तं। तस्मा ‘‘अनुसेन्तीति अनुरूपं कारणं लभित्वा उप्पज्जन्ती’’ति यं वुत्तं, तं इमिना तन्तिप्पमाणेन युत्तन्ति वेदितब्बं। यम्पि ‘‘चित्तसम्पयुत्तो सारम्मणो’’तिआदि वुत्तं, तम्पि सुवुत्तमेव। अनुसयो हि नामेस परिनिप्फन्नो चित्तसम्पयुत्तो अकुसलधम्मोति निट्ठमेत्थ गन्तब्बं।  
कामरागानुसयोतिआदीसु कामरागो च सो अप्पहीनट्ठेन अनुसयो चाति कामरागानुसयो। सेसपदेसुपि एसेव नयो। कामरागानुसयो चेत्थ लोभसहगतचित्तेसु सहजातवसेन आरम्मणवसेन च मनापेसु अवसेसकामावचरधम्मेसु आरम्मणवसेनेव उप्पज्जमानो लोभो। पटिघानुसयो च दोमनस्ससहगतचित्तेसु सहजातवसेन आरम्मणवसेन च अमनापेसु अवसेसकामावचरधम्मेसु आरम्मणवसेनेव उप्पज्जमानो दोसो। मानानुसयो दिट्ठिगतविप्पयुत्तलोभसहगतचित्तेसु सहजातवसेन आरम्मणवसेन च दुक्खवेदनावज्जेसु अवसेसकामावचरधम्मेसु रूपारूपावचरधम्मेसु च आरम्मणवसेनेव उप्पज्जमानो मानो। दिट्ठानुसयो चतूसु दिट्ठिगतसम्पयुत्तेसु। विचिकिच्छानुसयो विचिकिच्छासहगते। अविज्जानुसयो द्वादससु अकुसलचित्तेसु सहजातवसेन आरम्मणवसेन च। तयोपि अवसेसतेभूमकधम्मेसु आरम्मणवसेनेव उप्पज्जमाना दिट्ठिविचिकिच्छामोहा। भवरागानुसयो चतूसु दिट्ठिगतविप्पयुत्तेसु उप्पज्जमानोपि सहजातवसेन न वुत्तो, आरम्मणवसेनेव पन रूपारूपावचरधम्मेसु उप्पज्जमानो लोभो वुत्तो।  
११४. इदानि यथावुत्तानं अनुसयानं अनुसयनट्ठानं दस्सेन्तो यं लोकेतिआदिमाह। तत्थ यं लोके पियरूपन्ति यं इमस्मिं लोके पियजातिकं पियसभावं। सातरूपन्ति सातजातिकं अस्सादपदट्ठानं इट्ठारम्मणं। एत्थ सत्तानं कामरागानुसयो अनुसेतीति एतस्मिं इट्ठारम्मणे सत्तानं अप्पहीनट्ठेन कामरागानुसयो अनुसेति। ‘‘पियरूपं सातरूप’’न्ति च इध कामावचरधम्मोयेव अधिप्पेतो। यथा नाम उदके निमुग्गस्स हेट्ठा च उपरि च समन्ता च उदकमेव होति, एवमेव इट्ठारम्मणे रागुप्पत्ति नाम सत्तानं आचिण्णसमाचिण्णा। तथा अनिट्ठारम्मणे पटिघुप्पत्ति। इति इमेसु द्वीसु धम्मेसूति एवं इमेसु द्वीसु इट्ठानिट्ठारम्मणधम्मेसु। अविज्जानुपतिताति कामरागपटिघसम्पयुत्ता हुत्वा आरम्मणकरणवसेन अविज्जा अनुपतिता अनुगता। विच्छेदं कत्वापि पाठो। तदेकट्ठोति ताय अविज्जाय सहजेकट्ठवसेन एकतो ठितो। मानो च दिट्ठि च विचिकिच्छा चाति नवविधमानो, द्वासट्ठिविधा दिट्ठि, अट्ठवत्थुका विचिकिच्छा, तदेकट्ठो मानो च तदेकट्ठा दिट्ठि च तदेकट्ठा विचिकिच्छा चाति योजना। दट्ठब्बाति पस्सितब्बा अवगन्तब्बा। तयो एकतो कत्वा बहुवचनं कतं। भवरागानुसयो पनेत्थ कामरागानुसयेनेव सङ्गहितोति वेदितब्बो।  
चरितनिद्देसे तेरस चेतना पुञ्ञाभिसङ्खारो। द्वादस अपुञ्ञाभिसङ्खारो। चतस्सो आनेञ्जाभिसङ्खारो। तत्थ कामावचरो परित्तभूमको। इतरो महाभूमको। तीसुपि वा एतेसु यो कोचि अप्पविपाको परित्तभूमको, महाविपाको महाभूमकोति वेदितब्बो।  
११५. अधिमुत्तिनिद्देसे सन्तीति संविज्जन्ति। हीनाधिमुत्तिकाति लामकज्झासया। पणीताधिमुत्तिकाति कल्याणज्झासया। सेवन्तीति निस्सयन्ति अल्लीयन्ति। भजन्तीति उपसङ्कमन्ति। पयिरुपासन्तीति पुनप्पुनं उपसङ्कमन्ति। सचे हि आचरियुपज्झाया न सीलवन्तो होन्ति, अन्तेवासिकसद्धिविहारिका सीलवन्तो, ते अत्तनो आचरियुपज्झायेपि न उपसङ्कमन्ति, अत्तनो सदिसे सारुप्पे भिक्खूयेव उपसङ्कमन्ति। सचेपि आचरियुपज्झाया सारुप्पा भिक्खू, इतरे असारुप्पा, तेपि न आचरियुपज्झाये उपसङ्कमन्ति, अत्तनो सदिसे हीनाधिमुत्तिकेयेव उपसङ्कमन्ति। एवं उपसङ्कमनं पन न केवलं एतरहियेव, अतीतानागतेपीति दस्सेतुं अतीतम्पि अद्धानन्तिआदिमाह। तत्थ अतीतम्पि अद्धानन्ति अतीतस्मिं काले, अच्चन्तसंयोगत्थे वा उपयोगवचनं। सेसं उत्तानत्थमेव। इदं पन दुस्सीलानं दुस्सीलसेवनमेव, सीलवन्तानं सीलवन्तसेवनमेव, दुप्पञ्ञानं दुप्पञ्ञसेवनमेव, पञ्ञवन्तानं पञ्ञवन्तसेवनमेव को नियमेतीति? अज्झासयधातु नियमेतीति।  
भब्बाभब्बनिद्देसे छड्डेतब्बे पठमं निद्दिसित्वा गहेतब्बे पच्छा निद्दिसितुं उद्देसस्स उप्पटिपाटिया पठमं अभब्बा निद्दिट्ठा। उद्देसे पन द्वन्दसमासे अच्चितस्स च मन्दक्खरस्स च पदस्स पुब्बनिपातलक्खणवसेन भब्बसद्दो पुब्बं पयुत्तो। कम्मावरणेनाति पञ्चविधेन आनन्तरियकम्मेन। समन्नागताति समङ्गीभूता। किलेसावरणेनाति नियतमिच्छादिट्ठिया। इमानि द्वे सग्गमग्गानं आवरणतो आवरणानि। भिक्खुनीदूसकादीनि कम्मानिपि कम्मावरणेनेव सङ्गहितानि। विपाकावरणेनाति अहेतुकपटिसन्धिया। यस्मा पन दुहेतुकानम्पि अरियमग्गपटिवेधो नत्थि, तस्मा दुहेतुका पटिसन्धिपि विपाकावरणमेवाति वेदितब्बा, अस्सद्धाति बुद्धादीसु सद्धारहिता। अच्छन्दिकाति कत्तुकम्यताकुसलच्छन्दरहिता। उत्तरकुरुका मनुस्सा अच्छन्दिकट्ठानं पविट्ठा। दुप्पञ्ञाति भवङ्गपञ्ञाय परिहीना। भवङ्गपञ्ञाय पन परिपुण्णायपि यस्स भवङ्गं लोकुत्तरस्स पादकं न होति, सोपि दुप्पञ्ञोयेव नाम। अभब्बा नियामं ओक्कमितुं कुसलेसु धम्मेसु सम्मत्तन्ति कुसलेसु धम्मेसु सम्मत्तनियामसङ्खातं अरियमग्गं ओक्कमितुं अभब्बा। अरियमग्गो हि सम्मा सभावोति सम्मत्तं, सोयेव अनन्तरफलदाने, सयमेव वा अचलभावतो नियामो, तं ओक्कमितुं पविसितुं अभब्बा। न कम्मावरणेनातिआदीनि वुत्तविपरियायेनेव वेदितब्बानीति।  
आसयानुसयञाणनिद्देसवण्णना निट्ठिता।  
७०. यमकपाटिहीरञाणनिद्देसवण्णना  
११६. यमकपाटिहीरञाणनिद्देसे असाधारणं सावकेहीति सेसासाधारणञाणनिद्देसे अञ्ञवचनेहि ओकासाभावतो न वुत्तं, इध पन अञ्ञवचनाभावतो वुत्तन्ति वेदितब्बं। उपरिमकायतोति नाभिया उद्धं सरीरतो। अग्गिक्खन्धो पवत्ततीति तेजोकसिणारम्मणं पादकज्झानं समापज्जित्वा वुट्ठाय ‘‘उपरिमकायतो अग्गिजाला वुट्ठातू’’ति आवज्जित्वा परिकम्मं कत्वा अनन्तरं अभिञ्ञाञाणेन ‘‘उपरिमकायतो अग्गिजाला वुट्ठातू’’ति अधिट्ठिते सह अधिट्ठाना उपरिमकायतो अग्गिजाला वुट्ठाति। सा हि इध रासट्ठेन खन्धोति वुत्ता। हेट्ठिमकायतोति नाभितो हेट्ठा सरीरतो। उदकधारा पवत्ततीति आपोकसिणारम्मणं पादकज्झानं समापज्जित्वा वुट्ठाय ‘‘हेट्ठिमकायतो उदकधारा वुट्ठातू’’ति आवज्जित्वा परिकम्मं कत्वा अनन्तरं अभिञ्ञाञाणेन ‘‘हेट्ठिमकायतो उदकधारा वुट्ठातू’’ति अधिट्ठिते सह अधिट्ठाना हेट्ठिमकायतो उदकधारा वुट्ठाति। उभयत्थापि अब्बोच्छेदवसेन पवत्ततीति वुत्तं। अधिट्ठानस्स आवज्जनस्स च अन्तरे द्वे भवङ्गचित्तानि वत्तन्ति। तस्मायेव युगला हुत्वा अग्गिक्खन्धउदकधारा पवत्तन्ति, अन्तरं न पञ्ञायति। अञ्ञेसं पन भवङ्गपरिच्छेदो नत्थि । पुरत्थिमकायतोति अभिमुखपस्सतो। पच्छिमकायतोति पिट्ठिपस्सतो। दक्खिणअक्खितो वामअक्खितोतिआदि समासपाठोयेव, न अञ्ञो। दक्खिणनासिकासोततो वामनासिकासोततोति पाठो सुन्दरो। रस्सं कत्वापि पठन्ति। अंसकूटतोति एत्थ अब्भुग्गतट्ठेन कूटो वियाति कूटो, अंसोयेव कूटो अंसकूटो। अङ्गुलङ्गुलेहीति अङ्गुलीहि अङ्गुलीहि। अङ्गुलन्तरिकाहीति अङ्गुलीनं अन्तरिकाहि। एकेकलोमतो अग्गिक्खन्धो पवत्तति, एकेकलोमतो उदकधारा पवत्ततीति उभयत्थापि आमेडितवचनेन सब्बलोमानं परियादिन्नत्ता एकेकलोमतोव अग्गिक्खन्धउदकधारा युगला युगला हुत्वा पवत्तन्तीति वुत्तं होति। लोमकूपतो लोमकूपतो अग्गिक्खन्धो पवत्तति, लोमकूपतो लोमकूपतो उदकधारा पवत्ततीति एत्थापि एसेव नयो। केसुचि पोत्थकेसु ‘‘एकेकलोमतो अग्गिक्खन्धो पवत्तति। लोमकूपतो लोमकूपतो उदकधारा पवत्तति, लोमकूपतो लोमकूपतो अग्गिक्खन्धो पवत्तति, एकेकलोमतो उदकधारा पवत्तती’’ति लिखितं। तम्पि युज्जतियेव। पाटिहीरस्स अतिसुखुमत्तदीपनतो पन पुरिमपाठोयेव सुन्दरतरो।  
इदानि छन्नं वण्णानन्ति को सम्बन्धो? हेट्ठा ‘‘उपरिमकायतो’’तिआदीहि अनेकेहि सरीरावयवा वुत्ता। तेन सरीरावयवसम्बन्धो पवत्ततीति वचनसम्बन्धेन च यमकपाटिहीराधिकारेन च छन्नं वण्णानं सरीरावयवभूतानं रस्मियो यमका हुत्वा पवत्तन्तीति वुत्तं होति। सामिवचनसम्बन्धेन च अवस्सं ‘‘रस्मियो’’ति पाठसेसो इच्छितब्बोयेव। नीलानन्ति उमापुप्फवण्णानं। पीतकानन्ति कणिकारपुप्फवण्णानं। लोहितकानन्ति इन्दगोपकवण्णानं। ओदातानन्ति ओसधितारकवण्णानं। मञ्जिट्ठानन्ति मन्दरत्तवण्णानं। पभस्सरानन्ति पभासनपकतिकानं पभस्सरवण्णानं। पभस्सरवण्णे विसुं अविज्जमानेपि वुत्तेसु पञ्चसु वण्णेसु ये ये पभा समुज्जला, ते ते पभस्सरा। तथा हि तथागतस्स यमकपाटिहीरं करोन्तस्स यमकपाटिहीरञाणबलेनेव केसमस्सूनञ्चेव अक्खीनञ्च नीलट्ठानेहि नीलरस्मियो निक्खमन्ति, यासं वसेन गगनतलं अञ्जनचुण्णसमोकिण्णं विय उमापुप्फनीलुप्पलदलसञ्छन्नं विय वीतिपतन्तमणितालवण्टं विय पसारितमेचकपटं विय च होति। छवितो चेव अक्खीनञ्च पीतकट्ठानेहि पीतरस्मियो निक्खमन्ति, यासं वसेन दिसाभागा सुवण्णरसनिसिञ्चमाना विय सुवण्णपटपसारिता विय कुङ्कुमचुण्णकणिकारपुप्फसम्परिकिण्णा विय च विरोचन्ति। मंसलोहितेहि चेव अक्खीनञ्च रत्तट्ठानेहि लोहितरस्मियो निक्खमन्ति, यासं वसेन दिसाभागा चिनपिट्ठचुण्णरञ्जिता विय सुपक्कलाखारसनिसिञ्चमाना विय रत्तकम्बलपरिक्खित्ता विय जयसुमनपालिभद्दकबन्धुजीवककुसुमसम्परिकिण्णा विय च विरोचन्ति। अट्ठीहि चेव दन्तेहि च अक्खीनञ्च सेतट्ठानेहि ओदातरस्मियो निक्खमन्ति, यासं वसेन दिसाभागा रजतकुटेहि आसिञ्चमानखीरधारासम्परिकिण्णा विय पसारितरजतपट्टविताना विय वीतिपतन्तरजततालवण्टा विय कुन्दकुमुदसिन्दुवारसुमनमल्लिकादिकुसुमसञ्छन्ना विय च विरोचन्ति। हत्थतलपादतलादीहि मन्दरत्तट्ठानेहि मञ्जिट्ठरस्मियो निक्खमन्ति, यासं वसेन दिसाभागा पवाळजालपरिक्खित्ता विय रत्तकुरवककुसुमसमोकिण्णा विय च विरोचन्ति। उण्णानखादीहि पभस्सरट्ठानेहि पभस्सररस्मियो निक्खमन्ति, यासं वसेन दिसाभागा ओसधितारकपुञ्जपुण्णा विय विज्जुपटलादिपरिपुण्णा विय च विरोचन्ति।  
भगवा चङ्कमतीतिआदि ‘‘भगवतो च निम्मितानञ्च नानाइरियापथकरणं यमकपाटिहीरेनेव होती’’ति दस्सनत्थं वुत्तं। तेसञ्हि निम्मितानं इरियापथा युगलाव हुत्वा वत्तन्ति। यदि निम्मिता बहुका होन्ति, ‘‘निम्मितो’’तिआदि कस्मा एकवचनं कतन्ति चे? निम्मितेसुपि एकेकस्स नानाइरियापथभावदस्सनत्थं। बहुवचनेन हि वुत्ते सब्बेपि निम्मिता सकिं एकेकइरियापथिका विय होन्ति। एकवचनेन पन वुत्ते निम्मितेसु एकेको नानाइरियापथिकोति ञायति। तस्मा एकवचननिद्देसो कतो। चूळपन्थकत्थेरोपि ताव नानाइरियापथिकभिक्खूनं सहस्सं मापेसि, किं पन भगवा यमकपाटिहीरे बहू निम्मिते न करिस्सति। चूळपन्थकत्थेरं मुञ्चित्वा अञ्ञेसं सावकानं एकावज्जनेन नानाइरियपथिकानं नानारूपानञ्च निम्मानं न इज्झति। अनियमेत्वा हि निम्मिता इद्धिमता सदिसाव होन्ति। ठाननिसज्जादीसु वा भासिततुण्हीभावादीसु वा यं यं इद्धिमा करोति, तं तदेव करोन्ति, विसदिसकरणं नानाकिरियाकरणञ्च ‘‘एत्तका ईदिसा होन्तु, एत्तका इमं नाम करोन्तू’’ति विसुं विसुं आवज्जित्वा अधिट्ठानेन इज्झति। तथागतस्स पन एकावज्जनाधिट्ठानेनेव नानप्पकारनिम्मानं इज्झति। एवमेव अग्गिक्खन्धउदकधारानिम्माने च नानावण्णनिम्माने च वेदितब्बं। तत्थ भगवा चङ्कमतीति आकासे वा पथवियं वा चङ्कमति। निम्मितोति इद्धिया मापितबुद्धरूपं। तिट्ठति वातिआदीनिपि आकासे वा पथवियं वा। कप्पेतीति करोति। भगवा तिट्ठतीतिआदीसुपि एसेव नयोति।  
यमकपाटिहीरञाणनिद्देसवण्णना निट्ठिता।  
७१. महाकरुणाञाणनिद्देसवण्णना  
११७. महाकरुणाञाणनिद्देसे बहुकेहि आकारेहीति इदानि वुच्चमानेहि एकूननवुतिया पकारेहि। पस्सन्तानन्ति ञाणचक्खुना च बुद्धचक्खुना च ओलोकेन्तानं। ओक्कमतीति ओतरति पविसति। आदित्तोति दुक्खलक्खणवसेन पीळायोगतो सन्तापनट्ठेन आदीपितो। ‘‘यदनिच्चं, तं दुक्ख’’न्ति (सं॰ नि॰ ३.१५) वुत्तत्ता सब्बसङ्खतस्स चेव दुक्खलक्खणवसेन पीळितत्ता दुक्खस्स च करुणाय मूलभूतत्ता पठमं दुक्खलक्खणवसेन ‘‘आदित्तो’’ति वुत्तन्ति वेदितब्बं। रागादीहि आदित्ततं पन उपरि वक्खति। अथ वा आदित्तोति रागादीहियेव आदित्तो। उपरि पन ‘‘तस्स नत्थञ्ञो कोचि निब्बापेता’’ति अत्थापेक्खनवसेन पुन वुत्तन्ति वेदितब्बं । लोकसन्निवासोति पञ्चक्खन्धा लुज्जनपलुज्जनट्ठेन लोको, तण्हादिट्ठिवसेन सन्निवसन्ति एत्थ सत्ताति सन्निवासो, लोकोव सन्निवासो लोकसन्निवासो। दुक्खितं खन्धसन्तानं उपादाय सत्तवोहारसब्भावतो लोकसन्निवासयोगतो सत्तसमूहोपि लोकसन्निवासो। सोपि च सहखन्धकोयेव। उय्युत्तोति अनेकेसु किच्चेसु निच्चब्यापारताय कतयोगो कतउस्साहो, सततकिच्चेसु सउस्सुक्कोति अत्थो। घट्टनयुत्तोति वा उय्युत्तो। पयातोति पब्बतेय्या नदी विय अनवट्ठितगमनेन मरणाय यातुं आरद्धो। कुम्मग्गप्पटिपन्नोति कुच्छितं मिच्छामग्गं पटिपन्नो। उपरि पन ‘‘विपथपक्खन्दो’’ति नानापदेहि विसेसेत्वा वुत्तं।  
उपनीयतीति जरावसेन मरणाय उपनीयति हरीयति। जरा हि ‘‘आयुनो संहानी’’ति (सं॰ नि॰ २.२) वुत्ता। अद्धुवोति न थिरो, सदा तथेव न होति। यस्मा अद्धुवो, तस्मा उपनीयतीति पुरिमस्स कारणवचनमेतं। एतेन सकारणं जरादुक्खं वुत्तं। तं जरादुक्खं दिस्वा जरापारिजुञ्ञरहितापि विञ्ञू पब्बजन्ति। अताणोति तायितुं रक्खितुं समत्थेन रहितो, अनारक्खोति वुत्तं होति। अनभिस्सरोति अभिसरित्वा अभिगन्त्वा ब्याहरणेन अस्सासेतुं समत्थेन रहितो, असहायोति वा अत्थो। यस्मा अनभिस्सरो, तस्मा अताणोति पुरिमस्स कारणवचनमेतं। एतेन सकारणं पियविप्पयोगदुक्खं वुत्तं। तं पियविप्पयोगदुक्खं दिस्वा ञातिपारिजुञ्ञरहितापि विञ्ञू पब्बजन्ति। अस्सकोति सकभण्डरहितो। सब्बं पहाय गमनीयन्ति सकभण्डन्ति सल्लक्खितं सब्बं पहाय लोकेन गन्तब्बं। यस्मा सब्बं पहाय गमनीयं, तस्मा अस्सकोति पुरिमस्स कारणवचनमेतं। एतेन सकारणं मरणदुक्खं वुत्तं। तं दिस्वा भोगपारिजुञ्ञरहितापि विञ्ञू पब्बजन्ति। अञ्ञत्थ ‘‘कम्मस्सका माणवसत्ता’’ति (म॰ नि॰ ३.२८९) वुत्तं, इध च रट्ठपालसुत्ते च ‘‘अस्सको लोको’’ति (म॰ नि॰ २.३०५) वुत्तं, तं कथं युज्जतीति चे? पहाय गमनीयं सन्धाय ‘‘अस्सको’’ति वुत्तं, कम्मं पन न पहाय गमनीयं। तस्मा ‘‘कम्मस्सका’’ति वुत्तं। रट्ठपालसुत्तेयेव च एवमेतं वुत्तं ‘‘त्वं पन यथाकम्मं गमिस्ससी’’ति (म॰ नि॰ २.३०६)। ऊनोति पारिपूरिरहितो। अतित्तोति भिय्यो भिय्यो पत्थनायपि न सुहितो । इदं ऊनभावस्स कारणवचनं। तण्हादासोति तण्हाय वसे वत्तनतो तण्हाय दासभूतो। इदं अतित्तभावस्स कारणवचनं। एतेन इच्छारोगापदेसेन सकारणं ब्याधिदुक्खं वुत्तं। तं ब्याधिदुक्खं दिस्वा ब्याधिपारिजुञ्ञरहितापि विञ्ञू पब्बजन्ति। अतायनोति पुत्तादीहिपि तायनस्स अभावतो अतायनो अनारक्खो, अलब्भनेय्यखेमो वा। अलेणोति अल्लीयितुं निस्सितुं अनरहो अल्लीनानम्पि च लेणकिच्चाकारको। असरणोति निस्सितानं न भयसारको न भयविनासको। असरणीभूतोति पुरे उप्पत्तिया अत्तनो अभावेनेव असरणो, उप्पत्तिसमकालमेव असरणीभूतोति अत्थो।  
उद्धतोति सब्बाकुसलेसु उद्धच्चस्स उप्पज्जनतो सत्तसन्ताने च अकुसलुप्पत्तिबाहुल्लतो अकुसलसमङ्गीलोको तेन उद्धच्चेन उद्धतो। अवूपसन्तोति अवूपसमनलक्खणस्स उद्धच्चस्सेव योगेन अवूपसन्तो भन्तमिगपटिभागो। ‘‘उपनीयति लोको’’तिआदीसु चतूसु च ‘‘उद्धतो लोको’’ति च पञ्चसु ठानेसु लोकोति आगतं, सेसेसु लोकसन्निवासोति। उभयथापि लोकोयेव। ससल्लोति पीळाजनकताय अन्तोतुदनताय दुन्नीहरणीयताय च सल्लाति सङ्खं गतेहि रागादीहि सल्लेहि सहवत्तनको। विद्धोति मिगादयो कदाचि परेहि विद्धा होन्ति, अयं पन लोको निच्चं अत्तनाव विद्धो। पुथुसल्लेहीति ‘‘सत्त सल्लानि – रागसल्लं, दोससल्लं, मोहसल्लं, मानसल्लं, दिट्ठिसल्लं, किलेससल्लं, दुच्चरितसल्ल’’न्ति (महानि॰ १७४) वुत्तेहि सत्तहि सल्लेहि। तस्साति तस्स लोकसन्निवासस्स। सल्लानं उद्धताति तेसं सल्लानं सत्तसन्तानतो उद्धरिता पुग्गलो। अञ्ञत्र मयाति मं ठपेत्वा। येपि भगवतो सावका सल्लानि उद्धरन्ति, तेसं भगवतो वचनेनेव उद्धरणतो भगवाव उद्धरति नाम। अविज्जन्धकारावरणोति अविज्जा एव सभावदस्सनच्छादनेन अन्धं विय करोतीति अविज्जन्धकारो, सोव सभावावगमननिवारणेन आवरणं एतस्साति अविज्जन्धकारावरणो। किलेसपञ्जरपक्खित्तोति किलेसा एव कुसलगमनसन्निरुज्झनट्ठेन पञ्जरोति किलेसपञ्जरो, अविज्जापभवे किलेसपञ्जरे पक्खित्तो पातितो। आलोकं दस्सेताति पञ्ञालोकं दस्सनसीलो, पञ्ञालोकस्स दस्सेताति वा अत्थो। अविज्जागतोति अविज्जं गतो पविट्ठो। न केवलं अविज्जाय आवरणमत्तमेव, अथ खो गहनगतो विय अविज्जाकोसस्स अन्तो पविट्ठोति पुरिमतो विसेसो। अण्डभूतोतिआदयो च विसेसायेव। अण्डभूतोति अण्डे भूतो निब्बत्तो। यथा हि अण्डे निब्बत्ता एकच्चे सत्ता ‘‘अण्डभूता’’ति वुच्चन्ति, एवमयं लोको अविज्जण्डकोसे निब्बत्तत्ता ‘‘अण्डभूतो’’ति वुच्चति। परियोनद्धोति तेन अविज्जण्डकोसेन समन्ततो ओनद्धो बद्धो वेठितो।  
तन्ताकुलकजातोति तन्तं विय आकुलभूतो। यथा नाम दुन्निक्खित्तं मूसिकच्छिन्नं पेसकारानं तन्तं तहिं तहिं आकुलं होति, इदं अग्गं इदं मूलन्ति अग्गेन वा अग्गं, मूलेन वा मूलं समानेतुं दुक्करं होति, एवमेव सत्ता पच्चयाकारे खलिता आकुला ब्याकुला होन्ति, न सक्कोन्ति पच्चयाकारं उजुं कातुं। तत्थ तन्तं पच्चत्तपुरिसकारे ठत्वा सक्कापि भवेय्य उजुं कातुं, ठपेत्वा पन द्वे बोधिसत्ते अञ्ञो सत्तो अत्तनो धम्मताय पच्चयाकारं उजुं कातुं समत्थो नाम नत्थि। यथा पन आकुलं तन्तं कञ्जिकं दत्वा कोच्छेन पहटं तत्थ तत्थ कुलकजातं होति गण्ठिबद्धं, एवमयं लोको पच्चयेसु पक्खलित्वा पच्चये उजुं कातुं असक्कोन्तो द्वासट्ठिदिट्ठिगतवसेन कुलकजातो होति गण्ठिबद्धो। ये हि केचि दिट्ठियो निस्सिता, सब्बे ते पच्चयं उजुं कातुं न सक्कोन्तियेव। कुलागण्ठिकजातोति कुलागण्ठिकं विय भूतो। कुलागण्ठिकं वुच्चति पेसकारकञ्जिकसुत्तं। ‘‘कुला नाम सकुणिका, तस्सा कुलावको’’तिपि एके। यथा तदुभयम्पि आकुलं अग्गेन वा अग्गं, मूलेन वा मूलं समानेतुं दुक्करन्ति पुरिमनयेनेव योजेतब्बं। मुञ्जपब्बजभूतोति मुञ्जतिणं विय पब्बजतिणं विय च भूतो मुञ्जतिणपब्बजतिणसदिसो जातो। यथा तानि तिणानि कोट्टेत्वा कोट्टेत्वा कतरज्जु जिण्णकाले कत्थचि पतितं गहेत्वा तेसं तिणानं ‘‘इदं अग्गं इदं मूल’’न्ति अग्गेन वा अग्गं, मूलेन वा मूलं समानेतुं दुक्करं, तम्पि पच्चत्तपुरिसकारे ठत्वा सक्का भवेय्य उजुं कातुं, ठपेत्वा पन द्वे बोधिसत्ते अञ्ञो सत्तो अत्तनो धम्मताय पच्चयाकारं उजुं कातुं समत्थो नाम नत्थि। एवमयं लोको पच्चयाकारं उजुं कातुं असक्कोन्तो द्वासट्ठिदिट्ठिगतवसेन गण्ठिजातो हुत्वा अपायं दुग्गतिं विनिपातं संसारं नातिवत्तति।  
तत्थ अपायोति निरयो तिरच्छानयोनि पेत्तिविसयो असुरकायो। सब्बेपि हि ते वड्ढिसङ्खातस्स आयस्स अभावतो ‘‘अपायो’’ति वुच्चन्ति। तथा दुक्खस्स गतिभावतो दुग्गति। सुखसमुस्सयतो विनिपतितत्ता विनिपातो। इतरो पन –  
‘‘खन्धानञ्च पटिपाटि, धातुआयतनान च।  
अब्बोच्छिन्नं वत्तमाना, संसारोति पवुच्चति’’॥  
तं सब्बम्पि नातिवत्तति नातिक्कमति। अथ खो चुतितो पटिसन्धिं, पटिसन्धितो चुतिन्ति एवं पुनप्पुनं चुतिपटिसन्धियो गण्हमानो तीसु भवेसु चतूसु योनीसु पञ्चसु गतीसु सत्तसु विञ्ञाणट्ठितीसु नवसु सत्तावासेसु महासमुद्दे वातुक्खित्तनावा विय यन्तगोणो विय च परिब्भमतियेव। अविज्जाविसदोससल्लित्तोति अविज्जायेव अकुसलुप्पादनेन कुसलजीवितनासनतो विसन्ति अविज्जाविसं, तदेव सन्तानदूसनतो अविज्जाविसदोसो, तेन अनुसयपरियुट्ठानदुच्चरितभूतेन भुसं लित्तो मक्खितोति अविज्जाविसदोससल्लित्तो। किलेसकललीभूतोति अविज्जादिमूलका किलेसा एव ओसीदनट्ठेन कललं कद्दमोति किलेसकललं, तदस्स अत्थीति किलेसकलली, एवंभूतो। रागदोसमोहजटाजटितोति लोभपटिघाविज्जासङ्खाता रागदोसमोहा एव रूपादीसु आरम्मणेसु हेट्ठुपरियवसेन पुनप्पुनं उप्पज्जनतो संसिब्बनट्ठेन वेळुगुम्बादीनं साखाजालसङ्खाता जटा वियाति जटा, ताय रागदोसमोहजटाय जटितो। यथा नाम वेळुजटादीहि वेळुआदयो, एवं ताय जटाय अयं लोको जटितो विनद्धो संसिब्बितोति अत्थो। जटं विजटेताति इमं एवं तेधातुकं लोकं जटेत्वा ठितं जटं विजटेता संछिन्दिता सम्पदालयिता।  
तण्हासङ्घाटपटिमुक्कोति तण्हा एव अब्बोच्छिन्नं पवत्तितो सङ्घटितट्ठेन सङ्घाटोति तण्हासङ्घाटो, तस्मिं तण्हासङ्घाटे पटिमुक्को अनुपविट्ठो अन्तोगतोति तण्हासङ्घाटपटिमुक्को। तण्हाजालेन ओत्थटोति तण्हा एव पुब्बे वुत्तनयेन संसिब्बनट्ठेन जालन्ति तण्हाजालं, तेन तण्हाजालेन ओत्थटो समन्ततो छादितो पलिवेठितो। तण्हासोतेन वुय्हतीति तण्हा एव संसारे आकड्ढनट्ठेन सोतोति तण्हासोतो, तेन तण्हासोतेन वुय्हति आकड्ढीयति। तण्हासञ्ञोजनेन सञ्ञुत्तोति तण्हा एव लोकं वट्टस्मिं संयोजनतो बन्धनतो संयोजनन्ति तण्हासंयोजनं, तेन तण्हासंयोजनेन सञ्ञुत्तो बद्धो। तण्हानुसयेन अनुसटोति तण्हा एव अनुसयनट्ठेन अनुसयोति तण्हानुसयो, तेन तण्हानुसयेन अनुसटो अनुगतो थामगतो। तण्हासन्तापेन सन्तप्पतीति तण्हा एव पवत्तिकाले फलकाले च लोकं सन्तापेतीति सन्तापो, तेन तण्हासन्तापेन सन्तप्पति सन्तापीयति। तण्हापरिळाहेन परिडय्हतीति तण्हा एव बलवभूता पवत्तिकाले फलकाले च समन्ततो दहनट्ठेन महापरिळाहोति तण्हापरिळाहो, तेन तण्हापरिळाहेन परिडय्हति समन्ततो डहीयति। दिट्ठिसङ्घाटादयो इमिनाव नयेन योजेतब्बा।  
अनुगतोति अनुपविट्ठो। अनुसटोति अनुधावितो। अभिभूतोति पीळितो। अब्भाहतोति अभिआहतो अभिमुखं भुसं पहतो। दुक्खे पतिट्ठितोति दुक्खे खन्धपञ्चके सुखविपल्लासेन पतिट्ठितो अभिनिविट्ठो।  
तण्हाय उड्डितोति तण्हाय उल्लङ्घितो। चक्खु हि तण्हारज्जुना आवुनित्वा रूपनागदन्ते उड्डितं, सोतादीनि तण्हारज्जुना आवुनित्वा सद्दादिनागदन्तेसु उड्डितानि। तंसमङ्गीलोकोपि उड्डितोयेव नाम। जरापाकारपरिक्खित्तोति अनतिक्कमनीयट्ठेन पाकारभूताय जराय परिवारितो। मच्चुपासेन परिक्खित्तोति दुम्मोचनीयट्ठेन पासभूतेन मरणेन बद्धो। महाबन्धनबद्धोति दळ्हत्ता दुच्छेदत्ता च महन्तेहि बन्धनेहि बद्धो। रागबन्धनेनाति रागो एव बन्धति संसारतो चलितुं न देतीति रागबन्धनं। तेन रागबन्धनेन। सेसेसुपि एसेव नयो। किलेसबन्धनेनाति वुत्तावसेसेन किलेसबन्धनेन। दुच्चरितबन्धनेनाति तिविधेन। सुचरितं पन बन्धनमोक्खस्स हेतुभूतं बन्धनमोक्खभूतञ्च अत्थि। तस्मा तं न गहेतब्बं।  
बन्धनं मोचेताति तस्स बन्धनं मोचेता। बन्धना मोचेतातिपि पाठो, बन्धनतो तं मोचेताति अत्थो। महासम्बाधप्पटिपन्नोति कुसलसञ्चारपीळनेन महासम्बाधसङ्खातं रागदोसमोहमानदिट्ठिकिलेसदुच्चरितगहनं पटिपन्नो। ओकासं दस्सेताति लोकियलोकुत्तरसमाधिपञ्ञाओकासं दस्सेता। महापलिबोधेन पलिबुद्धोति महानिवारणेन निवुतो। महालेपेन वा लित्तो। पलिबोधोति च रागादिसत्तविधो एव। ‘‘तण्हादिट्ठिपलिबोधो’’ति एके। पलिबोधं छेताति तं पलिबोधं छिन्दिता। महापपातेति पञ्चगतिपपाते, जातिजरामरणपपाते वा। तं सब्बम्पि दुरुत्तरणट्ठेन पपातो। पपाता उद्धताति तम्हा पपाततो उद्धरिता। महाकन्तारप्पटिपन्नोति जातिजराब्याधिमरणसोकपरिदेवदुक्खदोमनस्सुपायासकन्तारं पटिपन्नो। सब्बम्पि तं दुरतिक्कमनट्ठेन कन्तारो, तं कन्तारं तारेता। कन्तारा तारेताति वा पाठो। महासंसारप्पटिपन्नोति अब्बोच्छिन्नं खन्धसन्तानं पटिपन्नो। संसारा मोचेताति संसारतो मोचेता। संसारं मोचेताति वा पाठो। महाविदुग्गेति संसारविदुग्गे। संसारोयेव हि दुग्गमनट्ठेन विदुग्गो। सम्परिवत्ततीति भुसं निवत्तित्वा चरति। महापलिपेति महन्ते कामकद्दमे। कामो हि ओसीदनट्ठेन पलिपो। पलिपन्नोति लग्गो। महापलिपपलिपन्नोतिपि पाठो।  
अब्भाहतोति सब्बोपद्दवेहि अब्भाहतो। रागग्गिनाति रागादयोयेव अनुदहनट्ठेन अग्गि, तेन रागग्गिना। सेसेसुपि एसेव नयो। उन्नीतकोति उग्गहेत्वा नीतो, जातिया उग्गहेत्वा जरादिउपद्दवाय नीतोति अत्थो। क-कारो पनेत्थ अनुकम्पाय दट्ठब्बो। हञ्ञति निच्चमताणोति परित्तायकेन रहितो सततं पीळीयति। पत्तदण्डोति राजादीहि लद्धआणो। तक्करोति चोरो। वज्जबन्धनबद्धोति रागादिवज्जबन्धनेहि बद्धो। आघातनपच्चुपट्ठितोति मरणधम्मगण्ठिकट्ठानं उपेच्च ठितो। कोचि बन्धना मोचेता। कोचि बन्धनं मोचेतातिपि पाठो। अनाथोति नत्थि एतस्स नाथो इस्सरो, सयं वा न नाथो न इस्सरोति अनाथो, असरणोति वा अत्थो। परमकापञ्ञप्पत्तोति जरादिपटिबाहने अप्पहुताय अतीव कपणभावं पत्तो। तायेताति रक्खिता। तायिताति वा पाठो सुन्दरो । दुक्खाभितुन्नोति जातिदुक्खादीहि अनेकेहि दुक्खेहि अभितुन्नो अतिब्याधितो अतिकम्पितो च। चिररत्तं पीळितोति दुक्खेहेव दीघमद्धानं पीळितो घट्टितो। गधितोति गेधेन गिद्धो, अभिज्झाकायगन्थेन वा गन्थितो। निच्चं पिपासितोति पातुं भुञ्जितुं इच्छा पिपासा, सा तण्हा एव, तण्हापिपासाय निरन्तरं पिपासितो।  
अन्धोति दस्सनट्ठेन चक्खूति सङ्खं गताय पञ्ञाय अभावतो काणो। पञ्ञा हि धम्मसभावं पस्सति। अचक्खुकोति तं पन अन्धत्तं न पच्छा सम्भूतं, पकतिया एव अविज्जमानचक्खुकोति तमेव अन्धत्तं विसेसेति। हतनेत्तोति नयनट्ठेन नेत्तन्ति सङ्खं गताय पञ्ञाय अभावतोयेव विनट्ठनेत्तको। समविसमं दस्सेन्तं अत्तभावं नेतीति नेत्तन्ति हि वुत्तं। पञ्ञाय सुगतिञ्च अगतिञ्च नयति। हतनेत्तत्तायेवस्स नेतुअभावं दस्सेन्तो अपरिणायकोति आह, अविज्जमाननेत्तकोति अत्थो। अञ्ञोपिस्स नेता न विज्जतीति वुत्तं होति। विपथपक्खन्दोति विपरीतो, विसमो वा पथो विपथो, तं विपथं पक्खन्दो पविट्ठो पटिपन्नोति विपथपक्खन्दो, मिच्छापथसङ्खातं मिच्छादिट्ठिं पटिपन्नोति अत्थो। अञ्जसापरद्धोति अञ्जसे उजुमग्गस्मिं मज्झिमपटिपदाय अपरद्धो विरद्धो। अरियपथं आनेताति अरियं अट्ठङ्गिकं मग्गं उपनेता पटिपादयिता। महोघपक्खन्दोति यस्स संविज्जन्ति, तं वट्टस्मिं ओहनन्ति ओसीदापेन्तीति ओघा, पकतिओघतो महन्ता ओघाति महोघा। ते कामोघो भवोघो दिट्ठोघो अविज्जोघोति चतुप्पभेदा। ते महोघे पक्खन्दो पविट्ठोति महोघपक्खन्दो, संसारसङ्खातं महोघं वा पक्खन्दोति।  
११८. इदानि एकुत्तरिकनयो। तत्थ द्वीहि दिट्ठिगतेहीति सस्सतुच्छेददिट्ठीहि। तत्थ दिट्ठियेव दिट्ठिगतं ‘‘गूथगतं मुत्तगत’’न्तिआदीनि (अ॰ नि॰ ९.११) विय। गन्तब्बाभावतो वा दिट्ठिया गतमत्तमेवेतन्ति दिट्ठिगतं, दिट्ठीसु गतं इदं दस्सनं द्वासट्ठिदिट्ठिअन्तोगधत्तातिपि दिट्ठिगतं। द्वासट्ठितेसट्ठिदिट्ठियोपि हि सस्सतदिट्ठि उच्छेददिट्ठीति द्वेव दिट्ठियो होन्ति। तस्मा सङ्खेपेन सब्बा दिट्ठियो अन्तो करोन्तो ‘‘द्वीहि दिट्ठिगतेही’’ति वुत्तं । परियुट्ठितोति परियुट्ठानं पत्तो समुदाचारं पत्तो, उप्पज्जितुं अप्पदानेन कुसलचारस्स गहणं पत्तोति अत्थो। वुत्तञ्हेतं भगवता – ‘‘द्वीहि, भिक्खवे, दिट्ठिगतेहि परियुट्ठिता देवमनुस्सा ओलीयन्ति एके, अतिधावन्ति एके, चक्खुमन्तो च पस्सन्ती’’तिआदि (इतिवु॰ ४९)।  
तीहि दुच्चरितेहीति तिविधकायदुच्चरितेन चतुब्बिधवचीदुच्चरितेन तिविधमनोदुच्चरितेन। विप्पटिपन्नोति विरूपं पटिपन्नो, मिच्छापटिपन्नोति अत्थो। योगेहि युत्तोति वट्टस्मिं योजेन्तीति योगा, ईतिअत्थेन वा योगा, तेहि योगेहि युत्तो समप्पितो। चतुयोगयोजितोति कामयोगो, भवयोगो, दिट्ठियोगो, अविज्जायोगोति इमेहि चतूहि योगेहि सकटस्मिं योगो विय वट्टस्मिं योजितो। पञ्चकामगुणिको रागो कामयोगो। रूपारूपभवेसु छन्दरागो, झाननिकन्ति च, सस्सतदिट्ठिसहजातो रागो भववसेन पत्थना भवयोगो। द्वासट्ठि दिट्ठियो दिट्ठियोगो। अट्ठसु ठानेसु अञ्ञाणं अविज्जायोगो। ते एव चत्तारो बलवभूता ओघा, दुब्बलभूता योगा।  
चतूहि गन्थेहीति यस्स संविज्जन्ति, तं चुतिपटिसन्धिवसेन वट्टस्मिं गन्थेन्ति घटेन्तीति गन्था। ते अभिज्झा कायगन्थो, ब्यापादो कायगन्थो, सीलब्बतपरामासो कायगन्थो, इदंसच्चाभिनिवेसो कायगन्थोति चतुप्पभेदा। अभिज्झायन्ति एताय, सयं वा अभिज्झायति, अभिज्झायनमत्तमेव वा एसाति अभिज्झा, लोभोयेव। नामकायं गन्थेति चुतिपटिसन्धिवसेन वट्टस्मिं घटेतीति कायगन्थो। ब्यापज्जति तेन चित्तं पूतिभावं गच्छति, ब्यापादयति वा विनयाचाररूपसम्पत्तिहितसुखादीनीति ब्यापादो। इतो बहिद्धा समणब्राह्मणानं सीलेन सुद्धि वतेन सुद्धि सीलवतेन सुद्धीति परामसनं सीलब्बतपरामासो। सब्बञ्ञुभासितम्पि पटिक्खिपित्वा ‘‘सस्सतो लोको , इदमेव सच्चं मोघमञ्ञ’’न्तिआदिना आकारेन अभिनिविसतीति इदंसच्चाभिनिवेसो। तेहि चतूहि गन्थेहि गन्थितो, बद्धोति अत्थो।  
चतूहि उपादानेहीति भुसं आदियन्ति दळ्हग्गाहं गण्हन्तीति उपादाना। ते कामुपादानं दिट्ठुपादानं सीलब्बतुपादानं अत्तवादुपादानन्ति चतुप्पभेदा। वत्थुसङ्खातं कामं उपादियतीति कामुपादानं, कामो च सो उपादानञ्चातिपि कामुपादानं। दिट्ठि च सा उपादानञ्चाति दिट्ठुपादानं, दिट्ठिं उपादियतीतिपि दिट्ठुपादानं। ‘‘सस्सतो अत्ता च लोको चा’’तिआदीसु (पटि॰ म॰ १.१४७) हि पुरिमदिट्ठिं उत्तरदिट्ठि उपादियति। सीलब्बतं उपादियतीति सीलब्बतुपादानं, सीलब्बतञ्च तं उपादानञ्चातिपि सीलब्बतुपादानं। गोसीलगोवतादीनि हि एवं विसुद्धीति अभिनिवेसतो सयमेव उपादानानि। वदन्ति एतेनाति वादो, उपादियन्ति एतेनाति उपादानं। किं वदन्ति, उपादियन्ति वा? अत्तानं। अत्तनो वादुपादानं अत्तवादुपादानं, अत्तवादमत्तमेव वा अत्ताति उपादियन्ति एतेनाति अत्तवादुपादानं। ठपेत्वा इमा द्वे दिट्ठियो सब्बापि दिट्ठी दिट्ठुपादानं। तेहि चतूहि उपादानेहि। उपादीयतीति भुसं गण्हीयति। उपादियतीति वा पाठो, लोको उपादानेहि तं तं आरम्मणं भुसं गण्हातीति अत्थो।  
पञ्चगतिसमारुळ्होति सुकतदुक्कटकारणेहि गम्मति उपसङ्कमीयतीति गति, सहोकासका खन्धा। निरयो तिरच्छानयोनि पेत्तिविसयो मनुस्सा देवाति इमा पञ्च गतियो वोक्कमनभावेन भुसं आरुळ्हो। पञ्चहि कामगुणेहीति रूपसद्दगन्धरसफोट्ठब्बसङ्खातेहि पञ्चहि वत्थुकामकोट्ठासेहि। रज्जतीति अयोनिसोमनसिकारं पटिच्च रागुप्पादनेन तेहि रञ्जीयति, सारत्तो करीयतीति अत्थो। पञ्चहि नीवरणेहीति चित्तं नीवरन्ति परियोनन्धन्तीति नीवरणा। कामच्छन्दब्यापादथिनमिद्धउद्धच्चकुक्कुच्चविचिकिच्छासङ्खातेहि पञ्चहि नीवरणेहि। ओत्थटोति उपरितो पिहितो।  
छहि विवादमूलेहीति छहि विवादस्स मूलेहि। यथाह –  
‘‘छयिमानि, भिक्खवे, विवादमूलानि। कतमानि छ? इध, भिक्खवे, भिक्खु कोधनो होति उपनाही। यो सो, भिक्खवे, भिक्खु कोधनो होति उपनाही। सो सत्थरिपि अगारवो विहरति अप्पतिस्सो, धम्मेपि, सङ्घेपि, सिक्खायपि न परिपूरकारी। यो सो, भिक्खवे, भिक्खु सत्थरि अगारवो विहरति अप्पतिस्सो, धम्मेपि, सङ्घेपि, सिक्खायपि न परिपूरकारी, सो सङ्घे विवादं जनेति। यो होति विवादो बहुजनाहिताय बहुजनासुखाय बहुनो जनस्स अनत्थाय अहिताय दुक्खाय देवमनुस्सानं। एवरूपं चे तुम्हे, भिक्खवे, विवादमूलं अज्झत्तं वा बहिद्धा वा समनुपस्सेय्याथ, तत्र तुम्हे, भिक्खवे, तस्सेव पापकस्स विवादमूलस्स पहानाय वायमेय्याथ। एवरूपं चे तुम्हे, भिक्खवे, विवादमूलं अज्झत्तं वा बहिद्धा वा न समनुपस्सेय्याथ। तत्र तुम्हे, भिक्खवे, तस्सेव पापकस्स विवादमूलस्स आयतिं अनवस्सवाय पटिपज्जेय्याथ। एवमेतस्स पापकस्स विवादमूलस्स पहानं होति। एवमेतस्स पापकस्स विवादमूलस्स आयतिं अनवस्सवो होति।  
‘‘पुन चपरं, भिक्खवे, भिक्खु मक्खी होति पळासी। इस्सुकी होति मच्छरी। सठो होति मायावी। पापिच्छो होति मिच्छादिट्ठि। सन्दिट्ठिपरामासी होति आधानग्गाही दुप्पटिनिस्सग्गी। यो सो, भिक्खवे, भिक्खु सन्दिट्ठिपरामासी होति आधानग्गाही दुप्पटिनिस्सग्गी, सो सत्थरिपि…पे॰… आयतिं अनवस्सवो होती’’ति (परि॰ २७२; अ॰ नि॰ ६.३६)।  
तत्थ कोधनोति कुज्झनलक्खणेन कोधेन समन्नागतो। उपनाहीति वेरअप्पटिनिस्सज्जनलक्खणेन उपनाहेन समन्नागतो। अहिताय दुक्खाय देवमनुस्सानन्ति द्विन्नं भिक्खूनं विवादो कथं देवमनुस्सानं अहिताय दुक्खाय संवत्ततीति? कोसम्बकक्खन्धके (महाव॰ ४५१ आदयो) विय द्वीसु भिक्खूसु विवादं आपन्नेसु तस्मिं विहारे तेसं अन्तेवासिका विवदन्ति, तेसं ओवादं गण्हन्तो भिक्खुनिसङ्घो विवदति, ततो तेसं उपट्ठाकापि विवदन्ति। अथ मनुस्सानं आरक्खदेवता द्वे कोट्ठासा होन्ति। धम्मवादीनं आरक्खदेवता धम्मवादिनियो होन्ति अधम्मवादीनं अधम्मवादिनियो। ततो आरक्खदेवतानं मित्ता भुम्मट्ठदेवता भिज्जन्ति। एवं परम्पराय याव ब्रह्मलोका ठपेत्वा अरियसावके सब्बे देवमनुस्सा द्वे कोट्ठासा होन्ति। धम्मवादीहि पन अधम्मवादिनोव बहुतरा होन्ति। ततो यं बहुकेहि गहितं, सब्बं तं सच्चन्ति धम्मं विस्सज्जेत्वा बहुतराव अधम्मं गण्हन्ति। ते अधम्मं पुरक्खत्वा विहरन्ता अपायेसु निब्बत्तन्ति। एवं द्विन्नं भिक्खूनं विवादो देवमनुस्सानं अहिताय दुक्खाय होति। अज्झत्तं वाति तुम्हाकं अब्भन्तरपरिसाय वा। बहिद्धा वाति परेसं परिसाय वा। मक्खीति परेसं गुणमक्खणलक्खणेन मक्खेन समन्नागतो। पळासीति युगग्गाहलक्खणेन पळासेन समन्नागतो। इस्सुकीति परेसं सक्कारादिइस्सायनलक्खणाय इस्साय समन्नागतो। मच्छरीति आवासमच्छरियादीहि पञ्चहि मच्छरियेहि समन्नागतो। सठोति केराटिको। मायावीति कतपापपटिच्छादको। पापिच्छोति असन्तसम्भावनिच्छको दुस्सीलो। मिच्छादिट्ठीति नत्थिकवादी अहेतुकवादी अकिरियवादी। सन्दिट्ठिपरामासीति सयं दिट्ठिमेव परामसति। आधानग्गाहीति दळ्हग्गाही। दुप्पटिनिस्सग्गीति न सक्का होति गहितं विस्सज्जापेतुं। खुद्दकवत्थुविभङ्गे पन ‘‘तत्थ कतमानि छ विवादमूलानि? कोधो मक्खो इस्सा साठेय्यं पापिच्छता सन्दिट्ठिपरामासिता, इमानि छ विवादमूलानी’’ति (विभ॰ ९४४) पधानवसेन एकेकोयेव धम्मो वुत्तो।  
छहि तण्हाकायेहीति ‘‘रूपतण्हा, सद्दतण्हा, गन्धतण्हा, रसतण्हा, फोट्ठब्बतण्हा, धम्मतण्हा’’ति (विभ॰ ९४४) वुत्ताहि छहि तण्हाहि। तत्थ यस्मा एकेकायेव तण्हा अनेकविसयत्ता एकेकस्मिम्पि विसये पुनप्पुनं उप्पत्तितो अनेका होन्ति, तस्मा समूहट्ठेन कायसद्देन योजेत्वा तण्हाकायाति वुत्तं। तण्हाकायाति वुत्तेपि तण्हा एव। रज्जतीति सयं आरम्मणे रज्जति, सारत्तो होति।  
छहि दिट्ठिगतेहीति सब्बासवसुत्ते वुत्तेहि। वुत्तञ्हि तत्थ –  
‘‘तस्स एवं अयोनिसो मनसिकरोतो छन्नं दिट्ठीनं अञ्ञतरा दिट्ठि उप्पज्जति। ‘अत्थि मे अत्ता’ति वा अस्स सच्चतो थेततो दिट्ठि उप्पज्जति, ‘नत्थि मे अत्ता’ति वा अस्स सच्चतो थेततो दिट्ठि उप्पज्जति, ‘अत्तनाव अत्तानं सञ्जानामी’ति वा अस्स सच्चतो थेततो दिट्ठि उप्पज्जति, ‘अत्तनाव अनत्तानं सञ्जानामी’ति वा अस्स सच्चतो थेततो दिट्ठि उप्पज्जति, ‘अनत्तनाव अत्तानं सञ्जानामी’ति वा अस्स सच्चतो थेततो दिट्ठि उप्पज्जति। अथ वा पनस्स एवं दिट्ठि होति ‘यो मे अयं अत्ता वदो वेदेय्यो तत्र तत्र कल्याणपापकानं कम्मानं विपाकं पटिसंवेदेति, सो च खो पन मे अयं अत्ता निच्चो धुवो सस्सतो अविपरिणामधम्मो सस्सतिसमं तथेव ठस्सती’’’ति (म॰ नि॰ १.१९)।  
तत्थ अत्थि मे अत्ताति सस्सतदिट्ठि सब्बकालेसु अत्तनो अत्थितं गण्हाति। सच्चतो थेततोति भूततो च थिरतो च, ‘‘इदं सच्च’’न्ति सुट्ठु दळ्हभावेनाति वुत्तं होति। नत्थि मे अत्ताति उच्छेददिट्ठि सतो सत्तस्स तत्थ तत्थ विभवग्गहणतो। अथ वा पुरिमापि तीसु कालेसु अत्थीति गहणतो सस्सतदिट्ठि, पच्चुप्पन्नमेव अत्थीति गण्हन्ती उच्छेददिट्ठि, पच्छिमापि अतीतानागतेसु नत्थीति गहणतो ‘‘भस्सन्ता आहुतियो’’ति गहितदिट्ठिगतिकानं विय उच्छेददिट्ठि। अतीते एव नत्थीति गण्हन्ती अधिच्चसमुप्पन्नकस्स विय सस्सतदिट्ठि। अत्तनाव अत्तानं सञ्जानामीति सञ्ञाक्खन्धसीसेन खन्धे अत्ताति गहेत्वा सञ्ञाय अवसेसक्खन्धे सञ्जानतो इमिना अत्तना इमं अत्तानं सञ्जानामीति होति। अत्तनाव अनत्तानन्ति सञ्ञाक्खन्धंयेव अत्ताति गहेत्वा, इतरे चत्तारोपि अनत्ताति गहेत्वा सञ्ञाय ते सञ्जानतो एवं होति। अनत्तनाव अत्तानन्ति सञ्ञाक्खन्धं अनत्ताति गहेत्वा, इतरे चत्तारोपि अत्ताति गहेत्वा सञ्ञाय ते सञ्जानतो एवं होति। सब्बापि सस्सतुच्छेददिट्ठियोव। वदो वेदेय्योतिआदयो पन सस्सतदिट्ठिया एव अभिनिवेसाकारा। तत्थ वदतीति वदो, वचीकम्मस्स कारकोति वुत्तं होति। वेदयतीति वेदेय्यो, जानाति अनुभवति चाति वुत्तं होति। किं वेदेतीति? तत्र तत्र कल्याणपापकानं कम्मानं विपाकं पटिसंवेदेति । तत्र तत्राति तेसु तेसु योनिगतिठितिनिवासनिकायेसु आरम्मणेसु वा। निच्चोति उप्पादवयरहितो। धुवोति थिरो सारभूतो। सस्सतोति सब्बकालिको। अविपरिणामधम्मोति अत्तनो पकतिभावं अविजहनधम्मो, ककण्टको विय नानप्पकारतं नापज्जति। सस्सतिसमन्ति चन्दसूरियसमुद्दमहापथवीपब्बता लोकवोहारेन सस्सतियोति वुच्चन्ति। सस्सतीहि समं सस्सतिसमं। याव सस्सतियो तिट्ठन्ति, ताव तथेव ठस्सतीति गण्हतो एवं दिट्ठि होति।  
खुद्दकवत्थुविभङ्गे पन ‘‘तत्र तत्र दीघरत्तं कल्याणपापकानं कम्मानं विपाकं पच्चनुभोति, न सो जातो नाहोसि, न सो जातो न भविस्सति, निच्चो धुवो सस्सतो अविपरिणामधम्मोति वा पनस्स सच्चतो थेततो दिट्ठि उप्पज्जती’’ति (विभ॰ ९४८) छ दिट्ठी एवं विसेसेत्वा वुत्ता।  
तत्थ न सो जातो नाहोसीति सो अत्ता अजातिधम्मतो न जातो नाम, सदा विज्जमानोयेवाति अत्थो। तेनेव अतीते नाहोसि, अनागते न भविस्सति। यो हि जातो, सो अहोसि। यो च जायिस्सति, सो भविस्सतीति वुच्चति। अथ वा न सो जातो नाहोसीति सो सदा विज्जमानत्ता अतीतेपि न जातु न अहोसि, अनागतेपि न जातु न भविस्सति। अनुसया वुत्तत्था।  
सत्तहि सञ्ञोजनेहीति सत्तकनिपाते वुत्तेहि। वुत्तञ्हि तत्थ –  
‘‘सत्तिमानि, भिक्खवे, संयोजनानि। कतमानि सत्त? अनुनयसंयोजनं, पटिघसंयोजनं, दिट्ठिसंयोजनं, विचिकिच्छासंयोजनं, मानसंयोजनं, भवरागसंयोजनं, अविज्जासंयोजनं। इमानि खो, भिक्खवे, सत्त संयोजनानी’’ति (अ॰ नि॰ ७.८)।  
तत्थ अनुनयसंयोजनन्ति कामरागसंयोजनं। सब्बानेवेतानि बन्धनट्ठेन संयोजनानि।  
सत्तहि मानेहीति खुद्दकवत्थुविभङ्गे वुत्तेहि। वुत्तञ्हि तत्थ –  
‘‘मानो , अतिमानो, मानातिमानो, ओमानो, अधिमानो, अस्मिमानो, मिच्छामानो’’ति (विभ॰ ९५०)।  
तत्थ मानोति सेय्यादिवसेन पुग्गलं अनामसित्वा जातिआदीसु वत्थुवसेनेव उन्नति। अतिमानोति जातिआदीहि ‘‘मया सदिसो नत्थी’’ति अतिक्कमित्वा उन्नति। मानातिमानोति ‘‘अयं पुब्बे मया सदिसो, इदानि अहं सेट्ठो, अयं हीनतरो’’ति उप्पन्नमानो। ओमानोति जातिआदीहि अत्तानं हेट्ठा कत्वा पवत्तमानो, हीनोहमस्मीति मानोयेव। अधिमानोति अनधिगतेयेव चतुसच्चधम्मे अधिगतोति मानो। अयं पन अधिमानो परिसुद्धसीलस्स कम्मट्ठाने अप्पमत्तस्स नामरूपं ववत्थपेत्वा पच्चयपरिग्गहेन वितिण्णकङ्खस्स तिलक्खणं आरोपेत्वा सङ्खारे सम्मसन्तस्स आरद्धविपस्सकस्स पुथुज्जनस्स उप्पज्जति, न अञ्ञेसं। अस्मिमानोति रूपादीसु खन्धेसु अस्मीति मानो, ‘‘अहं रूप’’न्तिआदिवसेन उप्पन्नमानोति वुत्तं होति। मिच्छामानोति पापकेन कम्मायतनादिना उप्पन्नमानो।  
लोकधम्मा वुत्तत्था। सम्परिवत्ततीति लोकधम्मेहि हेतुभूतेहि लाभादीसु चतूसु अनुरोधवसेन, अलाभादीसु चतूसु पटिविरोधवसेन भुसं निवत्तति, पकतिभावं जहातीति अत्थो। मिच्छत्तापि वुत्तत्था। निय्यातोति गतो पक्खन्दो, अभिभूतोति अत्थो।  
अट्ठहि पुरिसदोसेहीति अट्ठकनिपाते उपमाहि सह, खुद्दकवत्थुविभङ्गे उपमं विना वुत्तेहि। वुत्तञ्हि तत्थ –  
‘‘कतमे अट्ठ पुरिसदोसा? इध भिक्खू भिक्खुं आपत्तिया चोदेन्ति। सो भिक्खु भिक्खूहि आपत्तिया चोदियमानो ‘न सरामि न सरामी’ति अस्सतियाव निब्बेठेति। अयं पठमो पुरिसदोसो।  
‘‘पुन चपरं भिक्खू भिक्खुं आपत्तिया चोदेन्ति। सो भिक्खु भिक्खूहि आपत्तिया चोदियमानो चोदकंयेव पटिप्फरति ‘किं नु खो तुय्हं बालस्स अब्यत्तस्स भणितेन, त्वम्पि नाम मं भणितब्बं मञ्ञसी’ति? अयं दुतियो पुरिसदोसो।  
‘‘पुन चपरं भिक्खू भिक्खुं आपत्तिया चोदेन्ति। सो भिक्खु भिक्खूहि आपत्तिया चोदियमानो चोदकंयेव पच्चारोपेति ‘त्वम्पि खोसि इत्थन्नामं आपत्तिं आपन्नो, त्वं ताव पठमं पटिकरोही’ति। अयं ततियो पुरिसदोसो।  
‘‘पुन चपरं भिक्खू भिक्खुं आपत्तिया चोदेन्ति। सो भिक्खु भिक्खूहि आपत्तिया चोदियमानो अञ्ञेनञ्ञं पटिचरति, बहिद्धा कथं अपनामेति, कोपञ्च दोसञ्च अप्पच्चयञ्च पातुकरोति। अयं चतुत्थो पुरिसदोसो।  
‘‘पुन चपरं भिक्खू भिक्खुं आपत्तिया चोदेन्ति। सो भिक्खु भिक्खूहि आपत्तिया चोदियमानो सङ्घमज्झे बाहाविक्खेपकं भणति। अयं पञ्चमो पुरिसदोसो।  
‘‘पुन चपरं भिक्खू भिक्खुं आपत्तिया चोदेन्ति। सो भिक्खु भिक्खूहि आपत्तिया चोदियमानो अनादियित्वा सङ्घं अनादियित्वा चोदकं सापत्तिकोव येन कामं पक्कमति। अयं छट्ठो पुरिसदोसो।  
‘‘पुन चपरं भिक्खू भिक्खुं आपत्तिया चोदेन्ति। सो भिक्खु भिक्खूहि आपत्तिया चोदियमानो ‘नेवाहं आपन्नोम्हि, न पनाहं अनापन्नोम्ही’ति सो तुण्हीभूतो सङ्घं विहेसेति। अयं सत्तमो पुरिसदोसो।  
‘‘पुन चपरं भिक्खू भिक्खुं आपत्तिया चोदेन्ति। सो भिक्खु भिक्खूहि आपत्तिया चोदियमानो एवमाह – ‘किं नु खो तुम्हे आयस्मन्तो अतिबाळ्हं मयि ब्यावटा? इदानाहं सिक्खं पच्चक्खाय हीनायावत्तिस्सामी’ति। सो सिक्खं पच्चक्खाय हीनायावत्तित्वा एवमाह ‘इदानि खो तुम्हे आयस्मन्तो अत्तमना होथा’ति। अयं अट्ठमो पुरिसदोसो। इमे अट्ठ पुरिसदोसा’’ति (विभ॰ ९५७; अ॰ नि॰ ८.१४)।  
तत्थ पुरिसदोसाति पुरिसानं दोसा, ते पन पुरिससन्तानं दूसेन्तीति दोसा। न सरामि न सरामीति ‘‘मया एतस्स कम्मस्स कतट्ठानं नस्सरामि न सल्लक्खेमी’’ति एवं अस्सतिभावेन निब्बेठेति मोचेति। चोदकंयेव पटिप्फरतीति पटिविरुद्धो हुत्वा फरति, पटिआणिभावेन तिट्ठति। किं नु खो तुय्हन्ति तुय्हं बालस्स अब्यत्तस्स भणितेन नाम किं, यो त्वं नेव वत्थुं, न आपत्तिं, न चोदनं जानासीति दीपेति। त्वम्पि नाम एवं किञ्चि अजानन्तो भणितब्बं मञ्ञसीति अज्झोत्थरति। पच्चारोपेतीति ‘‘त्वम्पि खोसी’’तिआदीनि वदन्तो पतिआरोपेति। पटिकरोहीति देसनागामिनिं देसेहि, वुट्ठानगामिनितो वुट्ठाहि, ततो सुद्धन्ते पतिट्ठितो अञ्ञं चोदेस्ससीति दीपेति। अञ्ञेनञ्ञं पटिचरतीति अञ्ञेन कारणेन, वचनेन वा अञ्ञं कारणं, वचनं वा पटिच्छादेति। ‘‘आपत्तिं आपन्नोसी’’ति वुत्तो ‘‘को आपन्नो, किं आपन्नो, किस्मिं आपन्नो, कथं आपन्नो, कं भणथ, किं भणथा’’ति भणति। ‘‘एवरूपं किञ्चि तया दिट्ठ’’न्ति वुत्ते ‘‘न सुणामी’’ति सोतं उपनेति। बहिद्धा कथं अपनामेतीति ‘‘इत्थन्नामं आपत्तिं आपन्नोसी’’ति पुट्ठो ‘‘पाटलिपुत्तं गतोम्ही’’ति वत्वा पुन ‘‘न तव पाटलिपुत्तगमनं पुच्छामा’’ति वुत्ते ततो राजगहं गतोम्हीति। ‘‘राजगहं वा याहि ब्राह्मणगेहं वा, आपत्तिं आपन्नोसी’’ति। ‘‘तत्थ मे सूकरमंसं लद्ध’’न्तिआदीनि वदन्तो कथं बहिद्धा विक्खिपति। कोपन्ति कुपितभावं, दोसन्ति दुट्ठभावं। उभयम्पेतं कोधस्सेव नामं। अप्पच्चयन्ति असन्तुट्ठाकारं, दोमनस्सस्सेतं नामं। पातुकरोतीति दस्सेति पकासेति। बाहाविक्खेपकं भणतीति बाहं विक्खिपित्वा विक्खिपित्वा अलज्जिवचनं वदति। अनादियित्वाति चित्तीकारेन अग्गहेत्वा अवजानित्वा, अनादरो हुत्वाति अत्थो। विहेसेतीति विहेठेति बाधति। अतिबाळ्हन्ति अतिदळ्हं अतिप्पमाणं। मयि ब्यावटाति मयि ब्यापारं आपन्ना। हीनायावत्तित्वाति हीनस्स गिहिभावस्स अत्थाय आवत्तित्वा, गिही हुत्वाति अत्थो। अत्तमना होथाति तुट्ठचित्ता होथ, ‘‘मया लभितब्बं लभथ, मया वसितब्बट्ठाने वसथ, फासुविहारो वो मया कतो’’ति अधिप्पायेन वदति। दुस्सतीति दुट्ठो होति।  
नवहि आघातवत्थूहीति सत्तेसु उप्पत्तिवसेनेव कथितानि। यथाह –  
‘‘नवयिमानि, भिक्खवे, आघातवत्थूनि। कतमानि नव? ‘अनत्थं मे अचरी’ति आघातं बन्धति, ‘अनत्थं मे चरती’ति आघातं बन्धति, ‘अनत्थं मे चरिस्सती’ति आघातं बन्धति, ‘पियस्स मे मनापस्स अनत्थं अचरि, अनत्थं चरति, अनत्थं चरिस्सती’ति आघातं बन्धति, ‘अप्पियस्स मे अमनापस्स अत्थं अचरि, अत्थं चरति, अत्थं चरिस्सती’ति आघातं बन्धति। इमानि खो, भिक्खवे, नव आघातवत्थूनी’’ति (अ॰ नि॰ ९.२९)।  
तत्थ आघातवत्थूनीति आघातकारणानि। आघातन्ति चेत्थ कोपो, सोयेव उपरूपरि कोपस्स वत्थुत्ता आघातवत्थु। आघातं बन्धतीति कोपं बन्धति करोति उप्पादेति। ‘‘अत्थं मे नाचरि, न चरति, न चरिस्सति। पियस्स मे मनापस्स अत्थं नाचरि, न चरति, न चरिस्सति। अप्पियस्स मे अमनापस्स अनत्थं नाचरि, न चरति, न चरिस्सती’’ति (महानि॰ ८५; विभ॰ ९६०; ध॰ स॰ १०६६) निद्देसे वुत्तानि अपरानिपि नव आघातवत्थूनि इमेहेव नवहि सङ्गहितानि। आघातितोति घट्टितो।  
नवविधमानेहीति कतमे नवविधमाना? सेय्यस्स सेय्योहमस्मीति मानो, सेय्यस्स सदिसोहमस्मीति मानो, सेय्यस्स हीनोहमस्मीति मानो। सदिसस्स सेय्योहमस्मीति मानो, सदिसस्स सदिसोहमस्मीति मानो, सदिसस्स हीनोहमस्मीति मानो। हीनस्स सेय्योहमस्मीति मानो, हीनस्स सदिसोहमस्मीति मानो, हीनस्स हीनोहमस्मीति मानो। इमे नवविधमाना (विभ॰ ९६२)।  
एत्थ पन सेय्यस्स सेय्योहमस्मीति मानो राजूनञ्चेव पब्बजितानञ्च उप्पज्जति। राजा हि ‘‘रट्ठेन वा धनेन वा वाहनेहि वा को मया सदिसो अत्थी’’ति एतं मानं करोति, पब्बजितोपि ‘‘सीलधुतङ्गादीहि को मया सदिसो अत्थी’’ति एतं मानं करोति।  
सेय्यस्स सदिसोहमस्मीति मानोपि एतेसंयेव उप्पज्जति। राजा हि ‘‘रट्ठेन वा धनेन वा वाहनेहि वा अञ्ञराजूहि सद्धिं मय्हं किं नानाकरण’’न्ति एतं मानं करोति, पब्बजितोपि ‘‘सीलधुतङ्गादीहि अञ्ञेन भिक्खुना मय्हं किं नानाकरण’’न्ति एतं मानं करोति।  
सेय्यस्स हीनोहमस्मीति मानोपि एतेसंयेव उप्पज्जति। यस्स हि रञ्ञो रट्ठं वा धनं वा वाहनादीनि वा नातिसम्पन्नानि होन्ति, सो ‘‘मय्हं राजाति वोहारसुखमत्तकमेव, किं राजा नाम अह’’न्ति एतं मानं करोति, पब्बजितोपि अप्पलाभसक्कारो ‘‘अहं धम्मकथिको बहुस्सुतो महाथेरोति कथामत्तमेव, किं धम्मकथिको नामाहं, किं बहुस्सुतो नामाहं, किं महाथेरो नामाहं, यस्स मे लाभसक्कारो नत्थी’’ति एतं मानं करोति।  
सदिसस्स सेय्योहमस्मीति मानादयो अमच्चादीनं उप्पज्जन्ति। अमच्चो वा हि रट्ठियो वा ‘‘भोगयानवाहनादीहि को मया सदिसो अञ्ञो राजपुरिसो अत्थी’’ति वा, ‘‘मय्हं अञ्ञेहि सद्धिं किं नानाकरण’’न्ति वा, ‘‘अमच्चोति नाममेव मय्हं, घासच्छादनमत्तम्पि मे नत्थि, किं अमच्चो नामाह’’न्ति वा एतं मानं करोति।  
हीनस्स सेय्योहमस्मीति मानादयो दासादीनं उप्पज्जन्ति। दासो हि ‘‘मातितो वा पितितो वा को मया सदिसो अञ्ञो दासो नाम अत्थि, अञ्ञे जीवितुं असक्कोन्ता कुच्छिहेतु दासा नाम जाता, अहं पन पवेणिआगतत्ता सेय्यो’’ति वा, ‘‘पवेणिआगतभावेन उभतोसुद्धिकदासत्तेन असुकदासेन नाम सद्धिं मय्हं किं नानाकरण’’न्ति वा, ‘‘कुच्छिवसेनाहं दासब्यं उपगतो, मातापितुकोटिया पन मे दासट्ठानं नत्थि, किं दासो नाम अह’’न्ति वा एतं मानं करोति। यथा च दासो, एवं पुक्कुसचण्डालादयोपि एतं मानं करोन्तियेव। एत्थ च सेय्यस्स सेय्योहमस्मीति उप्पन्नमानोव याथावमानो, इतरे द्वे अयाथावमाना। तथा सदिसस्स सदिसोहमस्मीति हीनस्स हीनोहमस्मीति उप्पन्नमानोव याथावमानो, इतरे द्वे अयाथावमाना। तत्थ याथावमाना अरहत्तमग्गवज्झा, अयाथावमाना सोतापत्तिमग्गवज्झाति।  
तण्हामूलका वुत्तायेव। रज्जतीति न केवलं रागेनेव रज्जति, अथ खो तण्हामूलकानं परियेसनादीनम्पि सम्भवतो तण्हामूलकेहि सब्बेहि अकुसलधम्मेहि रज्जति, युज्जति बज्झतीति अधिप्पायो।  
दसहि किलेसवत्थूहीति कतमानि दस किलेसवत्थूनि? लोभो, दोसो, मोहो, मानो, दिट्ठि, विचिकिच्छा, थिनं, उद्धच्चं, अहिरिकं, अनोत्तप्पन्ति इमानि दस किलेसवत्थूनि (विभ॰ ९६६)।  
तत्थ किलेसा एव किलेसवत्थूनि, वसन्ति वा एत्थ अखीणासवा सत्ता लोभादीसु पतिट्ठितत्ताति वत्थूनि, किलेसा च ते तप्पतिट्ठानं सत्तानं वत्थूनि चाति किलेसवत्थूनि। यस्मा चेत्थ अनन्तरपच्चयादिभावेन उप्पज्जमानापि किलेसा वसन्ति एव नाम, तस्मा किलेसानं वत्थूनीतिपि किलेसवत्थूनि। लुब्भन्ति तेन, सयं वा लुब्भति, लुब्भनमत्तमेव वा तन्ति लोभो। दुस्सन्ति तेन, सयं वा दुस्सति, दुस्सनमत्तमेव वा तन्ति दोसो। मुय्हन्ति तेन, सयं वा मुय्हति, मुय्हनमत्तमेव वा तन्ति मोहो। मञ्ञतीति मानो। दिट्ठिआदयो वुत्तत्थाव । न हिरीयतीति अहिरिको, तस्स भावो अहिरिकं। न ओत्तप्पतीति अनोत्तप्पी, तस्स भावो अनोत्तप्पं। तेसु अहिरिकं कायदुच्चरितादीहि अजिगुच्छनलक्खणं, अनोत्तप्पं तेहेव असारज्जनलक्खणं, किलिस्सतीति उपतापीयति विबाधीयति।  
दसहि आघातवत्थूहीति पुब्बे वुत्तेहि नवहि च ‘‘अट्ठाने वा पनाघातो जायती’’ति (ध॰ स॰ १०६६) वुत्तेन चाति दसहि। अनत्थं मे अचरीतिआदीनिपि हि अविकप्पेत्वा खाणुकण्टकादिम्हिपि अट्ठाने आघातो उप्पज्जति।  
दसहि अकुसलकम्मपथेहीति कतमे दस अकुसलकम्मपथा (दी॰ नि॰ ३.३६०)? पाणातिपातो, अदिन्नादानं, कामेसुमिच्छाचारो, मुसावादो, पिसुणा वाचा, फरुसा वाचा, सम्फप्पलापो, अभिज्झा, ब्यापादो, मिच्छादिट्ठि। इमे दस अकुसलकम्मपथा। तत्थ अकुसलकम्मानि च तानि पथा च दुग्गतियाति अकुसलकम्मपथा। समन्नागतोति समङ्गीभूतो।  
दसहि सञ्ञोजनेहीति कतमानि दस संयोजनानि (ध॰ स॰ १११८)? कामरागसंयोजनं, पटिघसंयोजनं, मानसंयोजनं, दिट्ठिसंयोजनं, विचिकिच्छासंयोजनं, सीलब्बतपरामाससंयोजनं, भवरागसंयोजनं, इस्सासंयोजनं, मच्छरियसंयोजनं, अविज्जासंयोजनं, इमानि दस संयोजनानि। मिच्छत्ता वुत्तायेव।  
दसवत्थुकाय मिच्छादिट्ठियाति कतमा दसवत्थुका मिच्छादिट्ठि (विभ॰ ९७१)? नत्थि दिन्नं, नत्थि यिट्ठं, नत्थि हुतं, नत्थि सुकतदुक्कटानं कम्मानं फलं विपाको, नत्थि अयं लोको, नत्थि परो लोको, नत्थि माता, नत्थि पिता, नत्थि सत्ता ओपपातिका, नत्थि लोके समणब्राह्मणा सम्मग्गता सम्मापटिपन्ना ये इमञ्च लोकं परञ्च लोकं सयं अभिञ्ञा सच्छिकत्वा पवेदेन्ति। अयं दसवत्थुका मिच्छादिट्ठि।  
तत्थ दसवत्थुकाति दस वत्थूनि एतिस्साति दसवत्थुका। नत्थि दिन्नन्ति दिन्नं नाम अत्थि, सक्का कस्सचि किञ्चि दातुन्ति जानाति। दिन्नस्स पन फलं विपाको नत्थीति गण्हाति। नत्थि यिट्ठन्ति यिट्ठं वुच्चति महायागो, तं यजितुं सक्काति जानाति। यिट्ठस्स पन फलं विपाको नत्थीति गण्हाति। हुतन्ति आहुनपाहुनमङ्गलकिरिया, तं कातुं सक्काति जानाति। तस्स पन फलं विपाको नत्थीति गण्हाति। सुकतदुक्कटानन्ति एत्थ दस कुसलकम्मपथा सुकतकम्मानि नाम, दस अकुसलकम्मपथा दुक्कटकम्मानि नाम। तेसं अत्थिभावं जानाति। फलं विपाको पन नत्थीति गण्हाति। नत्थि अयं लोकोति परलोके ठितो इमं लोकं नत्थीति गण्हाति। नत्थि परो लोकोति इधलोके ठितो परलोकं नत्थीति गण्हाति। नत्थि माता नत्थि पिताति मातापितूनं अत्थिभावं जानाति। तेसु कतप्पच्चयेन कोचि फलं विपाको नत्थीति गण्हाति। नत्थि सत्ता ओपपातिकाति चवनकउपपज्जनकसत्ता नत्थीति गण्हाति। सम्मग्गता सम्मापटिपन्नाति अनुलोमपटिपदं पटिपन्ना धम्मिकसमणब्राह्मणा लोकस्मिं नत्थीति गण्हाति। ये इमञ्च लोकं…पे॰… पवेदेन्तीति इमञ्च परञ्च लोकं अत्तनाव अभिविसिट्ठेन ञाणेन ञत्वा पवेदनसमत्थो सब्बञ्ञू बुद्धो नत्थीति गण्हाति।  
अन्तग्गाहिकाय दिट्ठियाति ‘‘सस्सतो लोको’’तिआदिकं एकेकं अन्तं भागं गण्हातीति अन्तग्गाहिका। अथ वा अन्तस्स गाहो अन्तग्गाहो, अन्तग्गाहो अस्सा अत्थीति अन्तग्गाहिका। ताय अन्तग्गाहिकाय। सा पन वुत्तायेव।  
अट्ठसततण्हापपञ्चसतेहीति अट्ठुत्तरं सतं अट्ठसतं। संसारे पपञ्चेति चिरं वसापेतीति पपञ्चो, तण्हा एव पपञ्चो तण्हापपञ्चो, आरम्मणभेदेन पुनप्पुनं उप्पत्तिवसेन च तण्हानं बहुकत्ता बहुवचनं कत्वा तण्हापपञ्चानं सतं तण्हापपञ्चसतं। तेन ‘‘तण्हापपञ्चसतेना’’ति वत्तब्बे वचनविपल्लासवसेन ‘‘तण्हापपञ्चसतेही’’ति बहुवचननिद्देसो कतो। अट्ठसतन्ति सङ्खातेन तण्हापपञ्चसतेनाति अत्थो दट्ठब्बो। अट्ठ अब्बोहारिकानि कत्वा सतमेव गहितन्ति वेदितब्बं। खुद्दकवत्थुविभङ्गे पन तण्हाविचरितानीति आगतं। यथाह –  
‘‘अट्ठारस तण्हाविचरितानि अज्झत्तिकस्स उपादाय, अट्ठारस तण्हाविचरितानि बाहिरस्स उपादाय, तदेकज्झं अभिसञ्ञुहित्वा अभिसङ्खिपित्वा छत्तिंस तण्हाविचरितानि होन्ति। इति अतीतानि छत्तिंस तण्हाविचरितानि, अनागतानि छत्तिंस तण्हाविचरितानि, पच्चुप्पन्नानि छत्तिंस तण्हाविचरितानि तदेकज्झं अभिसञ्ञुहित्वा अभिसङ्खिपित्वा अट्ठतण्हाविचरितसतं होती’’ति (विभ॰ ८४२)।  
तण्हापपञ्चायेव पनेत्थ तण्हाविचरितानीति वुत्ता। तण्हासमुदाचारा तण्हापवत्तियोति अत्थो। अज्झत्तिकस्स उपादायाति अज्झत्तिकं खन्धपञ्चकं उपादाय। इदञ्हि उपयोगत्थे सामिवचनं। वित्थारो पनस्स तस्स निद्देसे (विभ॰ ९७३) वुत्तनयेनेव वेदितब्बो। अयं पन अपरो नयो – रूपारम्मणायेव कामतण्हा, भवतण्हा, विभवतण्हाति तिस्सो तण्हा होन्ति, तथा सद्दादिआरम्मणाति छसु आरम्मणेसु अट्ठारस तण्हा होन्ति, अज्झत्तारम्मणा अट्ठारस, बहिद्धारम्मणा अट्ठारसाति छत्तिंस होन्ति। ता एव अतीतारम्मणा छत्तिंस, अनागतारम्मणा छत्तिंस, पच्चुप्पन्नारम्मणा छत्तिंसाति अट्ठतण्हाविचरितसतं होति। पपञ्चितोति आरम्मणे, संसारे वा पपञ्चितो चिरवासितो।  
द्वासट्ठिया दिट्ठिगतेहीति ‘‘कतमानि द्वासट्ठि दिट्ठिगतानि ब्रह्मजाले वेय्याकरणे वुत्तानि भगवता? चत्तारो सस्सतवादा, चत्तारो एकच्चसस्सतवादा, चत्तारो अन्तानन्तिका , चत्तारो अमराविक्खेपिका, द्वे अधिच्चसमुप्पन्निका, सोळस सञ्ञीवादा, अट्ठ असञ्ञीवादा, अट्ठ नेवसञ्ञीनासञ्ञीवादा, सत्त उच्छेदवादा, पञ्च दिट्ठधम्मनिब्बानवादाति इमानि द्वासट्ठि दिट्ठिगतानि ब्रह्मजाले वेय्याकरणे वुत्तानि भगवता’’ति (विभ॰ ९७७)। वित्थारो पनेत्थ ब्रह्मजालसुत्ते वुत्तनयेनेव वेदितब्बो।  
अहञ्चम्हि तिण्णोति अहञ्च चतुरोघं, संसारसमुद्दं वा तिण्णो अम्हि भवामि। मुत्तोति रागादिबन्धनेहि मुत्तो। दन्तोति निब्बिसेवनो निप्परिप्फन्दो। सन्तोति सीतीभूतो। अस्सत्थोति निब्बानदस्सने लद्धस्सासो। परिनिब्बुतोति किलेसपरिनिब्बानेन परिनिब्बुतो। पहोमीति समत्थोम्हि। खोइति एकंसत्थे निपातो। परे च परिनिब्बापेतुन्ति एत्थ परे च-सद्दो ‘‘परे च तारेतु’’न्तिआदीहिपि योजेतब्बोति।  
महाकरुणाञाणनिद्देसवण्णना निट्ठिता।  
७२-७३. सब्बञ्ञुतञ्ञाणनिद्देसवण्णना  
११९. सब्बञ्ञुतञ्ञाणनिद्देसे कतमं तथागतस्स सब्बञ्ञुतञ्ञाणन्ति पुच्छित्वा तेन समगतिकत्ता तेनेव सह अनावरणञाणं निद्दिट्ठं। न हि अनावरणञाणं धम्मतो विसुं अत्थि, एकमेव हेतं ञाणं आकारभेदतो द्वेधा वुच्चति सद्धिन्द्रियसद्धाबलादीनि विय। सब्बञ्ञुतञ्ञाणमेव हि नत्थि एतस्स आवरणन्ति, केनचि धम्मेन, पुग्गलेन वा आवरणं कातुं असक्कुणेय्यताय अनावरणन्ति वुच्चति आवज्जनपटिबद्धत्ता सब्बधम्मानं। अञ्ञे पन आवज्जित्वापि न जानन्ति। केचि पनाहु ‘‘मनोविञ्ञाणं विय सब्बारम्मणिकत्ता सब्बञ्ञुतञ्ञाणं । तंयेव ञाणं इन्दवजिरं विय विसयेसु अप्पटिहतत्ता अनावरणञाणं। अनुपुब्बसब्बञ्ञुतापटिक्खेपो सब्बञ्ञुतञ्ञाणं, सकिंसब्बञ्ञुतापटिक्खेपो अनावरणञाणं, भगवा सब्बञ्ञुतञ्ञाणपटिलाभेनपि सब्बञ्ञूति वुच्चति, न च अनुपुब्बसब्बञ्ञू। अनावरणञाणपटिलाभेनपि सब्बञ्ञूति वुच्चति, न च सकिंसब्बञ्ञू’’ति।  
सब्बं सङ्खतमसङ्खतं अनवसेसं जानातीति एत्थ सब्बन्ति जातिवसेन सब्बधम्मानं निस्सेसपरियादानं। अनवसेसन्ति एकेकस्सेव धम्मस्स सब्बाकारवसेन निस्सेसपरियादानं। सङ्खतमसङ्खतन्ति द्विधा पभेददस्सनं। सङ्खतञ्हि एको पभेदो, असङ्खतं एको पभेदो। पच्चयेहि सङ्गम्म कतन्ति सङ्खतं। खन्धपञ्चकं। तथा न सङ्खतन्ति असङ्खतं। निब्बानं। सङ्खतं अनिच्चदुक्खानत्तादीहि आकारेहि अनवसेसं जानाति, असङ्खतं सुञ्ञतानिमित्तअप्पणिहितादीहि आकारेहि अनवसेसं जानाति। नत्थि एतस्स सङ्खतस्स असङ्खतस्स च अवसेसोति अनवसेसं। सङ्खतं असङ्खतञ्च। अनेकभेदापि पञ्ञत्ति पच्चयेहि अकतत्ता असङ्खतपक्खं भजति। सब्बञ्ञुतञ्ञाणञ्हि सब्बापि पञ्ञत्तियो अनेकभेदतो जानाति। अथ वा सब्बन्ति सब्बधम्मग्गहणं। अनवसेसन्ति निप्पदेसग्गहणं। तत्थ आवरणं नत्थीति तत्थ तस्मिं अनवसेसे सङ्खतासङ्खते निस्सङ्गत्ता सब्बञ्ञुतञ्ञाणस्स आवरणं नत्थीति तदेव सब्बञ्ञुतञ्ञाणं अनावरणञाणं नामाति अत्थो।  
१२०. इदानि अनेकविसयभेदतो दस्सेतुं अतीतन्तिआदिमाह। तत्थ अतीतं अनागतं पच्चुप्पन्नन्ति कालभेदतो दस्सितं, चक्खु चेव रूपा चातिआदि वत्थारम्मणभेदतो। एवं तं सब्बन्ति तेसं चक्खुरूपानं अनवसेसपरियादानं। एवं सेसेसु। यावताति अनवसेसपरियादानं। अनिच्चट्ठन्तिआदि सामञ्ञलक्खणभेदतो दस्सितं। अनिच्चट्ठन्ति च अनिच्चाकारं। पच्चत्तत्थे वा उपयोगवचनं। एस नयो एदिसेसु। रूपस्सातिआदि खन्धभेदतो दस्सितं। चक्खुस्स…पे॰… जरामरणस्साति हेट्ठा वुत्तपेय्यालनयेन योजेतब्बं। अभिञ्ञायातिआदीसु हेट्ठा वुत्तञाणानेव। अभिञ्ञट्ठन्ति अभिजाननसभावं। एस नयो एदिसेसु। खन्धानं खन्धट्ठन्तिआदि हेट्ठा वुत्तनयेनेव वेदितब्बं। कुसले धम्मेतिआदि कुसलत्तिकवसेन भेदो। कामावचरे धम्मेतिआदि चतुभूमकवसेन। उभयत्थापि ‘‘सब्बे जानाती’’ति बहुवचनपाठो सुन्दरो। एकवचनसोते पतितत्ता पन पोत्थकेसु एकवचनेन लिखितं। दुक्खस्सातिआदि चुद्दसन्नं बुद्धञाणानं विसयभेदो। इन्द्रियपरोपरियत्ते ञाणन्तिआदीनि चत्तारि ञाणानि वत्वा सब्बञ्ञुतञ्ञाणं कस्मा न वुत्तन्ति चे? वुच्चमानस्स सब्बञ्ञुतञ्ञाणत्ता। विसयभेदतो हि सब्बञ्ञुतञ्ञाणे वुच्चमाने तं ञाणं न वत्तब्बं होति, सब्बञ्ञुतञ्ञाणं पन सब्बञ्ञुतञ्ञाणस्स विसयो होतियेव।  
पुन काळकारामसुत्तन्तादीसु (अ॰ नि॰ ४.२४) वुत्तनयेन सब्बञ्ञुतञ्ञाणभूमिं दस्सेन्तो यावता सदेवकस्स लोकस्सातिआदिमाह। तत्थ सह देवेहि सदेवकस्स। सह मारेन समारकस्स । सह ब्रह्मुना सब्रह्मकस्स लोकस्स। सह समणब्राह्मणेहि सस्समणब्राह्मणिया। सह देवमनुस्सेहि सदेवमनुस्साय पजाय। पजातत्ता पजाति सत्तलोकस्स परियायवचनमेतं। तत्थ सदेवकवचनेन पञ्चकामावचरदेवग्गहणं, समारकवचनेन छट्ठकामावचरदेवग्गहणं, सब्रह्मकवचनेन ब्रह्मकायिकादिब्रह्मग्गहणं, सस्समणब्राह्मणिवचनेन सासनस्स पच्चत्थिकपच्चामित्तसमणब्राह्मणग्गहणं समितपापबाहितपापसमणब्राह्मणग्गहणञ्च, पजावचनेन सत्तलोकग्गहणं, सदेवमनुस्सवचनेन सम्मुतिदेवसेसमनुस्सग्गहणं वेदितब्बं। एवमेत्थ तीहि पदेहि ओकासलोको, द्वीहि पजावसेन सत्तलोको गहितोति वेदितब्बो।  
अपरो नयो – सदेवकग्गहणेन अरूपावचरलोको गहितो, समारकग्गहणेन छकामावचरदेवलोको, सब्रह्मकग्गहणेन रूपावचरब्रह्मलोको, सस्समणब्राह्मणादिग्गहणेन चतुपरिसवसेन, सम्मुतिदेवेहि वा सह मनुस्सलोको, अवसेससत्तलोको वा।  
अपिचेत्थ सदेवकवचनेन उक्कट्ठपरिच्छेदतो सब्बस्सपि लोकस्स दिट्ठादिजाननभावं साधेति। ततो येसं सिया ‘‘मारो महानुभावो छकामावचरिस्सरो वसवत्ती, किं तस्सापि दिट्ठादिं जानाती’’ति, तेसं विमतिं विधमन्तो ‘‘समारकस्सा’’ति आह। येसं पन सिया ‘‘ब्रह्मा महानुभावो एकङ्गुलिया एकस्मिं चक्कवाळसहस्से आलोकं फरति, द्वीहि…पे॰… दसहि अङ्गुलीहि दससु चक्कवाळसहस्सेसु आलोकं फरति, अनुत्तरञ्च झानसमापत्तिसुखं पटिसंवेदेति, किं तस्सापि दिट्ठादिं जानाती’’ति, तेसं विमतिं विधमन्तो ‘‘सब्रह्मकस्सा’’ति आह। ततो येसं सिया ‘‘पुथू समणब्राह्मणा सासनस्स पच्चत्थिका, किं तेसम्पि दिट्ठादिं जानाती’’ति, तेसं विमतिं विधमन्तो ‘‘सस्समणब्राह्मणिया पजाया’’ति आह। एवं उक्कट्ठानं दिट्ठादिजाननभावं पकासेत्वा अथ सम्मुतिदेवे अवसेसमनुस्से च उपादाय उक्कट्ठपरिच्छेदवसेन सेससत्तलोकस्स दिट्ठादिजाननभावं पकासेति। अयमेत्थ अनुसन्धिक्कमो। पोराणा पनाहु – सदेवकस्साति देवताहि सद्धिं अवसेसलोकस्स । समारकस्साति मारेन सद्धिं अवसेसलोकस्स। सब्रह्मकस्साति ब्रह्मेहि सद्धिं अवसेसलोकस्स। एवं सब्बेपि तिभवूपगे सत्ते तीहाकारेहि तीसु पदेसु पक्खिपित्वा पुन द्वीहाकारेहि परियादातुं सस्समणब्राह्मणिया पजाय सदेवमनुस्सायाति वुत्तं। एवं पञ्चहि पदेहि तेन तेन आकारेन तेधातुकमेव परियादिन्नं होतीति।  
दिट्ठन्ति रूपायतनं। सुतन्ति सद्दायतनं। मुतन्ति पत्वा गहेतब्बतो गन्धायतनं, रसायतनं, फोट्ठब्बायतनं। विञ्ञातन्ति सुखदुक्खादिधम्मारम्मणं। पत्तन्ति परियेसित्वा वा अपरियेसित्वा वा पत्तं। परियेसितन्ति पत्तं वा अप्पत्तं वा परियेसितं। अनुविचरितं मनसाति चित्तेन अनुसञ्चरितं। सब्बं जानातीति इमिना एतं दस्सेति – यं अपरिमानासु लोकधातूसु इमस्स सदेवकस्स लोकस्स ‘‘नीलं पीत’’न्तिआदि (ध॰ स॰ ६१९) रूपारम्मणं चक्खुद्वारे आपाथं आगच्छति, अयं सत्तो इमस्मिं खणे इमं नाम रूपारम्मणं दिस्वा सुमनो वा दुम्मनो वा मज्झत्तो वा जातोति तं सब्बं तथागतस्स सब्बञ्ञुतञ्ञाणं जानाति। तथा यं अपरिमाणासु लोकधातूसु इमस्स सदेवकस्स लोकस्स ‘‘भेरिसद्दो, मुदिङ्गसद्दो’’तिआदि सद्दारम्मणं सोतद्वारे आपाथं आगच्छति, ‘‘मूलगन्धो तचगन्धो’’तिआदि (ध॰ स॰ ६२४-६२७) गन्धारम्मणं घानद्वारे आपाथं आगच्छति, ‘‘मूलरसो, खन्धरसो’’तिआदि (ध॰ स॰ ६२८-६३१) रसारम्मणं जिव्हाद्वारे आपाथं आगच्छति, ‘‘कक्खळं, मुदुक’’न्तिआदि (ध॰ स॰ ६४७-६५०) पथवीधातुतेजोधातुवायोधातुभेदं फोट्ठब्बारम्मणं कायद्वारे आपाथं आगच्छति, अयं सत्तो इमस्मिं खणे इमं नाम फोट्ठब्बारम्मणं फुसित्वा सुमनो वा दुम्मनो वा मज्झत्तो वा जातोति तं सब्बं तथागतस्स सब्बञ्ञुतञ्ञाणं जानाति। तथा यं अपरिमाणासु लोकधातूसु इमस्स सदेवकस्स लोकस्स सुखदुक्खादिभेदं धम्मारम्मणं मनोद्वारे आपाथं आगच्छति, अयं सत्तो इमस्मिं खणे इमं नाम धम्मारम्मणं विजानित्वा सुमनो वा दुम्मनो वा मज्झत्तो वा जातोति तं सब्बं तथागतस्स सब्बञ्ञुतञ्ञाणं जानाति। इमस्स पन महाजनस्स परियेसित्वा अप्पत्तम्पि अत्थि, परियेसित्वा पत्तम्पि अत्थि। अपरियेसित्वा अप्पत्तम्पि अत्थि, अपरियेसित्वा पत्तम्पि अत्थि। सब्बं तथागतस्स सब्बञ्ञुतञ्ञाणेन अप्पत्तं नाम नत्थीति।  
१२१. पुन अपरेन परियायेन सब्बञ्ञुतञ्ञाणभावसाधनत्थं न तस्साति गाथमाह। तत्थ न तस्स अद्दिट्ठमिधत्थि किञ्चीति तस्स तथागतस्स इध इमस्मिं तेधातुके लोके, इमस्मिं पच्चुप्पन्नकाले वा पञ्ञाचक्खुना अद्दिट्ठं नाम किञ्चि अप्पमत्तकम्पि न अत्थि न संविज्जति। अत्थीति इदं वत्तमानकालिकं आख्यातपदं। इमिना पच्चुप्पन्नकालिकस्स सब्बधम्मस्स ञातभावं दस्सेति। गाथाबन्धसुखत्थं पनेत्थ द-कारो संयुत्तो। अथो अविञ्ञातन्ति एत्थ अथोइति वचनोपादाने निपातो। अविञ्ञातन्ति अतीतकालिकं अविञ्ञातं नाम किञ्चि धम्मजातं। नाहोसीति पाठसेसो। अब्ययभूतस्स अत्थिसद्दस्स गहणे पाठसेसं विनापि युज्जतियेव। इमिना अतीतकालिकस्स सब्बधम्मस्स ञातभावं दस्सेति । अजानितब्बन्ति अनागतकालिकं अजानितब्बं नाम धम्मजातं न भविस्सति, नत्थि वा। इमिना अनागतकालिकस्स सब्बधम्मस्स ञातभावं दस्सेति। जाननकिरियाविसेसनमत्तमेव वा एत्थ अ-कारो। सब्बं अभिञ्ञासि यदत्थि नेय्यन्ति एत्थ यं तेकालिकं वा कालविमुत्तं वा नेय्यं जानितब्बं किञ्चि धम्मजातं अत्थि, तं सब्बं तथागतो अभिञ्ञासि अधिकेन सब्बञ्ञुतञ्ञाणेन जानि पटिविज्झि। एत्थ अत्थिसद्देन तेकालिकस्स कालविमुत्तस्स च गहणा अत्थि-सद्दो अब्ययभूतोयेव दट्ठब्बो। तथागतो तेन समन्तचक्खूति कालवसेन ओकासवसेन च निप्पदेसत्ता समन्ता सब्बतो पवत्तं ञाणचक्खु अस्साति समन्तचक्खु। तेन यथावुत्तेन कारणेन तथागतो समन्तचक्खु, सब्बञ्ञूति वुत्तं होति। इमिस्सा गाथाय पुग्गलाधिट्ठानाय देसनाय सब्बञ्ञुतञ्ञाणं साधितं।  
पुन बुद्धञाणानं विसयवसेन सब्बञ्ञुतञ्ञाणं दस्सेतुकामो समन्तचक्खूति केनट्ठेन समन्तचक्खूतिआदिमाह। तत्थ गाथाय समन्तचक्खूति वुत्तपदे यं तं समन्तचक्खु, तं केनट्ठेन समन्तचक्खूति अत्थो। अत्थो पनस्स यावता दुक्खस्स दुक्खट्ठोतिआदीहि वुत्तोयेव होति। सब्बञ्ञुतञ्ञाणञ्हि समन्तचक्खु। यथाह – ‘‘समन्तचक्खु वुच्चति सब्बञ्ञुतञ्ञाण’’न्ति (चूळनि॰ धोतकमाणवपुच्छानिद्देस ३२)। तस्मिं सब्बञ्ञुतञ्ञाणट्ठे वुत्ते समन्तचक्खुट्ठो वुत्तोयेव होतीति। बुद्धस्सेव ञाणानीति बुद्धञाणानि। दुक्खे ञाणादीनिपि हि सब्बाकारेन बुद्धस्सेव भगवतो पवत्तन्ति, इतरेसं पन एकदेसमत्तेनेव पवत्तन्ति। सावकसाधारणानीति पन एकदेसेनापि अत्थितं सन्धाय वुत्तं। सब्बो ञातोति सब्बो ञाणेन ञातो। अञ्ञातो दुक्खट्ठो नत्थीति वुत्तमेव अत्थं पटिसेधेन विभावेति। सब्बो दिट्ठोति न केवलं ञातमत्तोयेव, अथ खो चक्खुना दिट्ठो विय कतो। सब्बो विदितोति न केवलं दिट्ठमत्तोयेव, अथ खो पाकटो। सब्बो सच्छिकतोति न केवलं विदितोयेव, अथ खो तत्थ ञाणपटिलाभवसेन पच्चक्खीकतो। सब्बो फस्सितोति न केवलं सच्छिकतोयेव, अथ खो पुनप्पुनं यथारुचि समुदाचारवसेन फुट्ठोति। अथ वा ञातो सभावलक्खणवसेन। दिट्ठो सामञ्ञलक्खणवसेन। विदितो रसवसेन। सच्छिकतो पच्चुपट्ठानवसेन । फस्सितो पदट्ठानवसेन। अथ वा ञातो ञाणुप्पादवसेन। दिट्ठो चक्खुप्पादवसेन। विदितो पञ्ञुप्पादवसेन। सच्छिकतो विज्जुप्पादवसेन। फस्सितो आलोकुप्पादवसेन। ‘‘यावता दुक्खस्स दुक्खट्ठो, सब्बो दिट्ठो, अदिट्ठो दुक्खट्ठो नत्थी’’तिआदिना नयेन च ‘‘यावता सदेवकस्स लोकस्स…पे॰… अनुविचरितं मनसा, सब्बं ञातं, अञ्ञातं नत्थी’’तिआदिना नयेन च वित्थारो वेदितब्बो। पठमं वुत्तगाथा निगमनवसेन पुन वुत्ता। तंनिगमनेयेव हि कते ञाणनिगमनम्पि कतमेव होतीति।  
सब्बञ्ञुतञ्ञाणनिद्देसवण्णना निट्ठिता।  
सद्धम्मप्पकासिनिया पटिसम्भिदामग्ग-अट्ठकथाय  
ञाणकथावण्णना निट्ठिता।  