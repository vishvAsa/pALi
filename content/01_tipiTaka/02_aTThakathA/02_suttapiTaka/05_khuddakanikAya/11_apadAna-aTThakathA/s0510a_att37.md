---
title: ४३-४८. सकिंसम्मज्जकादिवग्गो

---
४३-४८. सकिंसम्मज्जकादिवग्गो  


## १-६०. सकिंसम्मज्जकत्थेरअपदानादिवण्णना

तेचत्तालीसमवग्गे सब्बथेरापदानानि उत्तानानेव। केवलं थेरानं नामनानत्तं पुञ्ञनानत्तञ्च विसेसो।  
चतुचत्तालीसमे वग्गेपि सब्बानि अपदानानि पाकटानेव। केवलं पुञ्ञनानत्तं फलनानत्तञ्च विसेसो।  
१. पञ्चचत्तालीसमवग्गे पठमापदाने ककुसन्धो महावीरोतिआदिकं आयस्मतो विभीटकमिञ्जियत्थेरस्स अपदानं।  
२. तत्थ बीजमिञ्जमदासहन्ति विभीटकफलानि फालेत्वा बीजानि मिञ्जानि गहेत्वा मधुसक्कराहि योजेत्वा ककुसन्धस्स भगवतो अदासिन्ति अत्थो। दुतियापदानादीनि सब्बानि सुविञ्ञेय्यानेव, थेरानं नामनानत्तादीनिपि पाठानुसारेन वेदितब्बानि।  
१. छचत्तालीसमे वग्गे पठमापदाने जगतिं कारयिं अहन्ति उत्तमबोधिरुक्खस्स समन्ततो आळिन्दं अहं कारयिन्ति अत्थो। सेसानि दुतियापदानादीनि सब्बानिपि उत्तानानेव।  
सत्तचत्तालीसमे वग्गे पठमापदानादीनि पाळिअनुसारेन सुविञ्ञेय्यानेव।  
अट्ठचत्तालीसमे वग्गे पठमदुतियापदानानि उत्तानानेव।  
३०. ततियापदाने कोसियो नाम भगवाति कोसियगोत्ते जातत्ता कोसियो नाम पच्चेकबुद्धोति अत्थो। चित्तकूटेति चित्तकूटकेलासकूटसानुकूटादीसु अनोतत्तदहं पटिच्छादेत्वा ठितपब्बतकूटेसु नानारतनओसधादीहि विचित्ते चित्तकूटपब्बते सो पच्चेकबुद्धो वसीति अत्थो।  
चतुत्थपञ्चमापदानानि उत्तानानेव।  
५६. छट्ठापदाने कुसट्ठकमदासहन्ति पक्खिकभत्तउपोसथिकभत्तधुरभत्तसलाकभत्तादीसु कुसपण्णवसेन दातब्बं अट्ठसलाकभत्तं अहं अदासिन्ति अत्थो।  
६१. सत्तमापदाने सोभितो नाम सम्बुद्धोति आरोहपरिणाहद्वत्तिंसमहापुरिसलक्खणब्यामप्पभादीहि सोभमानसरीरत्ता सोभितो नाम सम्मासम्बुद्धोति अत्थो।  
६६. अट्ठमापदाने तक्करायं वसी तदाति तं दसपुञ्ञकिरियवत्थुं करोन्ता जना पटिवसन्ति एत्थाति तक्करा, राजधानी। तिस्सं तक्करायं, तदा वसीति अत्थो।  
७२. नवमापदाने पानधिं सुकतं गय्हाति उपाहनयुगं सुन्दराकारेन निप्फादितं गहेत्वाति अत्थो। दसमापदानं सुविञ्ञेय्यमेवाति।  
अट्ठचत्तालीसमवग्गवण्णना निट्ठिता।  