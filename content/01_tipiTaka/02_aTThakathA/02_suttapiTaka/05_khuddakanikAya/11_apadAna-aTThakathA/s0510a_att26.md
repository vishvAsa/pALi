---
title: २८. सुवण्णबिब्बोहनवग्गो

---
२८. सुवण्णबिब्बोहनवग्गो  


## १-१०. सुवण्णबिब्बोहनियत्थेरअपदानादिवण्णना

अट्ठवीसतिमे वग्गे पठमापदानं उत्तानमेव।  
५. दुतियापदाने मनोमयेन कायेनाति यथा चित्तवसेन पवत्तकायेनाति अत्थो।  
१०. ततियापदाने महासमुद्दं निस्सायाति महासागरासन्ने ठितस्स पब्बतस्स अन्तरे पब्बतलेणेति अत्थो। सिद्धत्थो भगवा विवेककामताय वसति पटिवसतीति अत्थो। पच्चुग्गन्त्वानकासहन्ति अहं तस्स भगवतो पटिउग्गन्त्वा समीपं गन्त्वा वन्दनादिपुञ्ञं अकासिन्ति अत्थो। चङ्कोटकमदासहन्ति सिद्धत्थस्स भगवतो अहं पुप्फभरितं चङ्कोटकं कदम्बं अदासिं पूजेसिन्ति अत्थो।  
१४. चतुत्थापदाने अकक्कसचित्तस्साथाति अफरुसचित्तस्स, अथ-सद्दो पदपूरणे।  
१९. पञ्चमापदाने उदुम्बरे वसन्तस्साति उदुम्बररुक्खमूले रुक्खच्छायाय वसन्तस्स तिस्सस्स भगवतो। नियते पण्णसन्थरेति नियामिते पटिबद्धे पण्णसन्थरे साखाभङ्गासने निसिन्नस्स। वुत्थोकासो मया दिन्नोति विवित्तोकासे मण्डपद्वारादीहि पिहितोकासो मया दिन्नो सम्पादितोति अत्थो।  
२४. छट्ठापदाने पोत्थदानं मया दिन्नन्ति पोत्थवट्टिं पोत्थछल्लिं ताळेत्वा कतं साटकं विसमं गोफासुकेन घंसित्वा निम्मितं सुत्तं गहेत्वा कन्तित्वा तेन सुत्तेन निसीदनत्थाय वा भूमत्थरणत्थाय वा साटकं वायापेत्वा तं साटकं मया रतनत्तयस्स दिन्नन्ति अत्थो।  
२७. सत्तमापदाने चन्दभागानदीतीरेति चन्दभागाय नाम नदिया तीरतो, निस्सक्के भुम्मवचनं । अनुसोतन्ति सोतस्स अनु हेट्ठागङ्गं वजामि गच्छामि अहन्ति अत्थो। सत्त मालुवपुप्फानि, चितमारोपयिं अहन्ति अहं मालुवपुप्फानि सत्त पत्तानि गहेत्वा चितके वालुकरासिम्हि वालुकाहि थूपं कत्वा पूजेसिन्ति अत्थो।  
३१-३२. अट्ठमापदाने महासिन्धु सुदस्सनाति सुन्दरदस्सनसुन्दरोदकधवलपुलिनोपसोभितत्ता सुट्ठु मनोहरा महासिन्धु नाम वारिनदी अहोसि। तत्थ तिस्सं सिन्धुवारिनदियं सप्पभासं पभाय सहितं सुदस्सनं सुन्दररूपं परमोपसमे युत्तं उत्तमे उपसमे युत्तं समङ्गीभूतं वीतरागं अहं अद्दसन्ति अत्थो। दिस्वाहं विम्हितासयोति ‘‘एवरूपं भयानकं हिमवन्तं कथं सम्पत्तो’’ति विम्हितअज्झासयो अच्छरियब्भुतचित्तोति अत्थो। आलुवं तस्स पादासिन्ति तस्स अरहतो अहं पसन्नमानसो आलुवकन्दं पादासिं आदरेन अदासिन्ति अत्थो।  
नवमदसमापदानानि उत्तानानेवाति।  
अट्ठवीसतिमवग्गवण्णना समत्ता।  