---
title: UNKNOWN_TITLE

---
॥ नमो तस्स भगवतो अरहतो सम्मासम्बुद्धस्स॥  
सद्दनीतिप्पकरणं (पदमाला)  
गन्थारम्भकथा  
धीरेहि मग्गनायेन, येन बुद्धेन देसितं।  
सितं धम्ममिधञ्ञाय, ञायते अमतं पदं॥  
तं नमित्वा महावीरं, सब्बञ्ञुं लोकनायकं।  
महाकारुणिकं सेट्ठं, विसुद्धं सुद्धिदायकं॥  
सद्धम्मञ्चस्स पूजेत्वा, सुद्धं सन्तमसङ्खतं।  
अतक्कावचरं सुट्ठु, विभत्तं मधुरं सिवं॥  
सङ्घस्स च’ञ्जलिं कत्वा, पुञ्ञक्खेत्तस्स तादिनो।  
सीलसमाधिपञ्ञादि-विसुद्धगुणजोतिनो॥  
नमस्सनादिपुञ्ञस्स, कतस्स रतनत्तये।  
तेजसाहं पहन्त्वान, अन्तराये असेसतो॥  
लोकनीतिवियत्तस्स, सत्थु सद्धम्मनीतिनो।  
सासनत्थं पवक्खामि, सद्दनीतिमनाकुलं॥  
आसवक्खयलाभेन, होति सासनसम्पदा।  
आसवक्खयलाभो च, सच्चाधिगमहेतुको॥  
सच्चाधिगमनं तञ्च, पटिपत्तिस्सितं मतं।  
पटिपत्ति च सा कामं, परियत्तिपरायणा॥  
परियत्ताभियुत्तानं, विदित्वा सद्दलक्खणं।  
यस्मा न होति सम्मोहो, अक्खरेसु पदेसु च॥  
यस्मा चामोहभावेन, अक्खरेसु पदेसु च।  
पाळियत्थं विजानन्ति, विञ्ञू सुगतसासने॥  
पाळियत्थावबोधेन, योनिसो सत्थुसासने।  
सप्पञ्ञा पटिपज्जन्ति, पटिपत्तिमतन्दिका॥  
योनिसो पटिपज्जित्वा, धम्मं लोकुत्तरं वरं।  
पापुणन्ति विसुद्धाय, सीलादिपटिपत्तिया॥  
तस्मा तदत्थिका सुद्धं, नयं निस्साय विञ्ञुनं।  
भञ्ञमानं मया सद्द-नीतिं गण्हन्तु साधुकं॥  
धातु धातूहि निप्फन्न-रूपानि च सलक्खणो।  
सन्धिनामादिभेदो च, पदानं तु विभत्ति च॥  
पाळिनयादयोच्चेव-मेत्थ नानप्पकारतो।  
सासनस्सोपकाराय, भविस्सति विभावना॥  