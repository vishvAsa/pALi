---
title: नेक्खम्मज्झासयदीपनीयमकगाथा

---
नेक्खम्मज्झासयदीपनीयमकगाथा  
॥ नमो तस्स यतो महिमतो यस्स तमो न॥  
४९.  
दिस्वा निमित्तानि मदच्छिदानि,  
थीनं विरूपानि रतच्छिदानि।  
पापानि कम्मानि सुखच्छिदानि,  
लद्धानि ञाणानि भवच्छिदानि॥  
५०.  
पदित्तगेहा विय भेरवं रवं,  
रवं सम्मुट्ठाय गतो महेसि।  
महेसिमोलोकियपुत्तमत्तनो,  
तनोसि नो पेममहोघमत्तनो॥  
५१.  
उम्मारउम्मारगतुद्धरित्वा,  
पदं पदं यातनरासभस्स।  
अलं अलंकारतरेन गन्तुं,  
मती मतीवेतिमनङ्गभङ्गे॥  
५२.  
उम्मारउम्मारगतो महेसि,  
अनङ्गभङ्गं समचिन्तयित्थ।  
किं मे जरामच्‍चुमुखे ठितस्स,  
न मे वसे कामवसे ठितस्स॥  
५३.  
कामेन कामेन न साध्यमोक्खं,  
मानेन मानेन ममत्थि किञ्‍चि।  
मारो ससेनो हि अवारणीयो,  
यन्तेन उच्छुं विय मद्दती मं॥  
५४.  
आदित्तमुयातपयातमूनं,  
अताणालेणासरणे जने ते।  
दिस्वान दिस्वान सिवं मया ते,  
कामेन कामेन कथं विनेय्य॥  
५५.  
विज्‍जाविज्‍जाय चुतञ्‍चुपेतं,  
असारसारूपगतञ्‍जनं जनं।  
विज्‍जायविज्‍जाय युतो चुतोहं,  
पहोमि तारेतुमसङ्गहो गतो॥  
५६.  
मग्गन्ति नो दिट्ठिगतापवग्गं,  
अग्गा ति तेवाहु जना समग्गा।  
नग्गं अहो मोहतमस्स वग्गं,  
वग्गं हनिस्सामि तमग्गमग्गा॥  
५७.  
पसेय्हकारेन असेय्हदुक्खं,  
जना जनेन्तीह जनानमेव।  
पसेय्हकारेना असेय्हदुक्खं,  
पापं न जानन्ति ततो निदानं॥  
५८.  
ते ओघयोगासवसंकिलेसा,  
तमेव नासेन्ति ततो समुट्ठिता।  
एकन्तिकं जाति जरा च मच्‍चु,  
निरन्तरं तं ब्यसनञ्‍चनेकं॥  
५९.  
चीरं किलेसानसमुज्‍जलन्तं,  
दिस्वान सत्तानुसयं सयम्भू।  
साधेमि बोधिं विनयामि सत्ते,  
पच्छापि पस्सामि सुतं सुतन्तं॥  
६०.  
तं दिब्बचक्‍कं खुरचक्‍कमालं,  
रज्‍जं ससारज्‍जसमज्‍जमज्‍जं।  
ते बन्धवा बन्धनमागता परे,  
सुतो पसूतोयमनङ्गदूतो॥  
६१.  
समुज्‍जलन्तं वसती सतीसिरी,  
सिरीसपागारमिदं महाविसं।  
दद्दल्‍लमाना युवती वतीमा,  
सकण्टकायेव समञ्‍जसञ्‍जसे॥  
६२.  
यस्सा विराजितसिरी सिरियापि नत्थि,  
तस्सावलोकिय न तित्तिवसानमत्थि।  
गच्छामि हन्द तवनङ्ग सिरप्पभेदं,  
मत्तेभकुम्भुपरि सीहविलासगामिं॥  
६३.  
भो भो अनङ्गसुचिर पि पनुण्णबाण,  
बाणानि संहर पनुण्णमितो निरोध।  
रोधेन चापदगतो मनसो न सोच,  
सोचं तवप्पनवलोकिय यामि सन्तिं॥  
६४.  
रती रती कामगुणे विवेके,  
अलं अलन्तेव विचिन्तयन्तो।  
मनं मनङ्गालयसम्पदालयं,  
तहिं तहिं दिट्ठबाला व पक्‍कमि॥  