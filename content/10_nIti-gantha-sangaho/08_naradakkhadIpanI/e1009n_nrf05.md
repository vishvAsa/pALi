---
title: अभियाचक

---
अभियाचक  
४.  
धम्म-सङ्घं वन्दित्वान,  
सब्ब-लोकस्स नायकं।  
याचितो तिकक्रप-थेरेन,  
माणवेन च धीमता॥  
५.  
उत्तानमेव सङ्खेपं,  
नाना-सत्थ-सुधारितं।  
नर-दक्खं लिखिस्समि,  
पस्सन्तु धीर-मामका॥  
६.  
कोसज्‍जं भयतो दिस्वा,  
वीरियञ्‍जापि खेमतो।  
आरद्धवीरिया होथ।  
एसा बुद्धानुसासनी॥  
७.  
वीरियवा खो भिक्खवे अरियसावको,  
अकुसलं पजहति, कुसलं भावेति।  
सावज्‍जं पजहति, अनवज्‍जं भावेति,  
सुद्धमत्तानं परिहरतीति॥  
वीरियवतो किं नाम कम्मं न सिज्झति।  
पुरिसकारो नाम न नस्सति,  
सुखे पतिट्ठापेतीति जानामि॥  
८.  
यथा खित्तं नभे लेड्डु,  
धुवं पतति भूमियं।  
तथेव बुद्ध-सेट्ठानं,  
वचनं धुव-सस्सतं॥  
९.  
अ-द्वेज्झवचना बुद्धा,  
अ-मोघवचना जिना॥  
१०.  
सुस्सुसा लभते पञ्‍ञं,  
उट्ठाता विन्दते धनं।  
तस्मा पाळिं गुरुं कत्वा,  
इमं पस्साहि सोभणं॥  
११.  
सुस्सुसा सुत-बुद्धिनी,  
सुतं पञ्‍ञाय वड्ढनं।  
पञ्‍ञाय अत्थं जानाति,  
ञातो अत्थो सुखावहो॥  
१२.  
सततंज्झायनं वाद,  
पर-तन्तवलोकनं।  
सब्बिज्‍जाचेर-सेवाच,  
बुद्धि-मति-करो गुणो॥  
१३.  
अति-दीघोव नीघो हि,  
कुसीतो हीन-वीरियो।  
तस्मा वीरियं कत्वान,  
विज्‍जं एसन्तु साधवो॥  
१४.  
सुपोरिसो ताव सिप्पं,  
उग्गण्हेय्य परं धनं।  
गवेसेय्य ततो मन्तं,  
कथेय्य सच्‍च-भासितं॥  
१५.  
पथमं न पराजये सिप्पं,  
दुतीयं न पराजये धनं।  
ततीयं न पराजये धनं,  
चतुत्थमत्थं किं करिस्सति॥  
१६.  
सोभन्ति अ-मिलातानि,  
पुप्फानिव पिलन्धितुं।  
तथा सोभन्ति दारका,  
योब्बनेयेव सिक्खितुं॥  
१७.  
तस्मा हवे गुणाधारं,  
पञ्‍ञा-वड्ढनमुत्तमं।  
सिक्खेय्य मतिमा पोसो,  
पत्थेन्तो हितमत्तनो॥  
१८.  
अलं वायमितुं सिप्पे,  
अत्थ-कामेन जन्तुना।  
कतं विजञ्‍ञा विज्‍जादि,  
वयो ते मा उपज्झगा॥  
१९.  
विज्‍जं सिक्खे, चरे सीलं,  
धीरेन सह संवसे।  
धनाचये, करे कम्मं,  
पियं वाचञ्‍च संवदे॥  
२०.  
न त्वेव सुपितुं होति,  
रत्ति नक्खत्त-मालिनी।  
पटिजग्गितुमेवेसा,  
रत्ति होति विजानतं॥  
२१.  
उट्ठाहथ निसीदथ,  
को अत्थो सुपितेन वो।  
साधु खो सिप्प-विज्‍जाह्वा,  
विज्‍जं सिक्खथ सन्ततं॥  
२२.  
आरब्भथ सदा पुत्ता,  
बहुस्सुतं गवेसितुं।  
यस्मा लोके सिप्पवन्ता,  
सब्बा-दिसासु पाकटा॥  
२३.  
सक्यरूपं पुरे सन्तं,  
मया सिप्पं न सिक्खितं।  
किच्छा वुत्ति अ-सिप्पस्स,  
इति पच्छा नुतप्पति॥  
२४.  
लोकत्थं लोक-कम्मन्तं,  
इच्छन्तो परियेसितुं।  
निच्‍चमेव वीरियञ्‍च,  
अत्थं मन्तञ्‍ज चिन्तये॥  
२५.  
धनवा गुणवा लोके,  
सब्बा-दिसाय पाकटो।  
सीलवा पञ्‍ञवा मच्‍चो,  
सब्ब-लोकेहि पूजितो॥  
२६.  
सजीवति यसो यस्स,  
कित्ति यस्स सजीवति।  
यस-कित्ति विहीनस्स,  
जीवन्तोपि मतोपमा॥  
२७.  
सद्धीध वित्तं पुरिसस्स सेट्ठं,  
धम्मो सुचिण्णो सुखमावहाति।  
सच्‍चं हवे सादुतरं रसानं,  
पञ्‍ञाजीविं जीवितमाहु सेट्ठन्ति॥  
२८.  
सतिमतो सदा भद्दं,  
सतिमा सुखमेधति।  
सतिमतो सुवे सेय्यो,  
वेरा च परिमुच्‍चति॥  
२९.  
मा वो खणं विराधेथ,  
खणातीता हि सोचरे।  
सदत्थे वायमेय्याथ,  
खणो वो पटिपादितो॥  
३०.  
यथिच्छितं न पप्पोति,  
अ-फियो नाविकोण्णवे।  
तथेवावीरियोपेत्थ,  
तस्मारभेय्य सासनं॥  
३१.  
वायमेथेव पुरिसो,  
याव अत्थस्स निप्फदा।  
निप्फन्‍नसोभणो अत्थो,  
खन्ता भिय्यो न विज्‍जति॥  
३२.  
समेव ञाण-वायामे,  
सुखावहो सु-मङ्गलो।  
ञुनेधिके तथा नो हि,  
द्वयेन साधु सम्पदा॥  
३३.  
काय-कम्मानि सिज्झन्ति,  
वची-कम्मानि वीरियं।  
न हि किच्‍चानि चिन्ताहि,  
करेय्याथीध वायमं॥  
३४.  
पटिकच्‍चेव करेय्य,  
तं जञ्‍ञा हितमत्तनो।  
न साकटिकचिन्ताय,  
मन्दा धीरो परक्‍कमे॥  
३५.  
थिरेन सक-कम्मेन,  
वड्ढतियेव सं फलं।  
अ-थिरेन अलसेन,  
कर-कम्मं फलञ्‍च नो॥  
३६.  
आसीसेथेव पुरिसो,  
न निब्बिन्देय्य पण्डितो।  
पस्सामि वोहं अत्तानं,  
यथा इच्छिं तथा अहु॥  
३७.  
अणणो ञातीनं होति,  
देवानं पितुनञ्‍च सो।  
करं पुरिस-किच्‍चानि,  
न च पच्छानुतप्पति॥  
३८.  
हिय्योति हिय्यति पोसो,  
करिस्सामि परेति यो।  
अज्‍ज कत्तब्ब कम्मं स्वे,  
सो ततो परिहायति॥  
३९.  
सो अ-प्पमत्तो अ-कुद्धो,  
तात किच्‍चानि कारय।  
वायामस्सु स-किच्‍चेसु,  
नालसो विन्दते सुखं॥  
४०.  
हीन-जच्‍चोपि चे होति,  
उट्ठाता धितिमा नरो।  
आचार-सील-सम्पन्‍नो,  
निसे अग्गीव भासति॥  
४१.  
यो पुब्बे करणीयानि,  
पच्छा सो कातुमिच्छति।  
वरुणकट्ठभञ्‍जोव,  
स पच्छा अनुतप्पति॥  
४२.  
उट्ठानकालम्हि अनुट्ठहानो,  
युवा बली आलसियं उपेतो।  
अ-पुण्णसङ्कप्पमनो कुसीतो,  
पञ्‍ञाय मग्गं अलसो न विन्दति॥  
४३.  
दुम्मेधो पुरिसो लोके,  
कुसीतो हीन-वीरियो।  
अप्पस्सुतो अनाचारो,  
परिहायति वुड्ढिया॥  
४४.  
अप्पस्सुतायं पुरिसो,  
बलीबद्दोव जीरति।  
मंसानि तस्स वड्ढन्ति,  
पञ्‍ञा तस्स न वड्ढति॥  
४५.  
यस्स मनुस्स-भूतस्स,  
नत्थि भोगा च सिप्पकं।  
किंफलं तस्स मानुस्सं,  
द्विपादट्ठो हि सो मिगो॥  
४६.  
यो च वस्ससतं जीवे,  
कुसीतो हीन-वीरियो।  
एकाहं जीवितं सेय्यो,  
वीरियारब्भतो दळं॥  
४७.  
यो च धम्म-विभङ्गञ्‍ञू,  
कालुट्ठायी अ-तन्दितो।  
अनुट्ठहति कालेन,  
फलं तस्स समिज्झति॥  
४८.  
अ-चरित्वा ब्रह्मचरियं,  
अ-लद्धा योब्बने धनं।  
जिण्णकोञ्‍चाव झायन्ति,  
खीणमच्छेव पल्‍लले॥  
४९.  
अ-चरित्वा ब्रह्मचरियं,  
अ-लद्धा योब्बने धनं।  
सेन्त्ति चापातिखीणाव,  
पुराणानि अनुत्थुनं॥  
५०.  
अप्पकेनापि मेधावी,  
पाभतेन विचक्खणो।  
समुट्ठापेति अत्तानं,  
अणुं अग्गिंव सन्धमं॥  
५१.  
वायामेथेव पुरिसो,  
न निब्बिन्देय्य पण्डितो।  
वायामस्स फलं पस्स,  
भुत्ता अम्बा अनीतिहं॥  
५२.  
अनुट्ठहं अ-वायामं,  
सुखं यत्राधि गच्छति।  
सुविर तत्थ गच्छाहि,  
मञ्‍च तत्थेव पापय॥  
५३.  
यत्थालसो अनुट्ठाता,  
अच्‍चन्तं सुखमेधति।  
सुविर तत्थ गच्छाहि,  
मञ्‍च त्तत्थेव पापय॥  
५४.  
अधिप्पाय-फलं लोके,  
धीतिमन्त्तस्स सिज्झति।  
वीरियमेव कत्तब्बं,  
एतं बुद्धेहि वण्णितं॥  