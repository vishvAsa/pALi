---
title: पञ्‍ञा-निद्देस

---
पञ्‍ञा-निद्देस  
५५.  
पञ्‍ञं पथममेसेहि,  
पञ्‍ञा-बलं बहुत्तमं।  
कुल-पुत्त बलं पञ्‍ञा,  
किंहिनाम न साध्यति॥  
५६.  
अनेक-संसयुच्छेदि ,  
परोक्खत्थस्स दस्सकं।  
सब्बस्स लोचनं सत्थं,  
यस्स नत्थ्यन्धमेव सो॥  
५७.  
पञ्‍ञा सुतं विनिच्छिन्दि,  
कित्ति-सिलोक-वड्ढनी।  
पञ्‍ञासहितो नरो इध,  
अपि सुखानिविन्दति॥  
५८.  
सब्बञ्‍ञुबुद्ध-पच्‍चेक ,  
चतुसच्‍च-सुता इति।  
चतु-बुद्धेसु एकोव,  
बहुस्सुतो नरो भवे॥  
५९.  
लेखछेको वाचछेको,  
गन्थछेको सुवाचको।  
विधायकछेको सूरो,  
निद्दुक्खोव सकम्मनि॥  
६०.  
पञ्‍ञा हि सेट्ठा कुसला वदन्ति,  
नक्खत्त-राजारिव तारकानं।  
सीलं सिरीचापि सतञ्‍च धम्मो,  
अन्वायिका पञ्‍ञावतो भवन्ति॥  
६१.  
सेवेथ बुद्धे निपुणे बहुस्सुत्ते,  
उग्गाहको च परिपुच्छको।  
सुणेय्य सक्‍कच्‍चं सुभासितानि,  
एवं करो पञ्‍ञवा होति मच्‍चो॥  
६२.  
वयेन यस-पुच्छाहि,  
तिट्ठ-वासेन योनिसो।  
साकच्छा स्नेहसंसेवा,  
पतिरूप-वासेनच॥  
६३.  
एतानि अट्ठठानानि,  
बुद्धि-विसद-कारणा।  
येसं एतानि सम्भोन्ति,  
तेसं बुद्धि पभिज्‍जति॥  
६४. चत्तारोमे भिक्खवे धम्मा पञ्‍ञावुद्धिया संवत्तन्ति। कतमे चत्तारो। सप्पुरिससंसेवो सद्धम्मसवनं योनिसो मनसिकारो धम्मानुधम्म-पटिपत्ति। इमे खो भिक्खवे चत्तारो धम्मा पञ्‍ञा-वुद्धिया संवत्तन्तीत्ति।  
६५.  
चक्खुपसाद-सम्पन्‍नो ,  
अच्छिमन्तञ्‍च पस्सति।  
अन्धं काणं सु-पस्सन्तं,  
अन्धो सब्बं न पस्सति॥  
६६.  
पस्सत्ति पस्सो पस्सन्तं,  
अ-पस्सन्तञ्‍च पस्सति।  
अ-पस्सन्तो अ-पस्सन्तं,  
पस्सन्तञ्‍च न पस्सति॥  
६७.  
पाकटं अ-पटिच्छन्‍नं,  
रूपं पसाद-चक्खुना।  
नाञ्‍ञं पस्सत्ति सब्बंपि,  
तथतो ञाण-चक्खुना॥  
६८.  
सुजनासुजना सब्बे,  
गुणेनापि विवेकिनो।  
विवेकं न समायन्ति,  
अ-विवेकीजनन्तिके॥  
६९.  
यो च उप्पतितं अत्थं,  
न खिप्पमनुबुज्झति।  
अ-मित्तवसमन्वेति,  
पच्छा च अनुतप्पति॥  
७०.  
एवं महिद्धिका पञ्‍ञा,  
निपुणा साधुचिन्तिनी।  
दिट्ठधम्म-हितत्थाय,  
सम्पराय-सुखाय वा॥  
७१.  
तं बलानं बलं सेट्ठ,  
अग्ग पञ्‍ञाबलं बलं।  
पञ्‍ञाबलेनुपत्थद्धो,  
एत्थं विन्दति पण्डित्तो॥  
७२.  
येन ञाणेन बुज्झन्ति,  
अरिया कत-किच्‍चतं।  
तं ञाण-रतनं लद्धं,  
वायामेथ जिनोरसा॥  
७३.  
पञ्‍ञारतनमालस्स ,  
न चिरं वत्तते भवो।  
खिप्पं दस्सेति अमतं,  
न च सो रोचते भवे॥  
७४.  
पमादमनुयुञ्‍जन्ति ,  
बाला दुम्मेधिनो जना।  
अप्पमादञ्‍च मेधावी,  
धनं सेट्ठंव रक्खति॥  
७५.  
धन-पुञ्‍ञ-धी-लाभेन ,  
कालं खिय्यति पण्डितो।  
कीळनेन च दुम्मेधो,  
निद्दाय कलहेन वा॥  
७६.  
पमादं अप्पमादेन,  
यदा नूदति पण्डितो।  
पञ्‍ञापासाद-मारुय्ह,  
अ-सोको सोकिनिं पजं,  
पब्बतट्ठोव भूमट्ठे,  
धीरो बाले अवेक्खति॥  
७७.  
नत्ति अत्तसमं पेमं,  
नत्थि धञ्‍ञसमं धनं।  
नत्थि पञ्‍ञासमा आभा,  
वुट्ठि वे परमा सरा॥  
७८.  
दिट्ठे धम्मे च यो अत्थो,  
यो चत्थो सम्परायिको।  
अत्थाभिसमया धीरो,  
पण्डितोति पवुच्‍चति॥  
७९.  
न तेन पण्डितो होति,  
यावता बहु भासति।  
खेमी अ-वेरी अ-भयो,  
पण्डितोत्ति पवुच्‍चति॥  
८०.  
यम्हि सच्‍चञ्‍च धम्मो च,  
अ-हिंसा संयमो दमो।  
स वे वन्तमलो धीरो,  
थेरो इति पवुच्‍चत्ति॥  
८१.  
सक-गुणं सक-दोसं,  
यो जानाति सपण्डितो।  
पर-गुणं पर-दोसं,  
यो जानाति सपण्डितो॥  
८२.  
सति-वीरिय-पञ्‍ञाय ,  
यो करोति इरियापथे।  
सो पण्डितो हवे भवे,  
उभयत्थ-परिग्गहो॥  
८३.  
कतञ्‍ञू विज्‍जा-सम्पन्‍नो,  
जातिमा धनवा हवे।  
सो विचारण-सीलो च,  
निद्दुक्खो पण्डितो भवे॥  
सब्बे कम्मस्सका सत्ता,  
कम्मं सत्ते विभज्‍जति॥  
८४.  
यो पस्सति पच्‍चक्खत्थं,  
यो च संसारत्थं तेसु।  
पच्छिमोव पूजनीयो,  
उभयत्थ-सुदिट्ठत्ता॥  
८५.  
अप्पेन अनवज्‍जेन,  
सन्तुट्ठो सुलभेन च।  
मत्तञ्‍ञू सुभरो हुत्वा,  
चरेय्य पण्डितो नरो॥  
८६.  
अत्तानमेव पथमं,  
पतिरूपे निवेसये।  
अथञ्‍ञमनुसासेय्य,  
न किलिस्सेय्य पण्डितो॥  
८७.  
उत्तम-परिसाय वे,  
उत्त्तमं वाचमुत्तमो।  
भणेय्याखेप-वित्थारं,  
सा अनग्घ्या लोकत्तये॥  
८८.  
पण्डितस्स सुभासित्तं,  
पण्डितोव सुजानिया।  
दुम्मेधो तं न जानाति,  
धीरो धीरं ममायति॥  
८९.  
येन केनचि वण्णेन,  
परो लभति रूप्पनं।  
अत्थो वाचाय चे होति,  
तं न भासेय्य पण्डितो॥  
९०.  
भुञ्‍जनत्थं कथनत्थं,  
मुखं होतीत्ति नो वदे।  
यंवा तंवा मुखारुळ्हं,  
वचनं पण्डितो नरो॥  
९१.  
पर-सत्तित्तो स-सत्तिं,  
दुज्‍जानो हि नरो मिते।  
चे जाने सक-सत्तिंच,  
का कथा पर-सत्तिया॥  
९२.  
कत्त-गुणं परेसं यो,  
पटिकरोति पण्डितो।  
जानाति सो आचिक्खति,  
न बालो गुण-मामको॥  
९३.  
पभूतं नेव कातब्बं,  
भविस्सं नेव चिन्तये।  
वत्तमानेन कालेन,  
विचरन्ति विचक्खणा॥  
९४.  
धम्मेसु सति इच्छिता,  
रसेसु लोणमिच्छितं।  
राज-किच्‍चेसु अमच्‍चं,  
सब्ब-ठानेसु पण्डितं॥  
९५.  
खत्तियो सेट्ठो जने तस्मिं,  
ये गोत्तपटिसारिनो।  
विज्‍जा-चरण-सम्पन्‍नो,  
सो सेट्ठो देव-मानुसे॥  
९६.  
सम्बुद्धो द्विपदं सेट्ठो,  
आजानीयो चतुप्पदं।  
सुस्सुसा सेट्ठा भरियानं,  
यो च पुत्तानमस्सवो॥  
९७.  
सात्थको च अ-सम्मोहो,  
सप्पायो गोचरो तथा।  
चत्तारिमानि सिक्खेय्युं,  
सम्पजञ्‍ञाभिवड्ढका॥  
९८.  
पञ्‍ञञ्‍च खो अ-सुस्सुसं,  
न कोचि अधिगच्छति।  
बहुस्सुतं अनागम्म,  
धम्मट्ठं अ-विनिब्भजं॥  
९९.  
अधिप्पायो सुदुब्बोधो,  
यस्मा विज्‍जति पाळियं।  
तस्मा उपट्ठहं गण्हे,  
गरुं गरुमतं विदू॥  