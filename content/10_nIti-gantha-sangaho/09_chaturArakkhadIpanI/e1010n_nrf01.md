---
title: ०१. बुद्धानुस्सति निद्देस

---
१. बुद्धानुस्सति निद्देस  
१.  
अरहं सम्मासम्बुद्धो, विज्‍जक्खि चरणप्पदो।  
सुगतो सुगदो सत्था, सब्बञ्‍ञू भगवादमो॥  
२.  
आरकत्तारिहन्तत्ता , पापाकारकतोरहो।  
हत चक्‍कारतो पूजा, रहत्ता चारहं नमे॥  
३.  
समुत्ते जिय गिहीनं, अनुपुब्बिकथो जिनो।  
अदासि परमं तुट्ठिं, सच्‍चानि दस्सयं दिवा॥  
४.  
भिक्खूनं पठमे यामे, पायेसि अमतागदं।  
जातिखेत्ताग देवानं, कङ्खच्छेदो स मज्झिमे।  
५.  
आदो फलसुखं वेदि, मज्झे सेय्य मका जिनो।  
वेनेय्यो लोकनं अन्ते, पच्छिमेपि तिधा कते॥  
६.  
खेदं अगणयं नाथो, पञ्‍च बुद्धकतं वहं।  
सत्थसिद्धो परत्थंव, ब्यावटो सुमहादयो॥  
७.  
चङ्कमित्वा निसीदित्वा, रत्तिंदिवञ्‍च झायितुं।  
सुपितुं मज्झयामेव, बुद्धो भिक्खून मोवदि॥  
८.  
नाल मालसितुं तस्स, महावीरस्स सासने।  
पमादाय मुनिन्दस्स, कतञ्‍ञू साधु सम्मतो॥  
९.  
अनञ्‍ञातस्स ञाताय, अपत्तस्सच पत्तिया।  
आरभेतुंव नो युत्तो, अप्पमत्तो रहोगतो॥  
१०.  
आरब्भथ निक्‍कमथ, युञ्‍जथ बुद्धसासने।  
धुनाथ मच्‍चुनो सेनं, नळागारंव कुञ्‍जरो॥  
११.  
यो इमस्मिं धम्मविनये, अप्पमत्तो विहिस्सति।  
पहाय जाति संसारं, दुक्खस्सन्तं करिस्सति।  
१२.  
इति उय्योजनं म्हाकं, मुत्तस्स मुत्तिया सरं।  
नयुत्तोव पमादाय, महादयस्स सत्थुनो॥  
१३.  
सुत्तेन दुब्बितक्‍केन, अकिच्‍च करणेनवा।  
मोघ कालक्खयो मन्दो, दुक्खस्सन्तं कथंकरे॥  
१४.  
आकासं चक्‍कवाळञ्‍च, सत्ता बुद्धगुणा पिच।  
अनन्तानाम चत्तारो, परिच्छेदो नविज्‍जति॥  
१५.  
यथापि नभ माकासं, अङ्गुलरज्‍जुयट्ठिभि।  
मिनेतुं नेव सक्‍कोति, एवं केनचि तग्गुणं॥  