---
title: पणाम पटिञ्‍ञा

---
पणाम पटिञ्‍ञा  
वत्थुत्तयं नमसित्वा, आचेरे कविपुङ्गवे।  
कस्सं द्वादसमासानं, बन्धं तम्मासवसिकं॥  
१.  
चित्तसम्मतमासो हि, अतेवञ्‍ञेहि सोभति।  
रम्मकमासो रम्ममासो, तेनेव वोहारो भवि॥  
२.  
तस्मिं सुचित्तमासम्हि, नागदुमा सुपुप्फरे।  
पुप्फन्ति असनदुमा, वायन्ति कानने हि वे॥  
३.  
सङ्कन्त महुस्सवोपि, तम्हि मासम्हि वत्तते।  
गन्धोदकेहि अञ्‍ञोञ्‍ञं, सिञ्‍चमाना सुमोदरे॥  
यथापि रम्मको मासो, गिम्हानं होति ब्राह्मण।  
अते‘व’ञ्‍ञेहि मासेहि, दुमपुप्फेहि सोभति॥  
सम्बुद्धो चित्तमासस्स, काळपक्खे उपोसथे।  
पातोयेव समादाय, पवरं पत्तचीवरं।  
अनुकम्पाय नागानं, नागदीपमुपागमि॥  
४.  
वेसाखव्हयमासो तु, सुविसिट्ठो सुपाकटो।  
लोकग्गनाथं पटिच्‍च, सन्तेहि अभिलक्खितो॥  
५.  
तम्हि वेसाखमासम्हि, चम्पकापि सुपुप्फरे।  
बोधिं दकेहि सिञ्‍चित्वा, सज्‍जना सम्पमोदरे॥  
६.  
वनेसुव पोतकापि, पक्खन्दन्ति दिसोदिसं।  
विकूजन्ता सभासाय, जनसोतरसायनं॥  
दुतिये दिवसे भत्त-काले आरोचिते जिनो।  
रम्मे वेसाखमासम्हि, पुण्णामायं मुनिस्सरो॥  
७.  
जेट्ठसम्मतमासोपि, सोगतजनब्भन्तरे।  
विख्यातो लक्खञ्‍ञो चेव, जेट्ठेन संयुतो हि वे॥  
८.  
तस्मिंहि जेट्ठमासम्हि, सुमना वनमल्‍लिका।  
पुप्फन्ति च पवायन्ति, सब्बजनमनोहरा॥  
९.  
परिक्खणासुसभापि, अभवि म्रनमामण्डले।  
खेतले जेट्ठजोतिपि, पज्‍जलि तस्मिञ्हि वे॥  
१०.  
आसाळ्हो नाम मासोपि, अतीव विसिट्ठो भवि।  
पटिसन्धिं गण्हि बुद्धो, तस्मिञ्हि मुनि सुधी॥  
११.  
निक्खमिपि च सम्बुद्धो, धम्मचक्‍कं पवत्तयि।  
उपसम्पदकम्मम्पि, करोन्ति तस्मिंपि हि॥  
१२.  
पुन्‍नागदुमा पुप्फन्ति, पवायन्ति दिसोदिसं।  
आदिच्‍चो तिट्ठति तम्हि, उत्तरायानकोटियं॥  
१३.  
सीहे सावणमासम्हि, सलाकदानमुत्तमं।  
देन्ति साधवो मानुसा, सद्दहन्ता वत्थुत्तयं॥  
१४.  
पुप्फन्ति कटेरुहापि, तम्हि सावणमासके।  
खे सवणनक्खत्तम्पि, अतीव जोतयी हि वे॥  
१५.  
वस्सब्भन्तरभूते च, समणा सुगतोरसा।  
मासे वाचनउग्गण्ह-कम्मंकंसु सुखासया॥  
१६.  
कञ्‍ञारासिसम्मतेहि , पोट्ठपादसुमासके।  
नदीसु दकपूरिता, कटपत्थतसादिसा॥  
१७.  
नावामहाउस्सवम्पि, करोन्ति मानुजा तदा।  
कीळन्ति सम्पमोदन्ति, विजिते नर नारियो॥  
१८.  
कञ्‍चनयमदुमापि, विकसन्ति तदा हि वे।  
मेघो थोकं थोकं हिमं, वस्सति पततिपि च॥  
१९.  
वस्सिके अस्सयुजिम्हि, विकसन्ति अनेकधा।  
पदुमादिदकजानि, पुप्फानि मनुञ्‍ञानि वे॥  
२०.  
महापदीपपन्तीहि, सकलम्रनमाभूतले।  
पूजेन्ति लोकग्गनाथं, साधवो सोगताजना॥  
२१.  
तपोधना विचरन्ति, वस्संवुट्ठा दिसोदिसं।  
साधवो दानसोण्डाव, सीतायन्ति सुखन्ति च॥  
२२.  
कत्तिकमाससेट्ठेपि , सम्पमोदन्ति मानुजा।  
कोसीतकीपुप्फानि च, विकसन्ति वायन्ति च॥  
२३.  
कथिनमहादानम्पि, ददन्ति साधवो जना।  
तदा चन्दकिरणोपि, अतीव पज्‍जोतो अहु॥  
२४.  
अहोसि हिमपातो च, उत्तरवातो पवायति।  
कत्तिकजोतिछणोपि, अहोसि तस्मिञ्हि वे॥  
२५.  
धनुरासीमागसिर , मासे हेमन्तसम्मते।  
सत्तिधरसुपूजाव्ह, सभापि सम्पवत्तिता॥  
२६.  
देवसम्मतपुप्फानि, मनुञ्‍ञरुचिरानिपि।  
पुप्फन्ति तम्हि मासम्हि, हिमपातो अहोसि च॥  
२७.  
वीहयो होन्ति पक्‍का च, खेत्तेसु म्रनमाभूतले।  
मिगसिरनक्खत्तम्पि, जोतेति आकासङ्गणे॥  
२८.  
मकारे फुस्समासेपि, पुप्फन्ति पवायन्ति च।  
सुनीलवल्‍लिपुप्फानि, जनमनोहरानिपि॥  
२९.  
सेनाब्यूहम्पि करोन्ति, भूपाला म्रनमारट्ठिका।  
सपरिसा उदिक्खन्ति, हत्थिअस्सादिआदयो॥  
३०.  
तम्हिसी अतिसीतलम्पि, दक्खिणायनकोटियं।  
अट्ठापुण्णमदिनम्हि, सूरियो लोकमानितो॥  
बोधितो नवमे मासे, फुस्सपुण्णमियं जिनो।  
लंकादीपं विसोधेतुं, लङ्कादीपमुपागमि॥  
३१.  
कुम्भेसु माघमासेहि, तूलदुमा सुपुप्फरे।  
पुम्ताला मधुररसं, मानुजानं ददन्ति च॥  
३२.  
यागुमहाउस्सवोपि, पाकटो म्रनमाभूतले।  
अवसेससु मेघोपि, थनयं अभिवस्सति॥  
३३.  
नरनारी मनुञ्‍ञानि, पदरानि पण्डानि च।  
पुचिमन्ददुमा नव-पत्तानि धारेन्तिपि च॥  
३४.  
मिने फग्गुणमासम्हि, सुरभिगन्धिका सुभा।  
पुप्फन्ति वनम्हि दुमा, नवपत्तेहि सोभरे॥  
३५.  
दक्खिणदेसतो तम्हि, वातो पवायति हि वे।  
वाळुकपिट्ठे वालुक-थूपे कत्वान पूजय्युं॥  
३६.  
पथमगिम्ह मासम्हि, नानादुमाति पुप्फरे।  
तेन सब्बम्पि विपिनं, विचित्तं दस्सनियञ्हि वे॥  
विसुते जोतिपालम्हि, विसुतम्हि निकेतने।  
वसता नेकगन्थानं, लेखकेन कतो अयं॥  