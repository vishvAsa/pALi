---
title: ०५. इत्थिकण्डो

---
५. इत्थिकण्डो  
९४.  
कोकिलानं सद्दं रूपं,  
नारीरूपं पतिब्बता।  
विज्‍जा रूपं अ-रूपानं,  
खमा रूपं तपस्सिनं॥  
९५.  
इत्थीनञ्‍च धनं रूपं,  
पुरिसानं विज्‍जा धनं।  
भिक्खूनञ्‍च धनं सीलं,  
राजानञ्‍च धनं बलं॥  
९६.  
तपस्सिनो किसा सोभा,  
थूला सोभा चतुप्पदा।  
पुरिसा विज्‍जवा सोभा,  
इत्थी सोभास सामिका॥  
९७.  
पञ्‍च रत्या सुगन्धब्बा,  
सत्त रत्या धनुग्गहा।  
एक मासा सुभरिया,  
अड्ढ मासा सिस्सा मला॥  
९८.  
हिं रमति पङ,  
हङ रमति पोक॥  
थी रमति पु,  
खु रमति धं॥  
९९.  
जिण्णमन्‍नं पसंसेय्य,  
दारञ्‍च गतयोब्बनं।  
रणा पुनागता सूरं,  
सस्सञ्‍च गेहमागतं॥  
१००.  
द्वत्ति-पतिका नारी च,  
भिक्खु द्वत्ति-विहारिको।  
द्वत्ति-पास-मुत्तो पक्खी,  
कत-माया बहूथरं॥  
१०१.  
दुज्‍जनं पहारादमे,  
मित्तं दमे अ-भाणिका।  
इत्थिञ्‍च ब्यसना दमे,  
रागिनं अप्प भोजना॥  
१०२.  
न रत्ति विना चन्दिमा,  
वीचिं विना च अण्णवो।  
हंसं विना पोक्खरणी,  
पतिं कञ्‍ञाच सोभते॥  
१०३.  
पतिना जनितो भोगो,  
इत्थियाव संगोप्पितो।  
पुरिसोव हि पधानो,  
इत्थी सुत्तंव सूचिया॥  
१०४.  
सब्बानदी वङ्कनदी,  
सब्बे कट्ठमया वना।  
सब्बित्थियो करे पापं,  
लभमाने निवातके॥  
१०५.  
विवादसीलिं उसूयभाणिनिं,  
सम्पस्सतण्हिं बहुपाकभुत्तिनिं।  
अग्गन्तभुत्तिं परगेहवासिनिं,  
नारिं चजे पुत्तसतम्पि पूमा॥  
१०६.  
भुत्तेसु मण्डेसु जनीव कन्तिनी,  
गुय्हेच ठाने भगिनीव हिरिणी।  
कम्मेसु पत्तेसु करोति दासीव,  
भयेसु मन्ती सयनेसु रामये।  
रूपीसु सिक्खी कुपनेसु खन्तिनी,  
सा नारी सेट्ठाति वदन्ति पण्डिता।  
कायस्स भेदाच दिवेभवेय्य सा॥  
१०७.  
सामा मिगक्खी तनुमज्झगत्ता,  
सूरू सुकेसी समदन्तपन्ती।  
गम्भीरनाभी युवती सुसीली,  
हीने कुले जातापि विवाह्या॥  
१०८.  
सरदंरतु-कालानं,  
भरियानं रूपवती।  
जेट्ठो पधानं पुत्तानं,  
दिसानं उत्तरादिसा॥  
१०९.  
या इच्छे पुरिसो होतुं,  
जाति जाति पुनप्पुनं।  
सामिकं अपचायेय्य,  
इन्दंव पारिचारिका॥  
११०.  
यो इच्छे पुरिसो होतुं,  
जाति जाति पुनप्पुनं।  
परदानं विवज्‍जेय्य,  
धोतपादोव कद्दमं॥  
१११.  
अतिक्‍कन्त वयो पोसो,  
आनेति तिम्बरुत्तनिं।  
तस्सा इस्सा असद्धाति,  
तं पराभवतो मुखं॥  
इत्थिकण्डो निट्ठितो।  